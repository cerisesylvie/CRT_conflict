Consiglio Regionale della Valle d'Aosta - Oggetto del Consiglio n. 376 del 29 gennaio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 376 del 29 gennaio 2004 - Resoconto
OGGETTO N. 376/XII - Accettazione con beneficio di inventario
dell'eredità Brivio Emilia Liliana. Autorizzazione al Presidente
della Regione a compiere gli atti conseguenti.
Il Consiglio
Premesso che la Signora Emilia Liliana Brivio, nata ad Ivrea
in data 11 marzo 1920 e deceduta in Saint-Christophe in data 26
luglio 2003, ha disposto della propria eredità con testamento
olografo, pubblicato in data 6 novembre 2003, atto a rogito Notaio
Giovanni Favre di Donnas, rep. 158161;
Dato atto che il de cuius ha istituito proprio erede
universale l'Amministrazione regionale, con l'onere di "liquidare
il capitale e di utilizzare il provento per istituire una o più
borse di studio da intitolare alla memoria di Ugo Brivio ex
partigiano combattente - laureato in chimica pura -";
Richiamato l'articolo 473 del Codice civile il quale
stabilisce che "l'accettazione delle eredità devolute alle persone
giuridiche non può farsi che col beneficio d'inventario
[…]";
Dato atto che l'effetto del beneficio di inventario, consiste
nel tenere distinto il patrimonio del defunto da quello dell'erede,
secondo quanto previsto dall'articolo 490 del Codice
civile;
Richiamato l'articolo 1 lettera k) della legge regionale 7
dicembre 1979, n. 66, che sancisce la competenza del Consiglio
regionale in ordine all'accettazione delle donazioni e dei
lasciti;
Considerata la necessità di autorizzare il Presidente della
Regione a compiere tutti gli atti conseguenti, nei termini e
secondo le modalità previste dalla legge;
Richiamata la deliberazione della Giunta regionale n. 3049 in
data 13 agosto 2003 concernente l'approvazione del bilancio di
gestione ai fini della riassegnazione alle strutture dirigenziali
di quote di bilancio e degli obiettivi finanziari correlati per il
triennio 2003/2005 nonché di disposizioni applicative;
Visto il parere favorevole di legittimità rilasciato dal
Direttore della Direzione patrimonio e attività contrattuali del
Dipartimento Bilancio, Finanze, Programmazione e Partecipazioni
regionali, ai sensi del combinato disposto degli articoli 13, comma
1, lettera e) e 59, comma 2, della legge regionale 23 ottobre 1995,
n. 45, sulla presente deliberazione;
Visto il parere della II Commissione consiliare
permanente;
Delibera
1) di accettare con beneficio di inventario, ai sensi del
combinato disposto degli articoli 470, 473 e 475 Codice civile,
l'eredità Brivio Emilia Liliana;
2) di autorizzare il Presidente della Regione a compiere
tutti gli atti necessari e conseguenti, nei termini e con le
modalità previste dalla legge;
3) di dare atto che le spese relative all'accettazione
dell'eredità sono a carico dell'Amministrazione regionale e di
rinviare a successiva deliberazione della Giunta la nomina del
notaio incaricato di rogare l'atto di accettazione e l'impegno
delle spese necessarie a tutti gli atti connessi
all'accettazione;
4) di stabilire, in osservanza della volontà del De Cuius, di
destinare il provento dell'eredità ad una o più borse di studio
intitolate alla memoria di "Ugo Brivio ex partigiano combattente -
laureato in chimica pura -";
5) di stabilire altresì che, con successiva deliberazione
della Giunta, venga nominata una Commissione con il compito di
istituire le borse di studio intitolate alla memoria di Ugo Brivio,
secondo le ultime volontà della Signora Emilia Liliana
Brivio.
Président - La parole au Conseiller Sandri.
Sandri (GV-DS-PSE) - È per dare anche un senso storico e anche
umano a questa fredda definizione dell'eredità di Emilia Liliana
Brivio; un beneficio di inventario che forse merita di essere
arricchito da qualche riflessione.
Emilia Brivio, detta Liliana per distinguerla dalla sua coetanea
cugina Emilia Brivio detta Emilietta, nasce nel 1920 a Ivrea. Dopo
alcuni anni trascorsi in questa città, la famiglia torna ad Aosta
perché il papà ufficiale dell'Esercito ha trovato lavoro presso la
locale Cassa di Risparmio.
La famiglia di Liliana, imparentata attraverso le sorelle con
importanti famiglie della borghesia aostana, si distingue per un
certo anticonformismo e per un atteggiamento contrario al regime
fascista, nonostante parte dei suoi parenti professasse simpatie
monarchiche e di adesione al Fascismo. Si sposa a 17 anni e segue
il marito in Grecia, dove insegna presso una scuola italiana; dopo
alcuni mesi il matrimonio fallisce e Liliana rientra in Valle
d'Aosta, susseguentemente si trasferisce a Firenze e negli ambienti
universitari entra in piena regola nella lotta antifascista. Nel
1944 partecipa con il fratello Ugo all'esperienza della Repubblica
partigiana di Cogne in cui operano anche figure di spicco della
cultura e della politica, come Giulio Einaudi e Ugo Pecchioli.
Rifugiatasi in Francia nel novembre del 1944, fu internata in un
campo di concentramento fino all'agosto del 1945.
Tornata in Valle completa gli studi, inizia la sua professione
di insegnante di francese e si immerge con entusiasmo nella vita
politica e culturale della Regione. Per decenni fa parte degli
organismi dirigenti del Partito comunista, partito in cui porta con
determinazione e costanza la sua ispirazione autonomista. È sempre
partecipe attiva in tutte le iniziative politico-culturali
dell'ultimo cinquantennio, dalla diffusione della lingua francese
nell'Alliance française alla memoria storica Istituto storico della
Resistenza, alle battaglie dell'UDI (Unione donne italiane per i
diritti delle donne) svolgendo un efficace ruolo di collegamento
fra ambienti culturali laico-progressisti ed ambienti della cultura
valdostana. Nell'insegnamento porta la sua passione per la crescita
culturale dei ceti più deboli, favorendo la prosecuzione degli
studi degli studenti meritevoli, ma di famiglie poco abbienti ed
impegnandosi per aiutare operai ed immigrati a superare gli
sbarramenti posti dagli esami di conoscenza della lingua
francese.
Nel 1972 perde l'adorato fratello Ugo, deceduto improvvisamente
a soli 46 anni mentre svolgeva il suo lavoro di laureato in chimica
presso i servizi sanitari della nostra Regione. Da allora Emilia
Liliana Brivio comincia a pensare in modo costante a come ricordare
la figura del fratello e, dopo la scomparsa del padre Umberto,
avvenuta nel 1986, e della cognata Marta nel 1993, decide di
lasciare tutto il patrimonio ereditato alla nostra Regione affinché
sia destinato ad istituire delle borse di studio in memoria del
proprio fratello Ugo Brivio. Per rendere consistente il capitale,
che dovrà consentire annualmente l'erogazione di tali borse a nome
del fratello, vende tutti i propri beni immobili e si impone in una
vita di risparmi, a volte perfino eccessivi rispetto alle sue
possibilità economiche. Bisogna ora augurarsi che il cospicuo
capitale accumulato e devoluto alla Regione consenta di realizzare
questa sua aspirazione al ricordo del fratello, affinché possa
essere data una risposta in tempi brevi a queste aspettative, in
modo che fin dal prossimo anno possano essere istituite queste
borse di studio a nome non solo di Ugo Brivio, ma credo sia giusto
anche di Liliana.
Président - Je rappelle que la II
e
Commission a donné
son avis favorable à l'unanimité sur cet acte.
Je soumets au vote l'objet n° 31:
Conseillers présents et votants: 28
Pour: 28
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK