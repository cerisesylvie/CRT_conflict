Consiglio Regionale della Valle d'Aosta - Oggetto del Consiglio n. 2232 del 14 luglio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2232 del 14 luglio 2016 - Resoconto
OGGETTO N. 2232/XIV - Accettazione delle dimissioni
rassegnate dal Consigliere Roberto Cognetta dalla carica di
Vicepresidente del Consiglio regionale e rinvio della sua
sostituzione.
Rosset (Presidente)
- Punto n. 3.01 dell'ordine del
giorno.
In data 8 luglio, il Consigliere Roberto Cognetta ha rassegnato
le dimissioni dalla carica di Vicepresidente, pertanto il Consiglio
è chiamato a procedere all'accettazione delle dimissioni e alla sua
sostituzione.
Ha chiesto la parola il Consigliere Chatrian; ne ha facoltà.
Chatrian (ALPE) -
Su questo oggetto, dal nostro punto di
vista come gruppo ALPE, esiste un codice che si chiama "correttezza
istituzionale", Presidente Rosset, che è fatto di regole, di
consuetudini, di prassi che, pur non essendo scritte, non sono per
questo meno importanti, perché queste regole contribuiscono a
garantire la convivenza democratica, contribuiscono a far sì che
anche sul terreno degli scontri politici più accesi vi sia del
rispetto per l'avversario, una sorta di spirito sportivo che è
indice di civiltà. È evidente che, con le ultime votazioni per
l'Ufficio di Presidenza, questa correttezza istituzionale è venuta
meno e si è giocato in modo poco pulito. Infatti, pur non essendo
scritto nel Regolamento del Consiglio, è da sempre consuetudine che
uno dei due Vicepresidenti e uno dei due Segretari vengano indicati
dalla minoranza in funzione della dimensione dei vari gruppi.
Ricordate bene - chi era presente nella passata legislatura - che
quando l'allora PdL passò direttamente in maggioranza e il collega
Enrico Tibaldi diede le dimissioni fu indicato da parte del secondo
gruppo all'opposizione il Segretario facente funzioni all'Ufficio
di Presidenza. Addirittura ci sono stati tempi in cui anche il
Presidente del Consiglio Valle è stato indicato dalla minoranza, ma
erano palesemente altri tempi.
Presidente Rosset, in questa legislatura abbiamo fatto diverse
volte tale proposta, con tanto di programma allegato, un modo
diverso di porsi, un approccio diverso di mettere in campo le cose,
proprio in virtù della funzione arbitrale, imparziale e garante
delle regole democratiche. Se il nuovo corso è questo, se è fatto
di sgarbi e di furbizie, noi ce ne teniamo fuori del tutto, a meno
che vi sia la volontà di tutti di ritrovare questa cosiddetta
"correttezza istituzionale", che non può che passare attraverso una
designazione dell'Ufficio di Presidenza rispettosa delle
consuetudini. In caso contrario, colleghi tutti, noi non ne
vogliamo proprio sapere, rinunciamo consapevolmente e convintamente
ad ogni incarico nell'Ufficio di Presidenza e non parteciperemo ad
alcuna votazione. Gradiremmo sapere da parte della maggioranza
quali sono i pensieri, i
desiderata
, le volontà.
Presidente -
Io ho solo un piccolo ricordo: nell'ultimo
Consiglio, nelle votazioni, ho ripetuto per tre volte di indicare
il nominativo, e non è stato indicato. Non c'è una regola. Lei mi
parla di prassi e consuetudine, ma questo è un altro discorso. Il
Regolamento prevede che chi prende il maggior numero di voti viene
nominato. Ricordo oltretutto che, secondo il mio punto di vista,
Cognetta rappresentava l'opposizione, non la maggioranza. Per
quanto riguarda il Segretario, ho chiesto tre volte di indicare il
nominativo, pertanto mi limito a fare queste considerazioni.
Il Regolamento non chiede una ripartizione tra maggioranza e
minoranza, e oltretutto credo fermamente che l'Ufficio di
Presidenza sia un ruolo istituzionale che non debba essere confuso
con maggioranza e minoranza.
Ha chiesto la parola il Consigliere Cognetta; ne ha facoltà.
Cognetta (M5S) -
Ringrazio per le parole del Presidente
Rosset. Io faccio parte dell'opposizione, anche se qualcuno tende a
dimenticarlo e a non dirlo per occupare posti nell'elettorato.
Quindi se per favore votiamo mi fate una cortesia grossa,
altrimenti divento ostaggio di quest'aula. Poi vedremo chi
ricoprirà il mio ruolo.
Presidente -
Ha chiesto la parola il Presidente della
Regione; ne ha facoltà.
Rollandin (UV) -
La richiesta del collega Chatrian alla
maggioranza per capire qual è l'atteggiamento è in linea con quanto
è già stato detto: la maggioranza effettivamente non ha voluto né
occupare posti né chiederli, ma a fronte della non specificazione,
della non richiesta da parte della minoranza, si è votato, e
l'esito del voto è stato quello che conosciamo. La maggioranza non
ha mai messo in discussione le regole, le consuetudini e tutto
quello che ne discende, quindi non si può imputare alla maggioranza
una "leggerezza" della minoranza, che non ha indicato un nome
perché non le interessava, quindi questo è il risultato.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Sono stato molto chiaro con le parole
che ho proferito poc'anzi, e voi siete stati altrettanto chiari nel
respingere completamente l'appello che noi, come gruppo, abbiamo
fatto, tant'è vero che nel passato Consiglio noi abbiamo indicato
il Vicepresidente. Abbiamo capito che non c'è interesse di
remettre le pendule à l'heure
dal punto di vista di
correttezza istituzionale e noi stiamo fuori da qualsiasi incarico
dell'Ufficio di Presidenza, quindi non parteciperemo alla
votazione.
Presidente -
Mi è stata chiesta una sospensione: do
cinque minuti di sospensione.
La seduta è sospesa dalle ore 9:37 alle ore 10:06.
Rosset (Presidente) -
Possiamo riprendere i lavori. A
seguito della richiesta di sospensione e di quanto emerso
dall'incontro, noi andremo a proporre l'accettazione della
richiesta di dimissioni e cercheremo di rinviare la nomina del
Vicepresidente al prossimo Consiglio; questo anche per vedere se
c'era eventualmente una possibilità per le opposizioni di trovare
una quadra tra loro.
Ha chiesto la parola il Consigliere Chatrian; ne ha facoltà.
Chatrian (ALPE) -
Mi pareva di essere stato molto chiaro
nell'intervento che ho fatto poc'anzi. La nostra proposta era
quella di rimettere
le pendule à l'heure
e soprattutto
rimettere in linea una correttezza istituzionale. Prendiamo atto,
Presidente Rosset, che da parte vostra non c'è nessuna intenzione
di accettare la nostra proposta; quindi, come vi ho annunciato in
sede di Capigruppo, fate finta di fingere e noi stiamo fuori da
questa vostra cosa, è cosa vostra, e noi siamo fuori da questi
vostri giochini. Fate finta di non capire.
Presidente -
Collega Chatrian, io accetto tutte le
opinioni, ma il "far finta di non capire" lo rimando alle forze di
opposizione. Qui chiediamo di proporre un nominativo, e voi non
proponete nessun nominativo perché sulle dimissioni di un
Vicepresidente chiedete l'azzeramento, l'annullamento dell'Ufficio
di Presidenza. Non è giustificato! Il Regolamento è quello che
abbiamo, non possiamo attivarci attraverso consuetudini o eventuali
azioni improvvisate. La consuetudine del rapporto nell'Ufficio di
Presidenza di trent'anni fa non è detto che debba sempre essere
quella! Qui è stato nominato un Segretario in mancanza di richieste
da parte dell'opposizione, non è stata fatta un'azione fuorviante
da parte della maggioranza!
Oggi emerge che l'opposizione non propone nessun nominativo.
Peraltro, per far funzionare l'Ufficio di Presidenza, sarebbe
opportuno nominare qualcuno come Vicepresidente; quindi io
chiederei tranquillamente di proporre un nominativo.
Ha chiesto la parola il Consigliere Chatrian; ne ha facoltà.
Chatrian (ALPE) -
Per l'ultima volta, per ribadire la
nostra posizione, soprattutto a chi ci ascolta, perché mi sembra
che dall'altra parte non ci sia la volontà assolutamente di
sentirci e soprattutto fate finta di non capire, quindi per
l'ultima volta ripeto la posizione del gruppo ALPE: noi abbiamo
chiesto non l'azzeramento dell'Ufficio di Presidenza, ma una
correttezza istituzionale sulla Vicepresidenza e sul Segretario del
Consiglio. Da più di trent'anni è una consuetudine normale che il
gruppo più grande abbia la possibilità di indicare il
Vicepresidente e il gruppo più piccolo all'opposizione abbia la
possibilità di indicare il Segretario del Consiglio. La risposta
del Presidente Rosset è molto chiara, quindi mi sembra che non ci
sia nessuna volontà.
Presidente -
Se non ci sono altri interventi, metto in
votazione pertanto l'accettazione delle dimissioni del Consigliere
Cognetta. Dichiaro aperta la votazione.
Presenti: 28
Votanti: 28
Favorevoli: 28
Il Consiglio approva all'unanimità.
Le dimissioni sono accettate. Per quanto riguarda la nomina del
Vicepresidente, chiederei il rinvio al prossimo Consiglio in attesa
di valutare l'eventuale sostituto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK