Consiglio Regionale della Valle d'Aosta - Oggetto del Consiglio n. 2832 del 11 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2832 del 11 ottobre 2023 - Resoconto
OGGETTO N. 2832/XVI - Interpellanza: "Intendimenti in merito
ad un nuovo accordo in materia di finanza pubblica tra la Regione
autonoma Valle d'Aosta e lo Stato".
Bertin (Presidente) -
Punto n. 31. Si è prenotato il
Consigliere Lavy, ha facoltà di intervenire.
Lavy (LEGA VDA) -
Abbiamo aperto il Consiglio parlando
della riforma dello Statuto, lo chiudiamo con il tema dell'accordo
finanziario tra Stato e Regione, un bel mattone che può rendere la
cena indigesta.
A parte gli scherzi, prima del 2018, erano aperti dei
contenziosi tra lo Stato e la Regione e poi nel 2018, con il
Governo Spelgatti, finalmente si è riusciti a definire un accordo
che eliminasse i contenziosi e desse tutta una serie di contributi
da parte dello Stato alla Regione per quanto riguarda gli
investimenti. Ciò fino al 2025, quando questi investimenti
sarebbero terminati, perché un articolo del testo dell'accordo è
chiaro, lo leggo: "L'accordo tra il Governo e la Regione Autonoma
Valle d'Aosta in materia di finanza pubblica che, a titolo
transattivo e a saldo e stralcio di ogni reciproca pretesa, prevede
che lo Stato riconosca alla Regione un trasferimento di 120 milioni
di euro, finalizzato alle spese d'investimento, dirette e
indirette, della Regione per lo sviluppo economico e la tutela del
territorio, da erogare in quote di euro 10 milioni annui per
ciascuno degli anni 2019 e 2020, e 20 milioni di euro annui in
ciascuno degli anni dal 2021 al 2025". Quindi nel 2025 c'è la fine
di questi contributi dello Stato a scopo di investimento alla
Regione.
Qui c'è la novità, perché per una Regione che non è mai stata
così abituata a pensare in prospettiva ma
hic et nunc
, qui
ed ora, questo tipo di accordo è appunto una novità.
Ora però, come detto, nel 2025 questi trasferimenti terminano ed
è dunque necessario pensare al dopo, non possiamo arrivare anche
qui all'ultimo e farci cogliere impreparati, sapendo benissimo che
questo tipo di trattative si portano avanti con lo Stato in diversi
mesi e magari in anni, giustamente se si hanno tutta una serie di
pretese che bisogna avere da porre sul tavolo.
Con quest'interpellanza si vuole capire se siano già state fatte
delle analisi preliminari per capire che tipo di competenze, che
tipo di soldi si vogliono richiedere allo Stato e appunto lavorare
in prospettiva per capire se anche nell'orbita della riforma dello
Statuto sul tema della zona franca (altro tipo di esempio) si
voglia portare avanti un tema di defiscalizzazione dei territori
montani, proprio perché, con l'occasione di quest'accordo con lo
Stato, ci potrebbe essere la richiesta da parte della Valle d'Aosta
di tutta una serie di questioni economiche, finanziarie ma anche di
competenze, dall'altro, nell'ottica della riforma dello Statuto, e
anche di defiscalizzazione per quanto riguarda eventualmente una
zona franca, tenendo bene in considerazione il fatto della chiusura
del Traforo del Monte Bianco, che sicuramente non avrà delle
ripercussioni economiche così positive sul tessuto valdostano.
Presidente -
Risponde il Presidente della Regione.
Testolin (UV) -
Prima di rispondere puntualmente ai tre
requisiti che sono stati posti, mi permetto solo di fare una
digressione rispetto al fatto di concentrare questo tipo di visione
che è stata rappresentata, della difficoltà di interloquire o di
trovare delle risposte o di fare delle proposte, ai 120 milioni
della situazione che si è verificata nel 2018.
Innanzitutto, la situazione che si è verificata nel 2018 si è
verificata perché qualcuno prima aveva posto le basi per portare a
casa quelle risorse, aveva acceso dei contenziosi, e portato avanti
delle battaglie che hanno permesso ad un certo punto di dire allo
Stato: "Va bene, piuttosto di andare avanti e dartene 200,
chiudiamo a 120" o qualcosa del genere; quindi mi sembra riduttivo:
è come dire che rispetto a chi fa una strada o chi ristruttura un
castello, quello più bravo è quello che taglia il nastro; e ci sono
magari dieci-quindici anni di lavoro che hanno portato a quel
risultato. Ed è riduttivo anche da un punto di vista più generale
questo tipo d'approccio, perché, nel tempo, sono stati portati a
casa i 9 decimi, i 10 decimi su tutta una serie di situazioni e,
dall'altra parte, ci sono state delle chiusure di accordi che ad
oggi non portano a casa 10 milioni all'anno ma ne portano a casa
70, in alternativa a delle situazioni che si sono modificate nel
tempo.
Questo solo per dire che se vogliamo mettere la lente
d'ingrandimento su qualcosa la mettiamo, per carità, però bisogna
avere una visione più ampia rispetto a quelle che sono le
situazioni.
Prima di andare avanti ancora sulle risposte, mi permetto di
dire che, evidentemente, ci sono degli spazi che si aprono, qualche
volta perché ci sono delle cause contingenti: quando c'è stata la
pandemia si sono trovate delle soluzioni per poter abbassare quello
che è stato il riconoscimento da parte della Regione allo Stato ed
in certi momenti ci sono stati dei riconoscimenti che sono andati
ad attenuare quest'importo che ogni anno l'Amministrazione
regionale deve per il risanamento della finanza pubblica allo
Stato.
Questa era una piccola premessa solo per inquadrare come la
situazione sia più ampia rispetto a quella che è stata
rappresentata.
Per quanto riguarda le intenzioni per trattare con lo Stato
riguardo ad un eventuale accordo finanziario, in merito al primo
quesito occorre innanzitutto precisare che l'accordo transattivo
citato e firmato nel 2018, e come giustamente riportato nelle
premesse dell'interpellanza scade nel 2025, prevede due cose: da un
lato, a titolo transattivo e a saldo e stralcio delle reciproche
pretese esistenti in quel momento tra Stato e Regione, il
riconoscimento alla Valle d'Aosta di un trasferimento di 120
milioni di euro, finalizzati alle spese di investimento della
Regione per lo sviluppo economico e la tutela del territorio. Poi
che i 120 milioni siano stati tanti o pochi, queste sono
valutazioni che, evidentemente, a posteriori non si possono più
fare, ma chi ha vissuto quel periodo poteva anche fare.
Dall'altro lato, il contributo della Valle d'Aosta per il
finanziamento della finanza pubblica pari a 102,8 milioni di euro
annui, a decorrere dal 2020, ammontare che con il successivo
accordo sottoscritto nel novembre del 2021 è stato poi ridotto a 82
milioni di euro a decorrere dal 2022, quindi c'è stata una
riduzione importante, quasi del 20% rispetto a quelle che erano le
situazioni pregresse.
In primis
, pertanto, la nostra attenzione non è tanto in
riferimento all'importo del contributo agli investimenti che viene
a cessare, quanto sul futuro del contributo della Regione al
risanamento della finanza pubblica.
L'accordo del novembre 2021 prevede a tal riguardo, al punto 4,
che entro il 30 giugno 2025 il contenuto del presente accordo sia
aggiornato al fine di definire il contributo complessivo della
Regione e della finanza pubblica per l'annualità successiva al 2025
e i complessivi rapporti finanziari tra Stato e Regione.
Quest'attività ha portato all'orizzonte temporale del giugno
2025, ma in questo ambito va evidenziato il fatto che l'accordo del
2018 è stato sottoscritto, come ricordato, a titolo transattivo e
che il finanziamento di 120 milioni era di carattere
una
tantum
ed è stato destinato, come noto, all'Ospedale
Parini.
Sugli altri due punti, la risposta è affermativa, nel senso che
la Regione sta lavorando soprattutto sul fronte della riduzione del
contributo al risanamento della finanza pubblica che, se ottenuta,
potremmo riconoscere in riduzione anche agli enti locali, così come
parzialmente si è cercato di fare in questi ultimi anni, andando a
riconoscere delle cifre superiori anche in funzione del fatto che,
nel tempo, comunque, rispetto al 2017 il contributo alla finanza
pubblica è calato di una certa percentuale.
A tale proposito è utile ricordare che l'accordo del novembre
2021 prevede al punto 3 che la Regione partecipi dal 2022 ai lavori
della Commissione tecnica per i fabbisogni
standard
con i
propri rappresentanti, al fine di dare puntuale attuazione al
disposto dell'articolo 1 comma 807 della legge 30 dicembre 2020 n.
178, finalizzato alla rilevazione, ai soli fini conoscitivi, salvo
diverso accordo tra le parti, con tempistiche e modalità da
concordare, tenuto conto della peculiarità del relativo territorio,
dei fabbisogni, dei costi standard e dei propri enti locali in
un'ottica condivisa e nel rispetto delle prerogative
costituzionali.
Di conseguenza, per il confronto con lo Stato, in relazione al
contributo della Valle d'Aosta e al risanamento della finanza
pubblica, potrebbe essere utile aspettare i risultati del tavolo
dei fabbisogni standard, che è tutt'altro che marginale rispetto a
quelle che sono poi le pretese che si possono avanzare, così come
saranno da prendere in considerazione tutta una serie di altri
elementi che dipenderanno anche da situazioni contingenti che
stiamo vivendo e abbiamo vissuto in questi ultimi anni.
Similmente, si ritiene che il confronto con lo Stato non potrà
essere focalizzato su maggiori entrate regionali perché attualmente
la Regione, come ho accennato in precedenza, gode fortunatamente
del gettito delle imposte percepite sul territorio, a cui si
aggiunge una percentuale dell'Iva per il trasferimento annuo,
sostitutivo per la perdita del gettito di accise, che sono quei 70
milioni annui che si potranno invece valutare in particolari
richieste di ristori derivanti da particolari situazioni di disagi,
la verificarsi sul territorio, come si è già ipotizzato, e le
attività propedeutiche a capire quelle che possono essere le
ripercussioni della chiusura del Tunnel del Monte Bianco sono una
di quelle situazioni.
Va ricordato poi che il confronto con lo Stato è portato avanti
di concerto con le altre Regioni e Province speciali, anche perché
il contributo al risanamento della finanza pubblica è riparto tra
le cinque Regioni a Statuto speciale con un'intesa che, al momento,
trova difficoltà a dover essere chiusa.
Anche in questo caso credo che un percorso condiviso, anche nei
confronti dello Stato, possa essere auspicabile e produttivo. In
particolare, per quanto riguarda le garanzie di invarianza di
gettito nell'ambito dell'attuazione della delega fiscale che, entro
fine anno, dovrebbe tradursi non solo in norme senza impatto
finanziario, rinviando al 2024 l'attuazione delle norme che
comportano oneri per il bilancio dello Stato.
Questo per dare una visione più ampia e complessiva rispetto al
quadro che era stato presentato.
Presidente -
Consigliere Lavy ha facoltà di replica.
Lavy (LEGA VDA) -
Grazie presidente, grazie Presidente
Testolin.
Credo che qui dentro nessuno creda che fra la Regione e lo Stato
non ci siano state mai interlocuzioni: negli ultimi anni basta
pensare alla legge delega 42/2009 sul federalismo fiscale. Quindi,
per forza ci si deve parlare e, per fortuna, nel tempo è
avvenuto.
Sa benissimo però anche lei, e l'ha citato per quanto riguarda
il tema dell'autonomia differenziata, che ci sono delle finestre in
cui certi dialoghi, in cui certe rimostranze possono essere fatte
di più rispetto ad altri momenti. Questo forse è uno di quei
momenti, lo vedremo poi in termini di risultati perché adesso siamo
a livello semplicemente di
pour parler
, di tavoli, di
documenti consegnati, non ancora nulla di concreto.
È ovvio che insieme alle altre Regioni a Statuto speciale si
lavori sulla riduzione del contributo al risanamento della finanza
pubblica, giustamente, mi sembra che sia qualcosa di formale,
proprio perché più si evitano soldi da dare allo Stato, più
teoricamente questi rimangono sul territorio ed è giusto, appunto,
anche valutare la definizione dei LEP, dei livelli essenziali di
prestazione. Qui in Aula più volte ne abbiamo parlato, ho portato
io stesso le iniziative ed è un tema molto delicato, per cui
bisogna starci dietro, per cui appunto i LEP hanno anche delle
ripercussioni sulla legge 42/2009.
Non torno sul tema, però è ovvio che, in questo momento, sarebbe
forse anche il tempo di osare di più.
Sul tavolo ci sono una marea di questioni e appunto, come ha
detto lei, il tema della chiusura del Traforo del Monte Bianco che
da qui ai prossimi
tot
anni vedrà delle ricadute negative
teoricamente sul territorio valdostano è un buon pretesto per
iniziare un tavolo di confronto dal punto di vista finanziario; ma
se vogliamo guardare oltre e analizzare quelli che sono i problemi
interni alla Valle d'Aosta, questa disparità fra il fondovalle e le
terre alte, anche di possibilità di avere una manovrabilità fiscale
sulle aliquote, tema che forse viene anche sottovalutato, ma che se
si vuole disegnare un futuro per la Valle d'Aosta, deve essere
centrale.
Questo tipo di iniziativa ha uno scopo totalmente propositivo.
Ci si lamenta spesso che magari ci sono toni anche polemici,
aspetti non del tutto collaborativi, ma porre sul tavolo queste
tematiche, mi sembra normale. Poi, per carità, è giusto anche che
lei faccia quel preambolo alla risposta delle domande riguardo
l'accordo con lo Stato, e come ho detto, nulla si costruisce da un
minuto all'altro, ma credo lo sappia anche lei che le cifre delle
bozze precedenti all'accordo poi avvenuto nel 2018 erano diverse.
Questo lo sa anche lei, ma non entriamo più nel merito perché tanto
il 2018 è passato, non ha neanche più senso dire: "È giusto,
sbagliato, è stato fatto tutto quello che si poteva fare o no". Ma
l'accordo è stato sancito, ed erano anni che si aspettava.
Sicuramente frutto di interlocuzioni, ma erano anni che si
aspettava quest'accordo e nel 2018 è arrivato.
Sicuramente, poi, se ne riparlerà probabilmente anche nel
prossimo Consiglio o in quello successivo, ma questo tema
dell'accordo finanziario fra Stato e Regione, che è in prospettiva,
non sottovalutiamolo. Sfruttiamo questa finestra che sembra essersi
aperta ora con lo Stato.
Poniamo sul tavolo quello di cui la Valle d'Aosta ha bisogno e
poi valutiamo.
Presidente
In accordo anche con il Presidente della
Regione, propongo - se siete d'accordo - di interrompere qui il
Consiglio e aggiornarsi a domani. Chiudiamo il Consiglio della
giornata di oggi e aggiorniamo i lavori domani alle ore 09:00.
---
La seduta termina alle ore 19:46.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK