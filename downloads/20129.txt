Consiglio Regionale della Valle d'Aosta - Oggetto del Consiglio n. 114 del 2 ottobre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula
Oggetto del Consiglio n. 114 del 2 ottobre 2003 - Resoconto
OGGETTO N. 114/XII - Impegno alla Giunta regionale ad
intensificare la raccolta differenziata dei rifiuti. (Reiezione di
mozione)
Mozione
Ricordato che il Piano di gestione dei rifiuti della Regione
Valle d'Aosta ha evidenziato che la percentuale di raccolta
differenziata dei rifiuti in Valle d'Aosta è ancora troppo
bassa;
Rilevato che un sensibile incremento della raccolta
differenziata dei rifiuti permetterebbe il recupero ed il
riutilizzo di ingenti quantitativi di materiali e allungherebbe
notevolmente la durata di vita delle discariche regionali;
Evidenziato che la Valle d'Aosta, grazie alle caratteristiche
del suo territorio, alle sue dimensioni ed alla presenza di
un'articolata rete di Enti locali, può facilmente raggiungere una
posizione di assoluta eccellenza nella raccolta differenziata dei
rifiuti;
il Consiglio regionale
Individua
la necessità di perseguire un preciso obiettivo nella
gestione dei rifiuti: fare della Valle d'Aosta la Regione più
riciclona d'Italia;
Impegna
la Giunta regionale ad intensificare le iniziative al fine di
raggiungere l'obiettivo sopraindicato nell'arco della presente
legislatura.
F.to: Riccarand - Curtaz - Squarzino Secondina
Président - La parole au Conseiller Riccarand.
Riccarand (Arc-VA) - Con questa mozione torniamo su un tema che
avevamo già affrontato nello scorso mese di luglio con una
interrogazione e che riguarda un aspetto rilevante per il nostro
territorio: la gestione dei rifiuti. Qui si tratta, in particolare,
dei rifiuti solidi urbani, rispetto al quale esiste una normativa
statale che indica un obiettivo del 35% di raccolta differenziata,
su cui la Valle d'Aosta è ancora indietro, in quanto sono stati
fatti alcuni progressi, ma non è ancora stato raggiunto questo
obiettivo.
Al di là di questo obiettivo posto dalla normativa nazionale,
crediamo che vi sia la necessità di porsi autonomamente degli
obiettivi anche più ambiziosi, perché, dal punto di vista
economico-ambientale, è di tutto vantaggio intensificare la
raccolta differenziata dei rifiuti. Oltretutto, una più ramificata
ed efficace raccolta differenziata è più facile in Valle rispetto a
qualsiasi altra regione d'Italia, date le nostre dimensioni, che
sono molto piccole, dato il fatto che abbiamo una presenza di enti
locali molto articolata su tutto il territorio regionale; abbiamo
la presenza della comunità montane, quindi abbiamo tutta una serie
di organizzazioni territoriali che ci permettono di presidiare il
territorio e ottenere dei risultati in modo capillare, cosa che è
necessaria in questo campo.
In queste condizioni pensiamo sarebbe opportuno darsi un
obiettivo, anche ambizioso, - ed è la proposta che facciamo al
Consiglio - alla portata della Regione Valle d'Aosta: l'obiettivo
di diventare la regione italiana in cui la raccolta differenziata
dei rifiuti solidi urbani ha la percentuale più alta fra tutte le
regioni italiane. Ripeto, le nostre caratteristiche ci consentono
di raggiungere questo obiettivo; la proposta che facciamo è di
darci un impegno programmatico che stia all'interno di questa
legislatura, avviare un processo di identificazione dell'obiettivo
percorrendo poi la strada per raggiungerlo.
La mozione è molto semplice; a noi sembra che una indicazione
politica così chiara, qualora venisse espressa dal Consiglio,
darebbe forza a tale obiettivo, darebbe motivazioni forti anche
agli uffici regionali, agli enti locali, ai cittadini, a tutti
coloro che devono concorrere per raggiungerlo: è utile per l'intera
collettività, per l'ambiente, è utile dal punto di vista
finanziario ed è raggiungibile. Oltretutto, questo ci permetterebbe
di ridurre considerevolmente la domanda di nuove discariche di
rifiuti, problema di notevoli dimensioni, perché abbiamo discariche
che si stanno riempiendo rapidamente; il reperimento di nuove
discariche è problematico e quindi anche sotto quell'aspetto
avremmo un vantaggio notevole.
A noi sembra che vi siano tutti gli elementi per concorrere su
tale obiettivo; speriamo che il Consiglio voglia esprimersi in modo
unanime rispetto alla mozione che abbiamo presentato.
Président - Je déclare ouvert le débat.
La parole à l'Assesseur au territoire, à l'environnement et aux
ouvrages publics, Cerise.
Cerise (UV) - Voglio ricordare a questo Consiglio che la
politica regionale in materia di gestione dei rifiuti, con
particolare riferimento ai rifiuti urbani, è contenuta nel piano
regionale approvato dal Consiglio regionale in data 15 aprile 2003
con deliberazione n. 3188, ed è il documento che costituisce il
riferimento per la Giunta regionale e per le amministrazioni
locali, ai fini del raggiungimento di una corretta gestione
integrata dei rifiuti che passa attraverso l'attuazione di forme
coordinate, in parte richiamate dal collega Riccarand, di recupero
e smaltimento, fra cui la riorganizzazione e il potenziamento della
raccolta differenziata.
Il piano dedica al capitolo della raccolta differenziata 87
pagine e fissa degli obiettivi che sono molto puntuali, credibili;
fra questi, quello di raggiungere le quote di raccolta
differenziata previste dalla legislazione nazionale. È vero che
abbiamo alcuni elementi favorevoli, ma ne abbiamo anche altri
elementi che non lo sono per la raccolta differenziata:
un'oscillazione nella popolazione, una certa distribuzione sul
territorio del tessuto urbano.
Voglio ricordare che il piano, oltre agli obiettivi regionali
per l'adeguamento alle disposizioni nazionali, è molto puntuale
sulle quantità di rifiuti raccolti in forma differenziata nelle
varie frazioni, e fa anche delle proiezioni, arrivando alla
determinazione della produzione pro-capite dei rifiuti, il calcolo
delle presenze turistiche medie massime, elemento che non è
secondario per poter ridefinire l'infrastrutturazione necessaria a
rendere più incisiva la raccolta differenziata. C'è tutta una
proposta di riorganizzazione che prende in considerazione la
raccolta differenziata stradale e poi l'adeguamento della gestione
dei rifiuti prodotti fin nei rifugi alpini; si arriva, infine,
all'adeguamento del centro regionale, un adeguamento finalizzato al
miglioramento dell'attività di ricevimento e separazione anche
attraverso cernita manuale e deposito temporaneo delle frazioni
valorizzabili, provenienti dalle raccolte differenziate, al fine di
costituire punto di stoccaggio intermedio, eccetera.
È un sollecito che prendo quindi in senso positivo, proveniente
da una forza politica come la vostra, da sempre sensibile a questi
temi, però vi chiedo di darci la possibilità di attuare questo
piano. Abbiamo un documento approvato, c'è l'impegno da parte della
Giunta e la volontà dell'Assessorato di agire in questa direzione,
quindi di dare attuazione in maniera celere a questo piano che
crediamo un buon documento. Credo che qui l'Assessore Vicquéry
abbia portato a termine un'ottima operazione; peraltro, alcuni
risultati si vedono, perché quando si leggono dei titoli in cui si
dice che la Valle d'Aosta è fra le regioni al top, vuol dire che
qualcosa si è fatto. Non me li invento i titoli dei giornali: il
23% non è un fatto secondario, quando la maggioranza delle regioni
che funzionano meglio arrivano, sì e no, al 20%: questo significa
che qualcosa a casa è stato portato!
Chiedo di darci la possibilità di attuare questo piano, che è un
documento concluso, perché consente di far mantenere la Valle
d'Aosta fra le regioni top in questa problematica.
Président - La parole au Conseiller Borre.
Borre (UV) - Viste le motivazioni dell'Assessore, visto il
piano, che io ho votato nella precedente amministrazione e ho anche
condiviso, così come condivido quanto ha detto adesso l'Assessore
sui contenuti dello stesso, vorrei chiedere al Consigliere
Riccarand di ritirare la mozione - non è vero che chiediamo sempre
il ritiro, prima abbiamo fatto un lavoro insieme - proprio per dare
più valore alla richiesta che abbiamo fatto in commissione di
indagine conoscitiva sul problema della raccolta dei rifiuti.
Qui si va a trattare un argomento che in commissione è stato
richiesto di approfondire, sia sul piano votato nella precedente
amministrazione - per verificare se vi sono soluzioni diverse e
aggiuntive -, sia per permettere ai commissari di andare a
conoscere sul resto del territorio se vi sono innovazioni che
possono essere da noi apportate.
Proprio perché i commissari di maggioranza hanno dato subito
l'assenso a questo tipo di richiesta pervenuta dal Consigliere
Riccarand in commissione, chiedo che lo stesso Consigliere si
faccia carico del problema dell'indagine, e che quindi non si vada
ad anticipare argomenti che possono essere approfonditi in
commissione, onde poter rafforzare l'azione della commissione
stessa.
Président - La parole au Conseiller Riccarand.
Riccarand (Arc-VA) - Rispetto alle osservazioni fatte, a noi
sembra che la mozione presentata non sia in contrasto con il piano
rifiuti approvato dal Consiglio, anzi, se vogliamo, è coerente,
perché il piano rifiuti indica la necessità di un potenziamento
della raccolta differenziata; noi non diciamo di correggere questa
linea, diciamo di accelerare i tempi, di darci un obiettivo che
indichi una prospettiva, perché il 35% viene da una normativa non
molto significativa, è una normativa di carattere nazionale ed è
solo un atto dovuto.
Ora noi possiamo fare di più: darci un obiettivo con un arco di
tempo ragionevole e cercare di accelerare i tempi. Abbiamo infatti
detto: "nell'arco della legislatura"; non pretendiamo che questo si
faccia in sei mesi o un anno e quindi non è in contrasto con quanto
scritto nel piano. Non è neanche in contrasto con l'indagine
conoscitiva che la III Commissione ha deciso di fare su questa
materia, perché sono cose diverse. L'indagine conoscitiva serve
proprio per capire a che punto siamo, quali sono gli strumenti in
atto, cosa bisogna correggere; è uno strumento molto utile per
quanto riguarda la materia dei rifiuti che è molto complessa. Lì si
tratta di approfondire lo stato della situazione, vedere cosa si
può migliorare, prendere esempi da altre realtà per andare avanti;
qui, invece, è diverso: qui si tratta di dare una prospettiva, un
indirizzo e un obiettivo. Guardate, noi riteniamo tanto più
importante questo anche perché siamo all'inizio della legislatura e
bisogna darsi degli obiettivi.
Come avevamo detto nel mese di luglio, a noi è parso di notare
che nel programma della maggioranza vi fosse una lacuna, basta
guardarvi quello che è scritto in materia di rifiuti per rendersi
conto che c'è un vuoto rispetto a questo punto. Secondo noi questo
"vuoto" va riempito con un indirizzo preciso dato dal Consiglio e
la finalità della mozione è questa. Non c'è quindi alcuna volontà
di modificare decisioni già prese; c'è la volontà di darsi
collettivamente un obiettivo, anche conosciuto all'esterno, che
faccia da galvanizzatore rispetto a tutti quelli che devono operare
in tale settore.
Riteniamo opportuno mantenere questa mozione e vi chiediamo di
valutarla attentamente, perché può essere uno strumento utile.
L'Assessore diceva che abbiamo delle difficoltà perché la nostra
regione è fortemente turistica; è vero, però vorrei far notare che
la Provincia autonoma di Bolzano, che è una regione turistica
quanto e forse più di noi, è al 40% nella raccolta differenziata
dei rifiuti: questo vuol dire che tali percentuali, che forse un
tempo sembravano irraggiungibili, si possono raggiungere e anche
superare. Abbiamo un cammino da fare, abbiamo delle possibilità, ma
dobbiamo darci degli obiettivi; se, invece, ci limitiamo a rimanere
all'interno della normativa statale, perdiamo un'occasione.
Riteniamo che questa mozione non sia in contrasto con le cose
che ho sentito e con la volontà che è diffusa in questo Consiglio;
insistiamo perché venga votata e diventi un impegno di tutto il
Consiglio.
Président - La parole au Conseiller Salzone.
Salzone (SA) -Non possiamo che condividere questa mozione perché
non va assolutamente contro il piano regionale, ma va nella
direzione di incentivare un approccio culturale al problema e
questo è fondamentale; per cui mi pare inopportuno opporsi a una
questione di questo genere, quindi noi la voteremo senz'altro.
Président - La parole au Conseiller Sandri.
Sandri (GV-DS-PSE) - Penso che in questo Consiglio vi sia
un'ampia sensibilità e da molto tempo sui temi della raccolta
differenziata dei rifiuti ma, in generale, sull'ottimizzazione di
questo settore. Una sensibilità più volte ribadita intanto con
l'approvazione del piano rifiuti, che è recentissima, e forse per
questo che non è stata sottolineata in maniera così ampia nel
programma di legislatura, proprio perché era uno di quei temi su
cui questo Consiglio si è sempre dimostrato attento e su cui il
lavoro sta procedendo con serietà, serietà dimostrata anche
dall'attività della commissione competente nel valutare in
particolare alcuni tipi di questi rifiuti. Questo manifesta
l'attenzione e la volontà di migliorare anche gli aspetti meno
pregnanti, ma che possono avere una loro importanza nel
raggiungimento dell'obiettivo.
Penso che questa mozione sia un po' fuori luogo, nel senso che
quasi instilla un'idea di dover riaffermare un qualcosa che è già
profondamente affermato, e così facendo rischia di indebolire la
volontà del Consiglio. Per tale motivo, tenendo presente l'impegno
di approfondire ulteriormente ed eventualmente allargare l'indagine
conoscitiva che in questo momento è aperta nella commissione
competente, chiediamo ai proponenti di ritirare la mozione.
Président - S'il n'y a pas d'autres conseillers qui souhaitent
intervenir, je ferme la discussion générale.
Je soumets au vote la motion:
Conseillers présents: 29
Votants: 8
Pour: 8
Abstentions: 21 (Borre, Cerise, Cesal, Charles Teresa, Ferraris,
Fey, Fiou, Fosson, Isabellon, Maquignaz, Marguerettaz, Nicco,
Pastoret, Perrin, Perron, Praduroux, Rini, Sandri, Vicquéry, Viérin
Adriana, Viérin Laurent)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK