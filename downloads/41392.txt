Consiglio Regionale della Valle d'Aosta - Oggetto del Consiglio n. 526 del 21 marzo 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 526 del 21 marzo 2019 - Resoconto
OGGETTO N. 526/XV - Approvazione di mozione:
"Regolamentazione della gestione dei materiali in plastica monouso
nelle feste e sagre".
Rini (Presidente)
- Ricordo che c'è stata l'illustrazione
ed è aperta la discussione generale del punto n. 33 dell'ordine del
giorno. Se non vi sono richieste di intervento, chiudiamo la
discussione generale. La parola al collega Restano.
Restano (GM)
- È sicuramente un argomento molto
importante all'ordine del giorno che coinvolge tutta la
popolazione, gli Enti locali ma il contenuto della mozione
coinvolge soprattutto le associazioni di volontariato che operano
sul territorio. In questo intervento vorrei portare un pochino
l'esperienza del mio vissuto come Amministratore comunale e anche
per rappresentare all'Aula i risultati già svolti sino ad oggi,
almeno fino a quando ho potuto partecipare attivamente alla vita
dell'Amministrazione comunale e poi magari dopo solo come
volontario della pro loco di Valpelline nei brevi periodi di tempo
che avevo a disposizione. Posso dire che nella Comunità montana
dove risiedo si è partiti da una percentuale di rifiuti
differenziati o riutilizzabili del 35,79% nell'anno 2007 per
arrivare lo scorso anno a una percentuale del 75,49%. È del tutto
evidente da questi numeri che è stata una Comunità montana
abbastanza virtuosa, mi permetto di dire a dimostrazione
dell'operato di chi ha lavorato prima del mio avvento in Comunità
montana che si era investito tanto in questo settore ma soprattutto
voglio qua testimoniare quanto fatto dalle associazioni di
volontariato, dalla pro loco. Quando abbiamo iniziato l'attività,
nel corso di quattro giorni di festa si raccoglievano circa 14-15
metri cubi di rifiuti indifferenziati; attraverso il coinvolgimento
della popolazione e l'operato di tanti ragazzini, e direi in media
per ogni pasto almeno sette persone che svolgono l'attività di
differenziazione dei rifiuti, si è arrivati oggigiorno a pochi
metri cubi. Si fa la raccolta dell'umido, chiaramente incentivata
dalle ditte che raccolgono i rifiuti e la raccolta della plastica,
gli altri materiali vengono messi nel multimateriale. Siamo quindi
riusciti a ottenere un'alta differenziazione dividendo i rifiuti a
loro volta. Io credo che il solo esempio virtuoso sia a Valpelline
ma penso che tutte le associazioni di volontariato operino in
questo senso.
È stata richiamata nella mozione una delibera del maggio 2016
che incentivava l'utilizzo di piatti e stoviglie in materiale
compostabile e proprio qua con questo invito che viene reiterato
oggi a voler essere ancora più virtuosi, e così deve essere, non
vorrei che si corra il rischio di penalizzare le associazioni di
volontariato ma soprattutto incentivare persone che partono con
delle buonissime intenzioni poi a produrre più rifiuti
indifferenziati del dovuto o del possibile. Perché faccio
quest'affermazione un pochino forte e pesante? Perché questi
contenitori e queste stoviglie costano molto di più - sono dati
dello scorso anno - e non solo, non sono biodegradabili da
assimilare all'altro rifiuto biodegradabile, ma vanno divisi da
questi rifiuti, quindi vanno raccolti in maniera diversa.
Involontariamente andremo a generare - questo fino allo scorso anno
- un costo maggiore per le associazioni di volontariato. Non solo,
se noi auspichiamo in qualche modo di penalizzare le associazioni
che operano sul territorio, le pro loco, chi organizza queste feste
andando ad aumentare se possibile la tariffa dei rifiuti
indifferenziati, andiamo in maniera indiretta a penalizzare la
popolazione, perché generalmente, per quanto di mia conoscenza,
questi rifiuti, in virtù del fatto che la festa popolare paesana è
considerata una risorsa per la comunità, vengono messi in carico
all'Amministrazione pubblica. L'associazione, la pro loco
difficilmente ha le risorse per andare a intervenire, quindi
andiamo quasi a disincentivare.
Sicuramente questa mozione è piena di buone intenzioni, io la
condivido, bisogna vedere se si riesce poi a calarla nella nostra
realtà, e qui troveremo dei forti ostacoli. Condivido invece la
possibilità di incentivare la formazione, l'associazionismo, la
partecipazione della popolazione cercando di far capire che
lavorare insieme e impegnare delle risorse umane, di volontariato
nel promuovere la differenziata, nel lavare per quanto possibile i
piatti in plastica, quindi togliere via la parte che è
biodegradabile, è un valore aggiunto. Questo credo che è già quello
che si stia facendo e in tal senso penso che la Giunta stia
lavorando, cercando di sollecitare la popolazione ad andare in
questo senso, di rendere ancora più virtuosa... tutti quelli che
operano all'interno delle associazioni di volontariato perché
difficilmente - e questo lo dico per esperienza - potremo portare
la ceramica nelle feste paesane, perché a Valpelline ci abbiamo
provato ed è una cosa non applicabile: uno, perché non si hanno le
risorse e gentilmente ce le aveva prestate l'Amministrazione
regionale; poi bisogna avere le attrezzature per il lavaggio e
quant'altro e, quando si producono più di 2000 piatti a pasto,
diventa difficilmente applicabile. A mio modesto modo di vedere la
cosa, quindi dovremmo cercare di diventare ancora più virtuosi ma
con le risorse che oggi abbiamo a disposizione, altrimenti andremo
a penalizzare le nostre comunità.
Presidente
- La parola al collega Bianchi.
Bianchi (UV)
- Sicuramente questa mozione ha degli ottimi
intenti e da una parte li condivido però, a mio avviso, ci sono
alcune cose che devono essere evidenziate. Quando diciamo che in
Valle d'Aosta manca un incentivo per raccogliere l'organico, a mio
avviso, dovremmo specificare meglio, perché non è vero, perché ad
oggi in alcune
Unités
un incentivo per chi fa la raccolta
dell'organico c'è, vale a dire un'agevolazione sul costo della
raccolta dei rifiuti esiste, quindi non è proprio vero che non c'è.
Possiamo poi discutere se è poco, se è tanto, se si può fare
meglio: questo è indiscutibile, infatti apprezzo l'indirizzo della
mozione, però obiettivamente l'incentivo c'è, possiamo discuterlo
ma c'è.
Entrando invece nel vivo dell'impegno della mozione, è indubbio
che - e già il collega Restano lo ha evidenziato - qui andiamo a
toccare tutta una serie di associazioni di volontariato esistenti
sul territorio: dalle pro loco agli Alpini e via dicendo. È
indubbio, e lo sappiamo tutti, che le stoviglie compostabili hanno
un costo di un certo tipo rispetto a quelle in plastica, ne è
dimostrazione il fatto che si era lavorato in tal senso ma proprio
perché le stesse associazioni ci avevano detto che, avendo dei
costi così alti, rimanevano sul discorso della plastica. È proprio
lì che era nato anche il senso del multimateriale dove si cercava
di pulire queste stoviglie in plastica in maniera che potessero
andare nella parte della raccolta differenziata incrementando delle
percentuali. Un esempio su tutti: alla Fiera di Sant'Orso di tre
anni fa - quindi in una manifestazione con dei numeri importanti -
in tutti i punti rossi e neri sono stati dati i pasti nelle
stoviglie compostabili. Noi dobbiamo sì guardare cosa succede nelle
altre Regioni, ben venga, però dobbiamo contestualizzarlo al nostro
territorio, alla nostra realtà, vale a dire che in quella
manifestazione di Sant'Orso - allora ero Assessore - abbiamo
portato via dei camion non di organico, di plastica compostabile,
dopodiché non è più neanche stata accettata, perché chiaramente non
c'era organico, quindi i numeri fanno 90. Un qualcosa che è stato
fatto in passato e ha funzionato, ad esempio alla Festa del lardo
di Arnad, è quando sono stati dati dei contributi per l'acquisto
delle lavastoviglie e per i piatti in ceramica, ma perché? Perché
lì non produciamo rifiuto ed è lì che noi dobbiamo andare, cioè noi
dobbiamo incentivare a non produrre rifiuti. A mio avviso, quindi
la strada da intraprendere in queste manifestazioni è quella,
perché, per le associazioni, che sono volontarie per di più,
chiaramente il costo delle stoviglie inciderebbe troppo sul costo
globale della manifestazione dato che hanno dei costi tre-quattro
volte superiori. È lì che bisogna lavorare, vale a dire andare a
disincentivare l'acquisto di piatti, forchette, bicchieri in
plastica andando verso quelli di vetro, per esempio, in maniera che
si possano anche passare da una manifestazione all'altra, cioè fare
un magazzino dove ogni associazione volontaria possa, per esempio,
acquisirli prenotando con il tempo in maniera che si vanno a
produrre meno rifiuti. Quella, secondo me, è una strada che
bisognerebbe percorrere, perché solamente in questa maniera si
può...
Dall'altra parte - e condivido anche qui il discorso che ha
fatto il collega Restano -, vi è l'aspetto legato all'informazione,
sul quale abbiamo lavorato tanto, a mio avviso, bisogna continuare
a lavorare in tal senso. Collega Pulz, si dice: "le Ecolo-Fêtes non
hanno funzionato", hanno dato dei risultati, sicuramente si può
ancora fare meglio, anzi si dovrebbe cercare di fare meglio ma
siamo partiti da un qualcosa, non è obbligando qualcuno a fare
qualcosa in una certa maniera che... Mi sembra quasi che qui stiamo
portando la richiesta di chi vende le stoviglie compostabili.
Andiamo verso un rifiuto zero - che non era nel mio programma
elettorale, ma forse nel suo sì -, andiamo verso la direzione di
non produrre questi rifiuti. Non andiamo quindi a dire: "no, non
prendiamo più plastica monouso ma la prendiamo compostabile", ma
andiamo nella direzione di non produrre i rifiuti. So che è
difficile, la strada è sicuramente in salita ma, a mio avviso, è
quella che bisogna percorrere. Questo quindi era un po' il discorso
che volevo fare sulle "Ecolo-Fêtes" e sulle manifestazioni qui in
Valle.
Presidente
- Ci sono altre richieste di intervento in
discussione generale? Ha chiesto la parola all'Assessore
Chatrian.
Chatrian (ALPE)
- Ringrazio la collega Pulz che mi dà la
possibilità di mettere in evidenza cosa si è fatto ma soprattutto
quello che stiamo facendo, perché altrimenti il rischio è di
mettere in evidenza 500 cose quando praticamente 499 le stiamo già
facendo. Le indicazioni ci sono, le informative ci sono, il
raccordo inizia a esserci e, per rassicurarla, collega Pulz, non
siamo all'anno zero, anche se magari a lei piacerebbe che ci
fossimo, glielo dico proprio in maniera diretta e in amicizia, non
siamo all'anno zero, ma da lì l'obiettivo è fare meglio.
La collega Russo qualche settimana fa aveva presentato una
mozione e, approvando la mozione in Aula qualche giorno dopo,
abbiamo dato corso subito con una circolare scritta a più mani,
cercando di sensibilizzare tutto il settore pubblico e tutto il
settore parapubblico. Le assicuro, collega Pulz, che i ritorni sono
ottimi, anzi tutti i soggetti che hanno ricevuto la circolare
stanno cercando di avere ulteriori informazioni proprio per, passo
dopo passo - un po' come quando si va in montagna e uno decide di
raggiungere la cima -, attrezzarsi per diminuire, come dicevano
bene prima i colleghi Bianchi e Restano, quello che è a monte,
dobbiamo probabilmente fare meglio e soprattutto incidere di
più.
Cercherò di entrare nel merito aggiornando il tutto a quando è
stato approvato da questo Consiglio il piano regionale di gestione
dei rifiuti. Fra i rifiuti per i quali sono state previste apposite
misure che ne consentano la riduzione oppure il miglioramento della
raccolta differenziata vi sono i rifiuti in plastica e i rifiuti
organici derivanti proprio dalla preparazione e consumo di
alimenti. Le ultime informazioni, se possono essere utili al
dibattito, sono che di recente la Commissione europea ha avviato la
procedura per disporre sin dal 2019, cioè da qualche mese,
l'esclusione dal mercato di determinate tipologie di oggetti
plastici in presenza di alternative facilmente disponibili ed
economicamente accessibili, e questo è un passaggio fondamentale.
Così come già indicato dalla Commissione europea, saranno bandite
dieci tipologie di oggetti di plastica fra cui posate, piatti,
bicchieri, cannucce, mescolatori per bevande; tutti questi prodotti
dovranno essere fabbricati solo con materiali sostenibili. I
contenitori per bevande monouso inoltre saranno ammessi solo se i
tappi e i coperchi restano attaccati al contenitore. Cito un
esempio: "
al fine di prevenire quindi la produzione dei rifiuti
plastici, la Commissione stabilisce che gli Stati membri dovranno
ridurre l'uso di contenitori per alimenti e tazze per bevande in
plastica fissando obiettivi nazionali di riduzione, mettendo a
disposizione prodotti alternativi e impedendo che i prodotti di
plastica monouso siano forniti gratuitamente
- quindi c'è un
indirizzo molto chiaro -
i produttori di tali oggetti in
plastica dovranno in parte coprire i costi di gestione e bonifica
dei rifiuti e quelli delle misure di sensibilizzazione per
contenitori per alimenti, pacchetti e involucri, contenitori e
tazze per bevande, prodotti del tabacco con filtro, salviette
umidificate, palloncini e borse di plastica in materiale
leggero
", questo è un altro passaggio, dal punto di vista
legislativo, importante. La Commissione europea ha fissato - sembra
lontanissimo ma è domani - al 2025 il termine entro il quale gli
Stati membri dovranno raccogliere il 90% delle bottiglie di
plastica monouso per bevande introducendo sistemi di
cauzione-deposito.
Per quanto riguarda la regolamentazione di manifestazioni in cui
è prevista la preparazione e la somministrazione di alimenti -
quindi entro adesso a pieno titolo cercando di dare delle risposte
puntuali alla mozione che lei ci ha presentato -, nel 2015, a firma
degli Assessori del territorio e ambiente e alla sanità salute e
politiche sociali, erano state fornite agli organizzatori di tutte
le fiere, sagre e feste, indicazioni ben precise sull'obbligo di
adottare principalmente piatti, bicchieri e posate monouso in
materiale compostabile, ad eccezione dell'utilizzo di materiali in
vetro e ceramica autorizzato laddove fosse dimostrato il pieno
rispetto delle normative vigenti in materia di igiene degli
alimenti, con particolare riferimento alle disposizioni sullo
HACCP. La tipologia di oggetti utilizzati per la somministrazione
di alimenti deve essere sempre preventivamente comunicata al
competente servizio dell'Azienda USL della Valle d'Aosta.
Successivamente, nel 2016, era stato richiesto ai soggetti già
destinatari della circolare del 2015 di porre attenzione a che, in
caso di utilizzo di oggetti in materiale compostabile, la quota
complessiva degli stessi in peso non superasse del 5% il
quantitativo di rifiuto organico raccolto in forma differenziata,
limite posto dall'impianto di trattamento e compostaggio della
frazione organica di Sarmato in provincia di Piacenza presso cui
veniva conferito questo tipo di rifiuto. Nel corso degli anni si è
comunque verificato che tale limite non fosse superato e quindi
l'utilizzo di oggetti e materiali compostabili è sempre stato
ammesso. Mi permetta la battuta: non siamo all'anno zero. Anche se
ora la frazione organica dei rifiuti viene conferita presso un
altro impianto fuori regione, che non ha posto vincoli alla qualità
del rifiuto conferito, le prescrizioni fissate con la circolare del
2015 sono da intendersi pienamente operative dal punto di vista
tecnico. Tale informativa - e questo è l'altro passaggio
fondamentale per quanto concerne le "Ecolo-Fêtes" - è stata data in
modo particolare alle pro loco nell'ambito dell'incontro
preparatorio proprio della Fiera di Sant'Orso - prima il collega
Restano citava qualche numero, i numeri li conosciamo, sono
interessanti e gli ordini di grandezza sono pesanti - tenutosi in
data 7 gennaio 2019. Non so se lei ha avuto modo di leggere, ma a
seguito della mozione che abbiamo approvato a fine gennaio in Aula,
o forse il 10 di gennaio, tutti i Comuni, tutte le
Unités
-
oltre a tutti gli altri che non sto qui a elencare perché andrei
fuori dal seminato e della mozione che ci ha presentato - sono
stati ulteriormente informati con la circolare inviata in data 8
febbraio 2019, che ha recepito tutte le modifiche successive al
2017-2018, ai primi mesi del 2019. In considerazione di quanto ho
detto, la Regione ritiene che le risposte che abbiamo avuto proprio
da tantissime settori pubblici non solo sia stata positiva ma c'è
l'intenzione di mettere in campo ulteriori azioni e ulteriori
misure perché non è sufficiente l'informativa, dobbiamo andare
oltre e dobbiamo mettere in campo ulteriori proposte e azioni.
In merito alla possibilità di consentire la fruizione del
servizio di gestione rifiuti gratuito o applicando tariffe
differenziate agli organismi pro loco, associazioni che organizzano
le manifestazioni secondo le regole della "Ecolo-Fête", è
palesemente contrario proprio al principio che le diceva prima:
"chi inquina paga", essendo, fra l'altro, un obbligo degli
organizzatori attenersi scrupolosamente alle corrette modalità di
gestione dei rifiuti.
A proposito di materiali in plastica monouso - non so se ha
avuto modo di leggerla qualche giorno fa - porto a conoscenza
l'Aula che da parte dell'Associazione italiana distributori
automatici è pervenuta una diffida formale con la quale viene
richiesto alla Regione di revocare la circolare che abbiamo fatto a
inizio febbraio emanata alle strutture pubbliche presenti in
Regione e a tutto il comparto parapubblico a febbraio nel 2019,
volta a favorire misure di prevenzione nella produzione dei rifiuti
in plastica con particolare riferimento a stoviglie, bicchieri e
bottiglie in plastica. Il 18 marzo 2019 ho inviato una nota, che è
stata mandata per conoscenza anche a tutto il Consiglio regionale -
se non ha la copia, gliene faccio una -, in cui ho ribadito
l'intenzione come Amministrazione di adottare e di richiedere alle
strutture pubbliche presenti in Regione di adottare le azioni
sopraindicate di prevenzione della produzione dei rifiuti in
plastica. Nella nota viene chiaramente specificato che quanto
avviato rientra nelle competenze dell'Amministrazione regionale ed
è pienamente coerente con le disposizioni comunitarie nazionali in
materia di gerarchia di gestione dei rifiuti, gerarchia che indica
come azione prioritaria proprio quella della prevenzione della
produzione e che tali azioni non possono essere considerate in
alcun modo pregiudizievoli rispetto all'attività svolta dai gestori
di distributori automatici di alimenti e di bevande.
Vorrei fermarmi proprio su questo perché è fondamentale,
considerato che, nel momento in cui decidiamo di mettere in campo
delle informative, delle circolari che siano sostenibili, che si
possano applicare, ci va, da una parte, la volontà di natura
politica di mettere in campo delle azioni e, dall'altra parte, un
perimetro all'interno del quale noi possiamo agire e incidere. La
risposta non solo è stata puntuale ma l'obiettivo è creare, nelle
prossime settimane, nei prossimi mesi, delle condizioni anche con
dei progetti pilota all'interno dell'Amministrazione pubblica
proprio per dare corso e gambe alla mozione che è stata approvata a
gennaio 2019.
Cercherò di farle avere la lettera, la circolare non so se ha
avuto modo di leggerla, anche perché i Consiglieri comunque erano
in indirizzo... probabilmente ha avuto modo, ho risposto in maniera
puntuale alle aziende che distribuiscono all'interno
dell'Amministrazione tali bevande, se non ha la risposta, gliela
farò avere. Dal punto di vista politico, io penso che non solo non
siamo all'anno zero ma stiamo andando - e sono i numeri a dirlo,
non solo il sottoscritto - nella direzione giusta. Un passo alla
volta, una circolare alla volta, sembra quasi che siamo ancora nel
terzo mondo, con tutto il rispetto per il terzo mondo, ma così non
è, collega Pulz, invece stiamo andando nella direzione dove i
numeri ci stanno dando ragione, le sollecitazioni vengono recepite
anche dalle strutture dirigenziali, dalle scuole, dall'USL, dalle
partecipate, dai Comuni e dalle
Unités
. Penso che se a monte
c'è una strategia e c'è comunque un accompagnare le circolari che
emettiamo come Amministrazione regionale e non imporre ma
accompagnare, a differenza di obbligare, io penso che insieme
possiamo raggiungere dei buoni risultati.
Proprio nel merito, rispondendo alla mozione che ci ha
presentato, chiederei sinceramente che la ritiri perché siamo oltre
quello che lei ci ha messo sul tavolo. Se così non fosse, a questo
punto noi ci asterremo, anche perché, rispetto alla mozione che è
stata approvata il 10 di gennaio, sinceramente dei passi avanti
sono stati fatti e anche i colleghi Bianchi e Restano prima hanno
messo in evidenza gli sforzi che comunque l'Amministrazione ha
fatto. Facciamo però attenzione a distinguere gli indirizzi, gli
strumenti che si mettono in campo e cosa in questo momento
l'Amministrazione regionale sta mettendo in campo e sta cercando di
fare.
Dalle ore 16:10 assume la presidenza il Vicepresidente
Rollandin.
Rollandin (Presidente)
- La parola alla collega Pulz.
Pulz (ADU VDA)
- Ringrazio i colleghi che hanno portato
il loro importante contributo. Io vorrei rassicurare l'Assessore
che ha come limite il fatto di essere, dal mio punto di vista, un
po' permaloso, mi scusi se mi permetto. Io non ho mai detto che
siamo all'anno zero, né l'ho mai pensato perché questo mi
angoscerebbe terribilmente, non dormirei proprio più la notte e a
me piace dormire. Noi abbiamo proposto questa mozione soltanto a
completamento di quella fortunatamente già approvata dalla collega
Russo, che ha avuto tutto il nostro favore e che poi ha trovato la
sua capacità - intendo dire sua di Assessore - di pronto
intervento. Noi di questo ci rallegriamo e siamo felici non solo
dell'approvazione di quella mozione ma anche che lei si sia dato
subito da fare e che la comunità tutta stia dimostrando la
necessaria sensibilità per andare in quella direzione, a cominciare
dai giovani valdostani che scesi qua sotto in piazza a dimostrare
la loro attenzione per il nostro pianeta, perché non abbiamo, come
dicevo stamattina, un pianeta B e stiamo riempiendo l'unico pianeta
che abbiamo di plastica. Il nostro intervento è solo volto a
completare il quadro, a migliorare se possibile - come dicevano i
nostri due colleghi, che sono anche ex sindaci - ancora di più la
gestione dei rifiuti nelle feste e nelle sagre. Dal suo discorso,
peraltro puntuale, io continuo a non capire, come infatti abbiamo
scritto nella mozione, la questione della percentuale del 5% di
materiale compostabile, che può essere appunto materiale vario sul
totale della frazione organica. A noi risulta, come lei ha detto,
che ci sia questa ditta fuori Valle, che è un centro di
compostaggio dove arrivano i rifiuti valdostani. Se mi posso
permettere, non capiamo neanche quale sia il senso di una ditta
così lontana, che quindi costa di più in termini proprio banalmente
di benzina, autostrada, eccetera, non capiamo perché quella ditta
sia comunque selettiva riguardo al materiale. La sua spiegazione
non è stata chiara su questa percentuale, quindi continuiamo ad
avere questo dubbio e abbiamo ancora il dubbio se non si sarebbe
potuto scegliere un centro di compostaggio più vicino, per esempio,
in Piemonte, che non facesse questo tipo di approccio selettivo,
perché, per esempio, da questo deriva il fatto - se abbiamo capito
bene, ma può darsi che ci siano degli errori nella nostra
interpretazione -, anche se il materiale di cui lei parlava noi ce
l'abbiamo e lo abbiamo visionato, che noi non possiamo mettere i
tovaglioli e i fazzoletti di carta nell'umido da differenziare.
Favoino - che senz'altro lei conoscerà perché è uno dei massimi
esperti sull'argomento - però ha spiegato che in Italia anche i
fazzoletti di carta, Scottex, eccetera, dovrebbero andare tutti
nella frazione organica per comodità e perché si decompongono senza
problemi.
Io quindi non mi sento di ritirare questa mozione - se lei ha
ulteriori risposte, siamo felici di ascoltarla - e chiedo che la
stessa venga messa ai voti sperando che tutti abbiano capito qual è
l'intento. Ribadisco che nessuno ha l'impressione di essere
all'anno zero, tutti vogliamo collaborare e felicitarci, anche
perché forse stiamo intraprendendo la strada giusta per la
comunità, per i nostri giovani e per le future generazioni.
Presidente
- La parola al collega Vesan, ne ha
facoltà.
Vesan (M5S)
- Solo due precisazioni rispetto agli
interventi che ho sentito relativamente a questo argomento in
merito a delle conoscenze dirette che ho sul problema.
Per quello che riguarda l'utilizzo delle stoviglie compostabili,
è vero quello che ha detto il collega Restano, cioè che costano
sensibilmente di più e che quindi possono creare dei problemi alle
pro loco che le utilizzano. È altrettanto vero però quello che ha
detto il collega Bianchi: se si usano delle stoviglie pluriuso, che
siano in ceramica o che siano di plastica - e quindi non si rompono
e sono meno pericolose - devono comunque essere lavate ma sono la
vera soluzione nella direzione della riduzione del rifiuto perché,
per quanto separato bene, la soluzione migliore è sempre quella di
produrre meno rifiuti.
Mi lascia un po' perplesso la questione sul grado di
contaminazione del rifiuto. Nel conferimento del rifiuto
differenziato ci sono sostanzialmente differenti tipologie, le
percentuali di impurità sono stabilite dai consorzi di riciclo.
Faccio un esempio ridicolo: la lattina di alluminio è un rifiuto in
alluminio che è un imballaggio e quindi fa parte del rifiuto
recuperato da chi recupera alluminio, la caffettiera Bialetti -
chiedo scusa per la pubblicità - è un rifiuto in alluminio che non
costituisce imballaggio, quindi non rientra tra i rifiuti che
vengono considerati imballaggi in alluminio, ma il disciplinare
prevede espressamente che questo rifiuto è elemento esterno non
costituente contaminazione e, visto che comunque l'alluminio è un
minerale molto prezioso, viene comunque recuperato e rientra a far
parte di quello che è ammissibile. La lattina in acciaio, se
buttata dentro, invece non è valorizzabile nella filiera di
alluminio e quindi viene considerato contaminante non ammissibile
e, sulla scorta di questo, sono stabilite delle apposite
percentuali che dicono: "questo ci può stare, questo non ci può
stare, se hai una percentuale fino a
tot
, vi pago il prezzo
intero di alluminio, sennò ve lo pago in modo progressivamente
ridotto fino al superamento di una certa percentuale oltre la quale
il rifiuto non è considerato recuperabile e anche il viaggio per
andarlo a recuperare viene addebitato a chi lo fornisce". Da questo
punto di vista, è importante chiarirci su che cosa sono le
stoviglie compostabili rispetto alla frazione organica. Non essendo
un consorzio di filiera iscritto al CONAI, il recupero del
materiale compostabile dipende fondamentalmente da chi lo riceve.
Il nostro Assessorato non è riuscito a trovare posti per compostare
i propri rifiuti più vicini ed è per quello che costa così caro e
viene portato così lontano, però, come ci già detto l'Assessore, in
prima battuta era stata fissata una non accettazione delle
stoviglie in bioplastica e quindi è uscita fuori questa percentuale
del 5%, che non era affatto la percentuale in cui erano ammesse le
bioplastiche: era la percentuale in cui era ammesso qualunque tipo
di contaminazione, come una forchetta di metallo o un imballaggio
in plastica normale buttato insieme all'organico; sulla scorta di
questo, l'Assessorato ha emesso la famosa circolare, che, da quanto
dichiarato dall'Assessore, risulta essere tuttora vigente. In
realtà, l'attuale impianto di smaltimento dell'organico dove viene
gestito l'organico valdostano accetta invece il
mater-bi
,
considerandolo materia organica perché materia organica. Questa
quota parte di percentuale di contaminazione quindi non esiste più
e dunque, in realtà, potremmo serenamente usare le stoviglie
compostabili per quello che riguarda questo tipo di gestione.
Diciamo quindi che questo è il passo in più, sempre ribadendo che
le stoviglie lavabili che non diventano rifiuto sono la soluzione
migliore, ma mi sembra che con questa mozione non vado a dire:
"dobbiamo usare tutte le stoviglie compostabili" ma: "dobbiamo fare
in modo di produrre meno rifiuto indifferenziato".
Per quanto riguarda il fatto di proporre delle valorizzazioni
economiche diverse applicando sanzioni o non sanzioni,
probabilmente se gli appalti legati alla gestione del servizio di
raccolta rifiuti, che fino ad oggi hanno previsto sostanzialmente
che le manifestazioni con patrocinio pubblico non pagassero nessun
tipo di tassa sui rifiuti... la semplice applicazione di una
tariffa quantitativa, così come sarà applicato a tutti i cittadini
valdostani in attuazione del piano regionale dei rifiuti, che
prevede il pagamento delle frazioni indifferenziate e
probabilmente, vista la difficile sostenibilità, andrà a prevedere
anche il pagamento della frazione organica, inevitabilmente
comporterà il fatto che le fiere fatte con un maggior rispetto
dell'ambiente si troveranno a pagare di meno, quelle fatte in modo
grossolano e per raccogliere velocemente insieme tutti i rifiuti si
troveranno invece a pagare una quota consistente per la gestione
della stessa. È però molto importante ribadire che il fatto che sia
una fiera, una sagra, un'occasione di festa non esime
l'organizzazione - che sia una pro loco, che sia un privato ma
anche una pubblica amministrazione - dal pagare la quota
ambientale, che noi adesso chiamiamo TARI, per quello che riguarda
la gestione del servizio di raccolta dei rifiuti.
Presidente
- La parola al collega Manfrin, ne ha
facoltà.
Manfrin (LEGA VDA)
- Io ringrazio la proponente di questa
mozione, ovviamente intendo anche fornire la posizione della Lega,
in primis
però - e questo lo faccio a livello personale - mi
sento di citare, visto che si è parlato di rifiuti plastici e
quant'altro, anche un recente studio che è stato condotto da
un'Università tedesca ed è stato pubblicato su una prestigiosa
rivista scientifica, che ha spiegato come il 90% dei rifiuti
globali di plastica negli oceani proviene in tutto da 10 fiumi: 2
dei quali situati in Africa e 8 in Asia, questi sono i maggiori
produttori di materie plastiche.
Venendo al punto, rispetto alla vostra impegnativa, guardando i
quattro punti, riteniamo che tre di questi, ovvero l'1, il 2 e il 3
siano condivisibili, mentre troviamo che il punto n. 4 sia di
difficile se non di dubbia realizzazione. Per questo motivo la Lega
voterà a favore di questa mozione soltanto se verrà espunto il
punto n. 4, in caso contrario si asterrà.
Presidente
- La parola alla collega Pulz, ne ha
facoltà.
Pulz (ADU VDA)
- Ci sembra una proposta che possiamo
accettare, ringrazio i colleghi della Lega.
Presidente
- La parola alla collega Minelli, ne ha
facoltà.
Minelli (RC-AC)
- Ne approfitto per anticipare già la
dichiarazione di voto, che sarà favorevole, proprio sulla base di
questa decisione della collega Pulz di trasformare o di eliminare
l'ultimo punto dell'impegnativa, perché condividiamo
in toto
sia le premesse che il senso generale della mozione, ma questo
ultimo punto era quello che ci creava qualche problema non tanto
per la sua prima parte quanto per la seconda, cioè proprio questo
aspetto della penalizzazione delle altre organizzazioni, delle
altre sagre, perché riteniamo che in qualche maniera potesse essere
discriminatorio o comunque non tener conto di una situazione reale.
Il collega Manfrin mi ha anticipata, volevo dire esattamente la
stessa cosa e, se questo è l'intento della proponente, noi voteremo
a favore della mozione.
Presidente
- Ci sono altri interventi? Se non ho capito
male, è stata accolta la proposta fatta dalla collega Pulz di
eliminare l'ultimo comma. Qualcuno della Giunta intende prendere la
parola? Chiudo la discussione generale, la parola all'Assessore
Chatrian.
Chatrian (ALPE)
- Nell'illustrazione ho cercato di
mettere in evidenza quello che si è fatto ma soprattutto quello che
si sta facendo. Ringrazio anche il collega Vesan per il contributo
molto tecnico, molto specifico che ci ha portato ma che è utile
indubbiamente al dibattito, anche perché, com'è stato ben
illustrato, in parte è stato modificato rispetto al conferimento
che si faceva a Piacenza...
(interruzione di un Consigliere, fuori microfono)
... la parte più delicata modificando proprio
quell'inserimento.
Volevo rispondere invece alla collega Pulz soprattutto - non
tanto a lei ma a chi ci ascolta - che avremo modo in commissione
eventualmente di declinare certe affermazioni effettuate in Aula,
perché a monte, collega, ci sono delle gare - quindi non si sa
perché mettere in campo delle illazioni -, dei bandi e poi qualcuno
vince la gara; comunque, se la commissione sarà interessata, ci
potrà illustrare quello che è stato il percorso più di natura
amministrativa che non politica. Il collega Manfrin ha fatto la
proposta di abrogare il punto n. 4, che praticamente è il punto al
quale è quasi impossibile per diverse sfaccettature dare corso e
gambe. A questo punto se la mozione viene emendata in tal senso,
non c'è nessun problema ad approvarla, anche perché si va nella
direzione che ho appena illustrato, e le azioni che a seguito delle
circolari abbiamo fatto e stiamo facendo vanno proprio in quella
direzione. Io quindi non ho chiesto alla proponente di modificare
il punto n. 4 dato che mi sembrava molto interessata a quel punto,
ma se viene tolto, viene meno il punto critico; per quanto riguarda
gli altri tre punti, noi oltretutto stiamo già facendo praticamente
quello che lei ha messo nero su bianco, va quindi a consolidare il
percorso e va ulteriormente a rafforzare le azioni che stiamo
mettendo in campo. Se la mozione, da come ho capito, è emendata e
il punto n. 4 non c'è più, quindi votiamo la mozione.
Dalle ore 16:27 riassume la presidenza la Presidente
Rini.
Rini (Presidente)
- Non ci sono altre richieste? Possiamo
porre in votazione il testo emendato. La votazione è aperta. La
votazione è chiusa.
Presenti e votanti: 34
Favorevoli:34
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK