Consiglio Regionale della Valle d'Aosta - Oggetto del Consiglio n. 2874 del 4 dicembre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2874 del 4 dicembre 1991 - Resoconto
OGGETTO N. 2874/IX Verifica relativa ad appalti
dell'Amministrazione regionale
(Reiezione di
risoluzione)
Presidente
Do lettura della risoluzione presentata
dal Consigliere Riccarand ed iscritta in via d'urgenza all'ordine
del giorno dell'adunanza (oggetto n. 2869/IX).
Risoluzione Preso atto dell'inchiesta della magistratura nei
confronti dei titolari di alcune fra le principali imprese edili
della Valle d'Aosta;
rilevato che, nell'ambito di tale inchiesta, sono state
ipotizzate irregolarità e reati anche relativamente ad appalti
dell'Ammini-strazione regionale;
appreso che le ipotesi di reato coinvolgono tutti i membri della
Giunta regionale in carica nel 1988-1990 e riguardano anche due
Assessori attualmente in carica;
ricordati i dubbi e le perplessità emersi in Consiglio anche su
alcuni appalti ed affidamenti relativi all'Autostrada del Monte
Bianco e al raccordo autostradale per il Gran San Bernardo;
evidenziata la necessità di una verifica interna
all'Amministrazione regionale per chiarire gli avvenimenti;
il Consiglio regionale della Valle d'Aosta
delibera
di istituire, ai sensi dell'Art. 21 del Regolamento interno, una
Commissione speciale di verifica sugli appalti e affidamenti di
opere da parte della Regione, della Rav e della Sav ad imprese dei
gruppi Follioley, Freydoz e Bertino;
invita
gli Assessori in carica nei cui confronti sia stata definita
un'ipotesi di reato a rimettere al Consiglio il loro mandato;
impegna
la Giunta regionale ad assumere tutti i provvedimenti necessari
perché sia fatta chiarezza sulle vicende degli appalti e a
costituirsi parte civile nei confronti di chiunque venisse rinviato
a giudizio per vicende concernenti appalti regionali.
Presidente
Il Consigliere Riccarand aveva
precisato che si sarebbe anche potuto stabilire un tempo di
discussione. C'è un orientamento in tal senso? Dedichiamo al
massimo un'oretta a questo argomento?Diciamo, allora, che
arriveremo al massimo sino a mezzogiorno.
Ha chiesto la parola il consigliere Riccarand; ne ha
facoltà.
Riccarand (VA)
Sì, io introduco la discussione, ma
avrei preferito sentire una comunicazione da parte del Presidente
della Giunta o del Presidente del Consiglio, secondo le rispettive
competenze nell'ambito del governo dell'esecutivo regionale o di
questa Assemblea, visto che io sono solo un Consigliere che ha
appreso delle notizie da fonti giornalistiche, evidentemente sulla
base di voci che erano già circolate e di avvenimenti che erano già
in corso, il quale, proprio sulla base di quelle notizie, ha
ritenuto di formulare delle proposte. Credo però che qualcuno abbia
un quadro della situazione molto più definito e chiaro e quindi
dovrebbe spiegare che cosa sta succedendo, quali sono i problemi
che stanno emergendo e come ci si intende muovere.
La nostra proposta si basa solo sulle notizie che abbiamo
relativamente all'inchiesta della magistratura su alcuni dei
principali gruppi d'imprese operanti in Valle d'Aosta: Follioley,
Freydoz e Bertino. Nell'ambito di questa inchiesta, partita
inizialmente dalle vicende di appalti dell'Anas, sono emerse
irregolarità o comunque ipotesi di irregolarità e di reati
concernenti anche appalti dell'Amministrazione regionale.
Sappiamo, in particolare, che è stato sentito dalla magistratura
l'Ingegnere Capo dell'Amministrazione regionale. Dalle informazioni
che circolano sembra che si tratti di un'indagine sulla discarica e
sull'impianto di compattazione di Brissogne. Non so se l'inchiesta
è aperta su altri argomenti. So però che la magistratura sta
acquisendo della documentazione. Credo che la Giunta regionale
questo lo debba sapere benissimo, perché quando la magistratura
chiede della documentazione, motiva la richiesta ed indica con
esattezza la documentazione che richiede.
In ogni caso, le notizie concernono il fatto che, nell'ambito di
questa inchiesta, in generale sugli appalti e con alcuni
riferimenti particolari ad appalti regionali, sono state
individuate ipotesi di irregolarità e di reato che coinvolgono
tutti i componenti della precedente Giunta regionale e riguardano
quindi otto Consiglieri, due dei quali ricoprono tuttora la carica
di Assessori regionali.
Questa situazione si intreccia con tutta una serie di dubbi e
perplessità che erano già emersi in Consiglio su altri appalti di
opere pubbliche, in cui c'è comunque direttamente o indirettamente
una partecipazione della Regione, di importo molto più elevato, che
riguardano in particolare l'autostrada del Monte Bianco e la
tangenziale di Aosta, nonché il più recente raccordo autostradale
per il Gran San Bernardo.
Queste opere, per un ammontare di diverse centinaia di miliardi,
sono state affidate in alcuni casi a trattativa privata da parte
della Rav o della Sav, società in cui c'è una partecipazione
azionaria della Regione, e, guardacaso, molte di queste opere sono
state affidate a trattativa privata proprio ad imprese attualmente
sotto inchiesta, cioè ad imprese dei gruppi Follioley, Freydoz e
Bertino.
Tali opere riguardano sia l'autostrada del Monte Bianco (due
appalti fra i più grossi del tratto Sarre-Morgex), sia la
cosiddetta tangenziale, dove sono state appaltate direttamente
dall'Amministrazione regionale ed in cui fra l'altro ci sono state
anche cessioni di appalto fra le imprese inquisite, che sono state
oggetto di un esposto e di una segnalazione della CGIL-Edili.
L'ultimo capitolo è quello dell'affidamento di opere - non so
ancora esattamente in che forma, ma mi pare di capire attraverso
altre trattative private - del raccordo autostradale del Gran San
Bernardo. Ho qui l'elenco degli affidamenti relativi alle "Opere
per le Colombiadi del 1992 - Raccordo autostradale tra le strade
statali 26 e 27", dove, quattro lotti, su sei, sono stati affidati
alle imprese Follioley, Freydoz e Bertino.
Ora, se è vero, come emerge dalle notizie che filtrano a livello
giornalistico, che queste società non solo operavano per
aggiudicarsi gli appalti realizzando turbative d'asta, ma
addirittura arrivavano a ideare in proprio progetti che poi
formalmente venivano gestiti da altre amministrazioni pubbliche, ci
troviamo di fronte ad una situazione molto preoccupante, che non
credo possa essere limitata e circoscritta a pochi e marginali
episodi, perché dovrebbe avere delle connessioni di carattere più
generale.
Credo, quindi, che qui si imponga una profonda verifica dei
rapporti che ci sono stati fra l'Amministrazione regionale e queste
imprese in un arco di tempo sufficientemente ampio.
Su questo noi avevamo già presentato un'interpellanza, che è in
discussione oggi, per cominciare ad avere una serie di dati sugli
appalti e sulle opere aggiudicate a queste tre imprese
dall'Amministrazione regionale, dalla Rav e dalla Sav, quantomeno
nell'arco degli ultimi cinque anni.
Si dice che fosse in atto una procedura per cui questo gruppo di
imprese manovrava sostanzialmente tutti gli appalti importanti,
muovendosi in modo coordinato con pacchetti di offerte. Questo va
verificato. Io credo che il Consiglio regionale debba avere una
certa capacità di reazione interna, di autocontrollo e di verifica
su tutto questo. Al di là dei compiti della magistratura, che sono
di altro tipo, noi dobbiamo avere una capacità di verifica e di
correzione al nostro interno.
Per questo, la prima proposta che facciamo con la risoluzione è
quella di incaricare una Commissione speciale, come è previsto
dall'articolo 21 del Regolamento interno, che conduca una verifica
sugli appalti o sugli affidamenti a queste imprese, sulle modalità,
sull'entità, sull'ammontare delle perizie suppletive, sui raffronti
tra le previsioni iniziali ed i consuntivi finali..., in modo da
avere al nostro interno un quadro della situazione, al di là di
quello che potrà essere il risultato dell'intervento della
magistratura.
Il secondo problema che poniamo è che nell'attuale Giunta
regionale sono presenti due Assessori che facevano parte della
precedente Giunta e che quindi sono stati coinvolti nella vicenda
degli avvisi di garanzia e quindi delle ipotesi di reato.
Evidentemente, è ben diversa la collocazione di un Consigliere
rispetto a quella di un Assessore. Ragioni di cautela e di
correttezza vorrebbero che chi si trova in questa situazione
rimetta al Consiglio il mandato di far parte dell'esecutivo, in
modo da permettere allo stesso esecutivo di operare più liberamente
rispetto a questa situazione, assumendosi fino in fondo le sue
responsabilità di verifica. Credo che questo sia legittimo,
necessario e debba essere richiesto a chi fa parte dell'esecutivo
regionale.
L'ultima nostra proposta è la richiesta di un impegno concreto
alla Giunta regionale perché operi in modo deciso per fare
chiarezza su questa vicenda ed assuma fin d'ora l'impegno di
costituirsi parte civile, se l'iniziativa della magistratura
arriverà ad una fase successiva.
Adesso l'inchiesta è ancora in una fase iniziale, ma se si
dovesse arrivare a dei rinvii a giudizio per vicende concernenti
appalti regionali, noi chiediamo che sia chiaro fin d'ora l'impegno
preciso e formale della Giunta di costituirsi a tutela degli
interessi dell'amministrazione pubblica.
Il Consiglio non dovrebbe sottovalutare questi avvenimenti.
Sull'intreccio tra edilizia, sviluppo del comparto edile nella
nostra Regione e ruolo della pubblica amministrazione, si è giocato
molto del tipo di sviluppo che c'è stato nella società valdostana
negli anni '80 e che è stato qualificato come distorto dalla
recente ricerca del Censis, la quale ha messo in luce che abbiamo
creato un comparto industriale composto al 50 per cento da un
enorme settore edilizio che vive fondamentalmente di commesse della
pubblica amministrazione. Abbiamo quindi alimentato la crescita
abnorme di un comparto al cui interno c'erano anche dei
comportamenti molto pericolosi.
Non so quali saranno le imputazioni definitive che verranno
individuate dai giudici, ma mi sembra che non si sia molto lontani
una sorta di associazione a delinquere fra una serie di imprese,
perché qui ci troviamo di fronte a comportamenti premeditati e
collegati evidentemente per commettere dei reati. In un settore
importantissimo dell'economia regionale abbiamo quindi una presenza
di questo tipo..
Credo che tutto questo debba essere oggetto di un'attenta
riflessione da parte di questo Consiglio, per fare delle scelte di
sviluppo ma di tipo diverso, ma anche scelte di comportamenti che
evitino il ripetersi di situazioni del genere.
Credo che per il nostro Gruppo fosse necessario invitare ad una
riflessione su quello che sta succedendo e fare delle proposte.
Spero che ci sia disponibilità degli altri Gruppi consiliari a
confrontarsi sino in fondo su questa situazione e ci siano anche
delle indicazioni per uscire in positivo da questa situazione.
Non credo che si debba sparare nel mucchio, senza individuare i
diversi livelli di responsabilità, perché ce ne sono sicuramente
diversi, però bisogna che tutti noi facciamo chiarezza e diamo un
segnale all'opinione pubblica, che è preoccupata e si chiede che
cosa è diventata la Valle d'Aosta. Siamo diventati peggio dei
terreni della mafia, perché questa è la realtà.
Per questo credo che dal Consiglio debba venire una risposta
forte ed in questo senso va la risoluzione che noi abbiamo
presentato.
Presidente
Ha chiesto la parola il Consigliere
Milanesio; ne ha facoltà.
Milanesio (PSI)
Chiedo scusa, ma pensavo che la
risoluzione fosse stata rimandata ad un momento successivo, invece
è stata ripescata.
Io penso che su questo argomento il Consiglio regionale non
debba infilare la testa nel sacco o fingere che il problema non
esista, però, visto che siamo in una fase estremamente preliminare,
in cui si parla di comunicazioni di garanzia, istituto che fino a
prova contraria è stato previsto per garantire il cittadino in modo
che, in caso di inchiesta a suo carico, possa tutelarsi, io credo
che non sia opportuno che il Consiglio regionale faccia delle
ipotesi, quando le stesse, sempreché sussistano, saranno semmai
avanzate dalla magistratura nell'ambito della sua sfera di
competenza e della sua totale sovranità.
Stando alle notizie giornalistiche, noi non sappiamo quello che
sta effettivamente accadendo, non sappiamo in quali direzioni
vadano le indagini e quindi è prematuro che il Consiglio assuma
delle posizioni di cautela o delle posizioni precise in ordine a
possibili conseguenze derivanti dalla prosecuzione delle
indagini.
Che questa situazione fosse in qualche modo nell'aria, credo
che, grazie al solito tam-tam, lo sapesse tutta la Valle d'Aosta,
per cui, quando poi si sono letti i giornali, si sono avute le
conferme delle voci che erano ampiamente circolate. Tuttavia,
proprio perché si tratta di voci, credo che non possiamo accordare
loro la dignità di una approfondita discussione consiliare basata
sui "si dice", altrimenti cadiamo nell'increscioso ed equivoco
sport praticato da chi taglia gli abiti addosso alla gente - tale
sport sembra il preferito in questo momento tanto in questo
Consiglio quanto altrove - senza però disporre di elementi
precisi.
Noi siamo stati d'accordo ad iscrivere questa risoluzione
all'ordine del giorno, però non la condividiamo nelle parti
deliberative. Non riteniamo che allo stato degli atti sia il caso
di istituire una commissione speciale di verifica sugli appalti che
riguardano la Regione, la Rav e la Sav, che poi operano con una
loro autonomia, perché sono società partecipate. Poiché è in corso
un'inchiesta della magistratura, noi ci affidiamo alle sue
conclusioni.
Certo, se ne può e se ne deve anche parlare, ma con il riserbo e
con la discrezione che si impongono in questi casi, altrimenti
finiremmo per proiettare in questa discussione le nostre opinioni,
che per il momento non sono suffragate da fatti precisi e concreti,
le nostre aspirazioni o le nostre speranze. Qualcuno qualcuno
potrebbe infatti venire qui a tenere dei discorsi sperando che
succeda chissà cosa. Credo che questo sarebbe il modo peggiore per
affrontare questi argomenti.
Per quanto riguarda me ed il mio partito, sono dell'avviso che
la risoluzione non possa essere accolta.
Certo, noi attendiamo gli sviluppi, se ci saranno, ma noi ci
auguriamo che siano quanto meno negativi possibili per questo
Consiglio, per le Giunte precedenti e per la classe politica
regionale.
Presidente
Ha chiesto la parola il Consigliere
Bajocco; ne ha facoltà.
Bajocco (PCI-PDS)
In questo periodo c'erano già
certi sentori di questa portata. Stamattina, scorrendo il giornale,
abbiamo letto che ci sono degli avvisi di garanzia...
Presidente
Ci saranno...
Bajocco (PCI-PDS)
Leggiamo che ci saranno otto
avvisi di garanzia per la Giunta precedente, due membri della quale
sono ancora in carica.
Non avrei mai immaginato che anche in Valle d'Aosta potesse
capitare quello che avviene in altre parti d'Italia. Sono cose che
ci lasciano veramente sbalorditi.
Questa era una Regione sana, mentre oggi, quasi ogni mattina,
scopriamo che vi sono arresti o che possono essere inviati avvisi
di garanzia. Sono tutte cose che devono preoccupare, proprio perché
dobbiamo impedire che si continui a camminare a lungo in un
percorso del genere.
Io sono dell'avviso che questa indagine sia di competenza della
magistratura. Guai, se noi intralciamo il suo lavoro! La
magistra-tura deve andare sino in fondo, senza guardare in faccia a
nessuno.
Leggo sui giornali che il problema più grave è quello del
compatta-tore. Si tratta di un'opera che in passato ha fatto molto
discutere anche in questo Consiglio, quando noi, che allora eravamo
all'opposizione, avevamo contestato la cifra veramente onerosa,
pari a circa sei miliardi, cui si era giunti per la sua
realizzazione.
Dobbiamo lavorare in un modo diverso. Secondo me, ci dovrebbe
essere una riunione della maggioranza per esaminare la questione
della risoluzione del Consigliere Riccarand, nella quale ci sono
degli aspetti che potrebbero essere accolti, ma altri non li
condivido affatto. E' vero che il Regolamento interno consente al
Consiglio regionale di istituire una commissione d'inchiesta, ma è
preferibile che certe cose siano fatte dalla magistratura, che
forse le può fare meglio.
Per questo, sarebbe bene convocare una riunione della
maggioranza prima della votazione di questa risoluzione.
Grazie.
Presidente
Ha chiesto la parola il Consigliere
Trione; ne ha facoltà.
Trione (DC)
Sarò molto breve, anche perché abbiamo
convenuto di dedicare poco tempo alla discussione della
risoluzione, alla quale, forse, ne abbiamo dedicato già troppo.
Qui si stanno facendo dei processi sommari, con interventi di
venti minuti che credo siano tipici delle commissioni speciali,
tant'è che qualche attimo fa mi sembra di aver sentito emettere
delle sentenze. E' stato detto che qui siamo ormai al livello della
bassa Sicilia o dell'alta Calabria.
Consigliere Riccarand, credo che a questo punto sia
perfettamente inutile una proposta di risoluzione di questo genere.
Non so che cosa dovrebbe fare la Commissione speciale, visto che si
è già appurato, come è stato detto qui, che ci sono state delle
irregolarità e che è già stato accertato quanto è avvenuto.
Io credo che il nostro Consiglio abbia imparato poco dagli
eventi precedenti: esprimere immediatamente dei giudizi siffatti
non torna certamente a vantaggio della nostra Regione.
Come già stato detto da alcuni Consiglieri, la magistratura sta
svolgendo delle indagini. Lasciamo allora che ciascuno faccia il
proprio mestiere.
Quando avremo qualche elemento in più e, soprattutto, quando
disporremo di elementi negativi contro coloro che sono stati
coinvolti in questa vicenda, solo allora potremo dire qualcosa di
più. Mi pare che in questo momento sia quantomeno prematuro
emettere delle sentenze, come quelle che ho già sentito questa
mattina.
Noi voteremo contro la risoluzione.
Presidente
Ha chiesto la parola il Consigliere
Andrione; ne ha facoltà.
Andrione (UV)
Nous nous abstiendrons sur cette
résolution, parce que dans ce pays nous vivons une époque dans
laquelle chaque fois qu'une enquête est ouverte et que certains
actes, qui devraient être à défense des citoyens, sont faits, on a
déjà décidé et la presse se déchaîne. En réalité, bien des
personnes intéressées n'ont encore rien reçu. Donc, nous sommes
dans le domaine des hypothèses, dans le domaine de ce qu'il pourra
arriver.
Deuxième chose. Il faut laisser dans une enquête que les
personnes qui sont concernées aient le temps de se défendre et de
présenter les justifications qui dans le domaine administratif
peuvent toujours arriver, même parfois pour des questions
d'interprétation de loi ou de délibération.
Cela dit, nous attendons sereinement le développement de cette
affaire. Nous remarquons également qu'après bien de bruits, quand
les acquittements s'ensuivent, on n'en parle plus. Evidemment
seulement les inculpations sont intéressantes et font nouvelle.
Presidente
Ha chiesto la parola il Consigliere Monami
Cristina; ne ha facoltà.
Monami (PCI-PDS)
Io mi domando sovente che cosa
vuol dire democrazia. Credo che sia difficile rispondere a questa
domanda.
In questo momento, sento di dire questo: democrazia non è poter
parlare di tutto, sempre e comunque. Io non mi identifico con
questo concetto di democrazia.
Penso ancor meno che il Consiglio regionale possa farsi
amplificatore, ma di che cosa? Di voci, di sospetti, di verità che
non può avere?
Molte volte sono d'accordo con il collega Riccarand, ma
francamente oggi dissento dal modo in cui egli ha posto la
questione in oggetto.
Volevo dire solo questo.
Presidente
Se nessuno chiede la parola, dichiaro
chiusa la discussione generale. Ha chiesto la parola il Presidente
della Giunta, Bondaz; ne ha facoltà.
Bondaz (DC)
Dopo aver letto la risoluzione del
Consigliere Riccarand, credevo di dover discutere questioni
inerenti agli appalti del compattatore; invece, qui si fa di tutta
l'erba un fascio: si parla della Rav, della Sav, dei lavori
dell'Amministrazione regionale..., il tutto sulla base di presunte
informazioni o indicazioni di stampa. Ovviamente i giornalisti
fanno il loro mestiere. Credo perciò di dover far mie le parole del
Consigliere Monami Cristina, con le quali sono assolutamente
consenziente.
Nella risoluzione si parla di "ipotesi di reato". Io penso che
questa valutazione sia errata, perché ci troviamo di fronte ad un
avviso di garanzia, che ha una valenza giuridica ben diversa da
quella dell'ipotesi di reato. L'avviso di garanzia è stato inserito
nel nostro ordinamento giuridico quando la comunicazione
giudiziaria aveva assunto un profilo di quasi accusa nei confronti
dell'indagato. L'avviso di garanzia tendeva proprio ad offrire una
maggiore garanzia nei confronti dell'indagato e dovrebbe
configurare, almeno in teoria, anche se purtroppo nella pratica
molte volte così non è, una fattispecie conosciuta solo
dall'inquirente e dall'indagato. Oggi, l'avviso di garanzia è
diventato quello che negli anni scorsi era la comunicazione
giudiziaria.
Non sono assolutamente d'accordo nel condannare qualcuno sulla
base di presupposti così ipotetici, dal momento che probabilmente
neppure la magistratura ha potuto ancora interrogare i destinatari
dell'avviso di garanzia.
Giustamente, il Consigliere Andrione diceva: "Aspettiamo,
almeno, di sentire quali sono le giustificazioni", proprio perché
l'avviso di garanzia non è un'ipotesi di reato, ma è una
informazione attraverso la quale l'amministrazione della giustizia
avverte che ci potrebbe essere - uso il condizionale con forza - un
eventuale reato; comunque non si tratta dell'individuazione di un
reato.
Che cosa sa il Presidente della Giunta?In ordine alla questione
del compattatore, il Presidente della Giunta sa soltanto che nei
giorni scorsi sono stati sequestrati due pareri legali del prof.
Siniscalco, una lettera indirizzata dall'Ingegnere Capo della
Regione all'allora Presidente della Giunta e le seguenti delibere,
che avrei letto , al di là della risoluzione del Consigliere
Riccarand, in risposta alla sua interpellanza:
- Delibera n. 8507 del 2 ottobre 1987: "Lavori di bonifica
dell'area di discarica di rifiuti solidi urbani, sita nei comuni di
Quart e di Brissogne. Appalto dei lavori mediante licitazione
privata. Approvazione ed impegno di spesa".
- Delibera n. 2254 del 12 marzo 1988: "Lavori di bonifica
dell'area di discarica di rifiuti solidi urbani, sita nei comuni di
Quart e di Brissogne. Appalto dei lavori di prima fase mediante
licitazione privata. Approvazione progetto aggiornato".
- Delibera n. 3342 del 15 aprile 1988: "Lavori di bonifica
dell'area di discarica di rifiuti solidi urbani, sita nei comuni di
Quart e di Brissogne. Modifica precedente deliberazione n. 2254 in
data 12 marzo 1988".
- Delibera n. 11445 del 9 dicembre 1988: "Lavori di bonifica
dell'area di discarica di rifiuti solidi urbani, sita nei comuni di
Quart e di Brissogne. Aggiudicazione definitiva mediante
licitazione privata al raggruppamento Follioley Giuliano-IBS srl,
capogruppo Follioley Giuliano, con sede in Pont-Saint-Martin".
- Delibera n. 9430 del 13 ottobre 1989: "Lavori di bonifica
dell'area di discarica di rifiuti solidi urbani, sita nei comuni di
Quart e di Brissogne. Lavori di prima fase. Approvazione progetto
di variante".
- Delibera n. 10204 del 10 novembre 1989: "Lavori di bonifica
dell'area di discarica di rifiuti solidi urbani, sita nei comuni di
Quart e di Brissogne. Richiesta dell'impresa Follioley S.p.A., con
sede in Issogne, di anticipo del 10 per cento del prezzo
contrattuale, ai sensi del DM 25 novembre 1972 e successive
modificazioni e proroghe".
- Delibera n. 9749 del 27 ottobre 1989: "Lavori di bonifica
dell'area di discarica di rifiuti solidi urbani, sita nei comuni di
Quart e di Brissogne. Lavori di prima fase. Approvazione di perizia
suppletiva. Approvazione dell'imputazione di spesa. Approvazione di
nuovi prezzi. Proroga della data di ultimazione dei lavori".
- Delibera n. 1739 del 23 febbraio 1990: "Bonifica dell'area di
discarica di rifiuti solidi urbani, sita nei comuni di Quart e di
Brissogne. Approvazione di perizia di variante e di nuovi
prezzi".
- Delibera n. 3690 del 12 aprile 1991: "Approvazione di perizia
di variante relativa alla bonifica dell'area di discarica di
rifiuti solidi urbani, sita nei comuni di Quart e di Brissogne.
Lavori di prima fase. Approvazione di nuovi prezzi e proroga della
data di ultimazione dei lavori".
In aggiunta a quanto è stato scritto dai giornali sull'audizione
dell'Ingegnere Capo da parte dell'autorità giudiziaria, posso dire
che non è stato sentito nessun altro funzionario su questo
specifico problema.
Per quanto riguarda invece i problemi che sono stati oggetto di
una risoluzione, sui lavori della Rav, è mio intendimento - e lo
faccio adesso - chiedere al Presidente del Consiglio, in ossequio a
quanto è stato deciso dal Consiglio, di poter relazionare alla
Conferenza dei Capigruppo, così com'era stato definito in quella
risoluzione, o nella giornata di domani od in quella di venerdì,
prima della seduta consiliare, sempre alle ore 15. Questo perché, a
seguito di quanto è stato detto, ho provveduto a chiedere
informazioni all'autorità giudiziaria, alle imprese interessate,
alle concessionarie, alle banche, ai sindacati ed all'Associazione
degli industriali, per avere un quadro quanto più completo
possibile della situazione.
Per quanto riguarda la risoluzione in oggetto, ripeto qui quello
che ho avuto modo di dire, sia pure molto laconicamente, ad un
giornalista che mi intervistava: "Lasciamo lavorare la
magistratura". Solo dopo sarà interesse del Consiglio regionale
fare tutte le cose che riterrà più opportune. In questo momento è
assolutamente assurdo che ci mettiamo a fare il mestiere di
altri.
Il nostro intendimento è di questo tipo: per quanto mi riguarda,
io non intendo accettare una risoluzione di questo genere, che, a
mio giudizio, tende a condannare persone e società che in questo
momento non hanno la fisionomia di condannati. Tale ipotesi è stata
invece avanzata dal Consigliere Riccarand, che se ne assume tutta
la responsabilità. E' proprio con questi sistemi che, a mio
giudizio, si offre un'immagine distorta della nostra Regione.
Se ci sono delle cose che non vanno bene, è giusto che vengano
evidenziate; ma mi sembra che condannare o eccitare la fantasia
della gente e del Consiglio su episodi che in questo momento sono
oggetto di indagine preventiva da parte dell'autorità giudiziaria,
sia fare della cattiva amministrazione o comunque qualcosa che non
va nell'interesse della nostra Regione, che, dopo i tempi neri
degli anni trascorsi, ora ha bisogno di tranquillità e serenità,
per offrire di sé un'immagine nuovamente "pulita" ed evitare che
tutte le volte che il sottoscritto va a Roma, si senta chiedere per
prima cosa: "Ma come? Non sei ancora in galera?".
Questo è capitato a me, probabilmente sarà capitato anche ad
altri, ma penso che non possa far piacere a nessuno dei
trentacinque Consiglieri qui presenti.
Non voglio aggiungere altro a quanto già detto dal Consigliere
Bajocco, che ha chiesto una riunione della maggioranza, ma
personalmente non sono a favore dell'accettazione di una
risoluzione di questo genere, che è tendenzialmente di condanna,
prima ancora che la stessa sia stata effettivamente comminata, ma
dopo l'accertamento dei fatti.
Presidente
Ha chiesto la parola il Consigliere
Bajocco; ne ha facoltà.
Bajocco (PCI-PDS)
Ho riletto con attenzione la
risoluzione del Consigliere Riccarand, nella quale vi sono due
commi nelle premesse ed una nel deliberato che, personalmente, mi
sentirei di condividere. Credo, però, che forse la stessa sia stata
presentata in modo un po' affrettato e le cose affrettate non danno
i risultati sperati. Per questo motivo ritiro la richiesta di una
riunione dei Capigruppo della maggioranza e voterò contro oppure mi
asterrò dal votare la risoluzione.
Presidente
Ha chiesto la parola il Consigliere Riccarand;
ne ha facoltà.
Riccarand (VA)
Nel sentire gli interventi di
alcuni consiglieri, in Valle d'Aosta si dovrebbe introdurre la
censura sulla stampa e sulle iniziative dei consiglieri, così
l'immagine della Valle d'Aosta sarebbe fulgida e splendente, come
se determinate situazioni venissero create dall'informazione e non
dalla dura realtà dei fatti. Se il Presidente della Giunta, quando
va a Roma, si sente fare certe battute, ciò significa che negli
ultimi quindici anni in Valle d'Aosta è successo qualcosa che ha
caratterizzato in modo pesantemente negativo l'Amministrazione
regionale. Questi sono dati di fatto, che chiunque ha sotto i suoi
occhi.
Il problema che oggi ci troviamo a discutere non è soltanto la
questione dell'avviso di garanzia, ma il problema che non abbiamo
mai discusso in Consiglio regionale è che da un mese i più grossi
impresari edili della Valle d'Aosta, che hanno un'importanza
economica e sociale non indifferente in una Regione piccola come la
nostra, sono in carcere con pesanti imputazioni.
Dopo questa realtà, credo che diventi difficile dire: "Non è
successo niente e ci troviamo solo di fronte a delle ipotesi
generiche". A me sembra, invece, che ci troviamo di fronte a
qualcosa di sostanzioso e di grosso.
Nel mio intervento e nella mia risoluzione non ho fatto alcuna
dichiarazione di condanna nei confronti di chicchessia, però
ritengo che sia compito del Consiglio regionale preoccuparsi di
questa situazione e cercare di capire e di andare a fondo,
pubblicamente, attraverso i suoi organi istituzionali.
Non capisco per quale motivo si respinga la proposta di una
commissione di verifica di quello che è successo. Io non ho neanche
fatto cenno ad una commissione d'inchiesta, perché ho parlato di
"commissione speciale di verifica", come abbiamo fatto in altre
occasioni, per vedere come sono stati gestiti tutti questi appalti,
perché è andata così, che cosa non ha funzionato, perché non
abbiamo saputo introdurre delle protezioni rispetto all'operato
dell'amministrazione, come dobbiamo comportarci diversamente...
Si dice: "Lasciamo fare alla magistratura". Sono d'accordissimo,
perché la magistratura fa evidentemente il suo lavoro, ma il nostro
compito è un altro, non è quello di fare ciò che compete alla
magistratura. Il nostro compito è di verificare quali meccanismi in
sede amministrativa e politica hanno permesso che si arrivasse a
questa situazione e correggerli; ciò, però, indipendentemente dalle
conclusioni dell'inchiesta, che comunque pongono dei problemi
rilevanti.
Io non ritengo che la risposta che stiamo dando come Consiglio
regionale sia all'altezza della situazione. Noi ci nascondiamo
dietro un dito e diciamo: "Lasciamo che la magistratura vada
avanti. Quando fra sei mesi o un anno avrà finito le sue indagini
ed avrà formalizzato le sue decisioni, a quel punto prenderemo in
esame la situazione...".
Ma come? Noi che siamo all'origine di questa situazione, perché
siamo noi ad aver gestito tutte queste operazioni, perché i flussi
finanziari che stanno alla base di quasi tutte queste scelte,
vengono fondamentalmente dalle decisioni che prendiamo in questa
sede, non siamo capaci di andare a fare una verifica al nostro
interno?
Io credo che aver paura di fare questo non sia un dato positivo.
Non significa affatto tendere a migliorare l'immagine della Valle
d'Aosta. Noi ci stiamo richiudendo a riccio per evitare di
assumerci le nostre responsabilità ed introdurre dei correttivi nel
nostro modo di operare.
Io dico: "Per fortuna c'è l'informazione! Per fortuna c'è la
stampa!", altrimenti questa sarebbe una specie di tomba, perché qui
non si potrebbe più parlare, non si dovrebbe più dire niente e
bisognerebbe sempre stare zitti e coperti. Questa è la realtà che
viene invocata.
Questa risoluzione non è affatto accusatoria nei confronti di
nessuno, non emette condanne nei confronti di nessuno, ma chiede
che ci siano un approfondimento, una chiarezza ed una correttezza
all'interno dei rapporti del Consiglio. Per questo io la mantengo e
la propongo ai voti del Consiglio.
Presidente
Ha chiesto la parola il Presidente
della Giunta, Bondaz; ne ha facoltà.
Bondaz (DC)
Sono costretto, mio malgrado, a dare
alcune risposte al Consigliere Riccarand.
Io non ho mai detto che la stampa non debba fare il suo dovere o
non debba informare - qui si travisano le parole, oppure le si
interpretano secondo il proprio giudizio - io non ho mai detto una
cosa del genere, né ho mai detto che l'Amministrazione debba
chiudersi a riccio. Ho detto che, quando in una risoluzione "si
invitano gli Assessori in carica nei cui confronti sia stata
definita un'ipotesi di reato a rimettere al Consiglio il loro
mandato", si fa un atto di accusa, perché le eventuali dimissioni
degli Assessori in carica sono quasi un atto di conferma delle
responsabilità o di qualcosa di peggio. Perciò non accetto questo
invito, specie in questo momento.
Per fortuna che nella tua risoluzione non hai chiesto che gli
Assessori dessero le dimissioni anche da Consiglieri regionali,
perché, ragionando come fai tu, è giusto che si dimettano tutti:
"Hanno ricevuto gli avvisi di garanzia? Fuori. Aria nuova e pulizia
nuova".
D'altra parte, tu mi insegni che l'avviso di garanzia non segna
l'inizio di un procedimento penale e non indica l'esistenza di un
procedimento penale. L'autorità giudiziaria indaga, valuta e, se
riterrà che ci siano motivi di reato, manderà avanti l'imputazione,
farà il processo e ciascuno si potrà difendere; ma se riterrà che
non ci siano dati sufficienti, chiuderà l'indagine.
Se da questo si vuol far discendere che l'Amministrazione
regionale debba assolutamente istituire delle commissioni, più o
meno d'inchiesta o come le vuoi chiamare tu, senza conoscere le
motivazioni per le quali è intervenuta la magistratura, a mio
parere si fa dello scandalismo. Mi spiace, Consigliere Riccarand,
dirti queste cose, ma secondo me si tratta proprio di
scandalismo.
Con questo non nego che si debbano dire le cose, anzi sarebbe
grave se la stampa non facesse il suo dovere, perché la sua
funzione è quella di informare l'opinione pubblica. Semmai si
potrebbe discutere se debba formare o meno, ma l'informazione è
cosa ben diversa dalla formazione. Sarebbe grave se la stampa non
facesse questo in un regime democratico come quello in cui noi
siamo.
Però non è neanche giusto - e condivido quanto detto dal
Consigliere Cristina Monami - che qui si faccia dello scandalismo
solo sulla base di informazioni giornalistiche. Se tu fossi venuto
qui e mi avessi detto: "Il Procuratore della Repubblica ha mandato
sotto processo Tizio, Caio e Sempronio...", probabilmente ora la
situazione sarebbe diversa. Qui, però, non c'è nulla di tutto
questo, qui si fa dello scandalismo fine a se stesso. Per questo io
dico che, per tutelare l'immagine della Valle d'Aosta, bisogna fare
attenzione anche a questi sistemi, che io non condivido.
Il Consiglio regionale potrà astenersi, potrà votare a
favore..., ma personalmente - nel dire questo non impegno nessuno,
né della maggioranza, né della minoranza - io voterò contro questa
risoluzione, perché è assurda, provocatoria e faziosa nei confronti
della Valle d'Aosta.
Presidente
Ha chiesto la parola il Consigliere
Lanivi; ne ha facoltà.
Lanivi (AI)
Io mi asterrò dal votare la
risoluzione del Consigliere Riccarand, per le motivazioni che
seguono.
Alcuni punti della risoluzione mi interessano, perché riguardano
la mia persona, ma trovo sconvenienti certe dichiarazioni. Vi si
dice: "Appreso che le ipotesi di reato coinvolgono tutti i membri
della Giunta regionale...". Personalmente, allo stato attuale, non
mi è pervenuto alcun avviso di garanzia. Non so se ne riceverò, ma
allo stato attuale non ne ho ricevuti. E' vero che esiste la
libertà di stampa, ma non fa piacere trovare il proprio nome sui
giornali e scoprire che ad esso sono attribuite idee o cose che
almeno fino a questo momento, cioè fino alle ore 11,46 del 4
dicembre, non sono vere.
Il primo punto, allora, è il seguente: è sufficiente una notizia
apparsa su un giornale per far aprire un discorso su persone,
tenuto conto che deve essere tutelata e rispettata anche la dignità
delle persone?
Secondo punto: chi ha scritto sapeva. Allora, a mio parere, ci
sono delle questioni gravi.
Allo stato attuale io non ho ricevuto niente, ma allora chi ha
scritto, sapeva. Come mai ha saputo prima? Forse è stata forse
spedita una lettera che poi è stata intercettata da qualcuno?
Perché? Se non è partito niente, perché compare un certo nome? I
diritti della persona - non parlo solo per me, ma per tutti - vanno
difesi, sia pure minimamente.
A me stanno bene certe considerazioni e le capisco: c'è
un'amministrazione pubblica, essa agisce in un certo modo, occorre
rendere più corretti i meccanismi... Capisco e mi sta bene tutto
quello che si vuole, però occorre una sia pur minima valutazione -
non parlo di rispetto - sulle notizie che possono punire,
degradare, deteriorare, colpire... ingiustamente le persone. Questa
sia pur minima valutazione potrebbe essere ottenuta chiedendo
direttamente alle persone interessate se siano stati loro
recapitati eventuali avvisi di garanzia. Non si possono dare per
scontate queste cose, per poi magari enfatizzarle, senza neanche
sapere se siano avvenute.
Sono certamente sacrosanti i diritti di libertà di chi informa,
ma è altrettanto sacro per chi informa il dovere di stabilire le
basi, di acquisire la certezza ed un minimo di documentazione su
quello che scrive, altrimenti non siamo di fronte ad
un'informazione, ma a qualcosa d'altro. Chiaro?
Ora io sospetto fortemente che una certa informazione risponda
ad altri interessi, perché, quando un giornalista, cioè un
operatore dell'informazione, scrive che ad una certa persona è
capitato qualcosa, prima di pubblicare nome e cognome dovrebbe,
come minimo, accertarsi direttamente dall'interessato. Se non fa
così, quel giornalista è un bastardo!
Questo lo voglio dire, perché mi devo difendere. Non ho nessuna
paura e sono pronto ad affrontare tutti i possibili giudizi, ma non
sono disposto a subire ricatti. L'informazione, secondo me, fa
anche ricatti. Nel mio piccolo io non difendo nessun interesse, non
rappresento nessun interesse, ma difendo solo il mio nome. Se
permettete, credo di aver diritto a questo.
Una volta sgomberato il campo dall'errata premessa che ciò che è
scritto su un giornale, autorevole o meno, sia sinonimo di verità,
noi, qui in Consiglio regionale, dobbiamo cercare di raccogliere le
informazioni ed i dati reali, perché non si spara
indiscriminatamente sul mucchio, a meno che non ci siano altre
operazioni che io non conosco.
Mi inchino a quel che farà la magistratura: mi chiamerà, non mi
chiamerà, mi farà delle domande...? Parlo proprio a titolo
personale, nel senso che io non voglio coprire, accusare o
difendere nessuno. Mi inchino a quello che essa vorrà fare.
Io sono per la democrazia, che ha delle regole precise, ci sono
dei poteri che autonomamente decidono e prendono posizione. Il
potere giudiziario, cioè la magistratura, ha una funzione
importante per la garanzia della convivenza civile di questo Paese.
A queste regole io mi adatterò. Sono perfettamente disponibile. Per
quanto mi concerne, cercherò di dare tutto ciò che potrà
contribuire al miglioramento della vita amministrativa e morale di
questo Paese.
Però, bisogna state attenti a non procedere troppo pesantemente.
Io credo che non si possano schiacciare le persone con il carro
armato, perciò bisogna fare un minimo di attenzione.
Detto questo, io mi astengo, anche se condivido appieno alcune
parti della risoluzione. Sono perfettamente d'accordo sull'esigenza
di migliorare, di rendere più trasparente e corretta la vita
amministrativa di questa Regione. Ci sono tuttavia quei "però", che
ho detto all'inizio del mio intervento, che mi impongono di
astenermi dal votare la risoluzione.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Rispondo brevemente all'intervento
del Consigliere Lanivi, che io ho apprezzato molto, perché il
dibattito che ho voluto suscitare in Consiglio tendeva proprio a
far emergere informazioni corrette.
Noi non possiamo far finta di niente, fingere che non ci siano
determinate notizie, che invece ci sono e sono presentate in forma
ufficiale. Se delle informazioni sono sbagliate, è bene che il
Consiglio lo dica, è bene che vengano fuori in questa sede.
Mi sembra giustissimo l'intervento del Consigliere Lanivi, che
ha spiegato la sua posizione e la sua collocazione. Sarebbe
positivo se anche altri assumessero analoga posizione.
Egli ha ritenuto di dover precisare una posizione e credo che
sia una cosa più che legittima, però noi non dobbiamo rivolgere
delle accuse agli organi di informazione, se poi a nostra volta non
siamo disponibili a fornire informazioni, a dire come stanno
realmente le cose e, soprattutto, se invece di discutere di queste
cose in Consiglio, ne discutiamo in sedi riservate oppure ne
facciamo oggetto di chiacchiere di corridoio... Parliamone, invece,
apertamente, diciamo come stanno le cose, cerchiamo di dare,
partendo proprio da questi banchi, una reale informazione.
Questo è il compito che io intendevo svolgere, questo è anche lo
scopo che ha determinato la presentazione di questa
risoluzione.
Presidente
Il Consigliere Maquignaz ha chiesto la
parola per dichiarazioni di voto; ne ha facoltà.
Maquignaz (AI)
Dalle dichiarazioni del Consigliere
Lanivi ho preso atto che l'ordine del giorno presentato dal
Consigliere Riccarand è, a dir poco, inesatto, in quanto per ora -
ed io mi auguro che sia così - egli non ha ricevuto alcun avviso di
garanzia.
Mi corre però l'obbligo di fare una breve considerazione su
queste notizie inesatte diffuse dagli organi di informazione. E' un
espe-diente molto grave, perché, specie in vicende così delicate,
può porre le premesse per una pesante strumentalizzazione
politica.
Colgo, quindi, questa occasione per esprimere la mia solidarietà
al Consigliere Lanivi e per ribadire il mio stupore per il fatto
che un organo di stampa diffonda in modo così superficiale notizie
che per ora non si sono rivelate veritiere.
Credo comunque che l'intera vicenda vada chiarita, nel senso che
si deve capire per quale motivo è possibile che in un regime
democratico, in un momento particolarmente delicato, cioè quando è
possibile che si avvii un procedimento penale, gli organi di
informazione diano notizia dell'invio di avvisi di garanzia prima
che i diretti interessati li abbiano ricevuti.
Secondo me, questo è molto grave, perché - ripeto - potrebbe
avere delle conseguenze piuttosto serie sull'intera vicenda, dal
momento che le notizie false vengono diffuse prima dell'inizio di
un eventuale procedimento penale.
Detto questo, non condivido la risoluzione presentata dal
Consigliere Riccarand, che mi sembra grave perché si fonda su
semplici insinuazioni o notizie giornalistiche.
Vorrei inoltre ricordare, come è già stato fatto da altri, che
l'avviso di garanzia è inviato a tutela del cittadino, per il quale
costituisce una garanzia che ha rilevanza sul piano democratico:
l'avviso viene infatti inviato ad una persona per informarla che è
in corso un'indagine sul suo conto.
Detto questo, poiché non condivido il contenuto della
risoluzione, non solo non mi asterrò dal votare, ma voterò contro,
proprio perché non so come se ne possa giustificare la
presentazione.
Presidente Ha chiesto la parola il Consigliere Voyat; ne ha
facoltà.
Voyat (UV)
Anche il Consigliere Perrin ed il
sottoscritto si trovano nelle stesse condizioni del Consigliere
Lanivi.
Anch'io avrei preferito sapere prima della stampa se dovrò
ricevere o meno un avviso di garanzia. Per carità! Non dico che non
arrivi, però anch'io...
(...interruzione...)
... Il giornale dice che hanno ricevuto, però io non l'ho
ricevuto. Ieri ero in Consiglio, poi sono stato a casa ed oggi sono
di nuovo in Consiglio, ma alle 11,57 non mi è ancora stato
notificato. Può darsi che arrivi in mattinata.
Presidente
Se nessuno chiede la parola, pongo in
votazione la risoluzione in oggetto, presentata dal Consigliere
Riccarand, della quale abbiamo già dato lettura.
Esito della votazione.
Presenti: 31
Votanti: 17
Favorevoli: 1
Contrari: 16
Astenuti: 14 (Agnesod, Aloisi, Andrione, Fosson, Lanièce,
Lanivi, Louvin, Mostacchi, Perrin, Rollandin, Stévenin, Vallet,
Viérin e Voyat)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK