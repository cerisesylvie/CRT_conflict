Consiglio Regionale della Valle d'Aosta - Oggetto del Consiglio n. 1349 del 16 luglio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1349 del 16 luglio 2015 - Resoconto
OGGETTO N. 1349/XIV - Interpellanza: "Adozione di misure
urgenti a tutela dell'igiene presso l'Ospedale Parini".
Presidente
- Per l'illustrazione, ha chiesto la parola il
Consigliere Cognetta; ne ha facoltà.
Cognetta (M5S) -
Sì, grazie Presidente.
Sono venuto a conoscenza del fatto che sono stati, diciamo così,
rinvenuti alcuni scarafaggi all'interno delle sale operatorie
dell'Ospedale Parini. A seguito di questo fatto, sono qui appunto a
chiedere all'Assessore qual è la situazione, perché questa dovrebbe
fare il paio anche con alcuni problemi che ci sono da diverso tempo
all'interno dell'ospedale rispetto ad infezioni e quant'altro che
vengono lamentati da alcuni pazienti. Siccome è l'unico ospedale
che abbiamo e vorremmo che in qualche modo funzionasse in maniera
adeguata, sono qui a chiedere se l'Assessore è a conoscenza della
cosa, quali sono le misure che sono state prese per risolvere
questo problema e, soprattutto, quali sono quelle che verranno
messe in campo in futuro rispetto a questo problema di igiene
all'interno dell'ospedale.
Presidente -
Per la risposta, ha chiesto la parola
l'Assessore Fosson; ne ha facoltà.
Fosson (UV) -
Sì, grazie.
Rispondo volentieri anche ad un quesito che lei pone in modo
molto corretto e moderato rispetto agli articoli di ieri: "Ospedale
invaso dagli scarafaggi"...ho visto della gente che si muoveva e
cercava gli scarafaggi, e comunque lei pensi che cosa vuol
dire...parleremo poi dopo di comunicazione...per uno che doveva
andare ieri in sala operatoria leggere questi articoli; comunque
ogni nostra azione ha degli effetti sicuramente sociali
importanti.
Intanto vorrei dire che questa è stata un'emergenza, sicuramente
ormai completamente risolta, di cui eravamo a conoscenza. La
Direzione medica di presidio ha già da tempo adottato un piano
strutturale annuale per la prevenzione e la lotta agli insetti in
ambiente ospedaliero, affidate ad una ditta specializzata. Come
diceva ieri il Direttore sanitario di presidio, il nostro ha una
struttura con cavedi intercomunicanti e condotti dell'aria
condizionata che possono provocare, soprattutto nei periodi del
grande caldo, la localizzazione di insetti in alcune di queste
condutture. La ditta specializzata che deve fare sei ispezioni
annuali probabilmente non ha preso tutte le precauzioni giuste. Il
grande caldo di questo periodo (questa può essere una
giustificazione, ma non è l'unica scusa e non è che sia risolvente)
ha sicuramente favorito queste localizzazioni di scarafaggi.
Il 10 giugno è stato fatto con l'Ufficio tecnico regionale un
minuzioso sopralluogo su tutti i cavedi e gli spazi tecnologici
dell'ospedale; si tratta di una richiesta urgente di intervento per
un ulteriore piano periodico di pulizia degli spazi. Le pulizie
urgenti sono state immediatamente effettuate e verificate dalla
Direzione. Infine la Direzione ha svolto un'accurata indagine per
individuare la provenienza degli insetti nel blocco operatorio con
esito positivo, cioè si è trovata una vecchia conduttura che era la
causa di questo. Successivamente sono stati applicati idonei
correttivi di natura strutturale ed impiantistica. Infine si
rammenta che le infestazioni da scarafaggi (questo può essere un
dato per tranquillizzare), benché sicuramente deprecabili,
necessitano di interventi di disinfestazioni importanti, sì, ma non
rappresentano di per sé una situazione di pericolo per la salute
pubblica, in quanto tali insetti non sono vettori di microrganismi
patogeni per l'uomo. Rammento, anche per citare anche le cose
positive, che il nostro è uno degli ospedali con minor percentuale
di infezioni nosocomiali e l'attenzione a questo tipo di attività
di pulizia per prevenire le infezioni è particolarmente
accurata.
Rispetto alle lavoratrici e lavoratori voglio sottolineare che i
nostri dipendenti stanno in questo momento lavorando sicuramente in
modo più preciso e accentuato, benché con minori risorse. Questo è
stato un inconveniente e la ditta che fa questi lavori farà degli
accertamenti ulteriori. Speriamo che in futuro non si verifichi
più.
Presidente -
Grazie Assessore. Per la replica, ha chiesto
la parola il Consigliere Cognetta; ne ha facoltà.
Cognetta (M5S) -
Sì, Assessore, ho ascoltato con
interesse la sua risposta. In Oriente gli scarafaggi sono
afrodisiaci, a volte li mangiano addirittura, noi non siamo ancora
arrivati fino lì, ma in fondo non sono dei cattivi animali...poi
sopportano anche le esplosioni nucleari, sono eccezionali...voglio
dire, tutto sommato potremmo farne incetta. Vede...poi, tra
parentesi, mi dispiace di quello che è uscito sui giornali...io non
sono un giornalista, scrivo solo le interpellanze, ci provo, ma i
giornalisti fanno il loro mestiere.
La ditta specializzata non ha fatto un buon lavoro, questo è
certo. Sinceramente non ho ancora appreso fino in fondo qual è
questa ditta, quale tipo di contratto ha e che cosa dovrebbe fare.
Ho però qui delle foto della situazione che si è venuta a creare
appunto nei cavedi e, come può notare, non è proprio da ieri che
c'è questa situazione, questa situazione è lì da diverso tempo. È
chiaro che la Direzione sanitaria è preoccupata, tant'è che ho qui
la documentazione che le è stata trasmessa dove appunto si dice
che:
"sono condizioni di incuria inaccettabile in termini di
salvaguardia igienica, in quanto fattori di rischio maggiore di
infestazione di scarafaggi".
Quello che lei dice, che non è
direttamente correlato con le infezioni e che abbiamo un numero
basso, sinceramente non mi sta fare tranquillo, perché se fossi poi
io magari a beccarmi l'infezione non sarei contento! Anche una sola
infezione è un problema, ma qui il problema è molto ampio, e poi il
fatto che non venga denunciato in maniera precisa e puntuale...noi
sappiamo benissimo com'è la Valle d'Aosta, non glielo devo
raccontare io che, spesso, chi si procura un problema ha poi
difficoltà anche a denunciare le cose...ma ci siamo noi qui per
questo.
Io credo, al di là della nota che ho qui sottomano e che dice
che ci sono una serie di problemi rispetto al fatto che la ditta
non ha fatto in maniera corretta il suo lavoro (è quello che ha
detto anche lei), che voi dobbiate intervenire in maniera...come
dire? più incisiva e: a) far rispettare alla ditta il piano di
lavori che deve fare; b) risolvere al più presto il problema,
perché è chiaro che lo scarafaggio si vede, ma il batterio invece
non si vede. Se in una sala operatoria c'è uno scarafaggio chissà
che cosa altro ci sta, dico io, perché si sa, lo scarafaggio è un
animale che si vede, okay, però è preoccupante la faccenda! Non
voglio generare allarmismo, per carità di Dio, non sia mai detto,
però la situazione qui è questa.
Assessore, io la prego veramente di far fare agli uffici un
lavoro più efficace, di far sistemare al più presto le cose e
soprattutto di controllare per il futuro che queste cose non si
ripetano, perché altrimenti il nostro fiore all'occhiello, con
tutti i soldi che spendiamo, che alla fine poi cada su queste
cose...mi sembra davvero strano, no? rispetto a quant'è la spesa
sanitaria in Valle... Grazie.
Presidente
- Grazie. Punto 20 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK