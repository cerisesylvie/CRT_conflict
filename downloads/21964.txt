Consiglio Regionale della Valle d'Aosta - Oggetto del Consiglio n. 1668 del 20 dicembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1668 del 20 dicembre 2005 - Resoconto
OGGETTO N. 1668/XII - Gestione del Centro regionale di
trattamento rifiuti di Brissogne da parte della Valeco S.p.a..
(Interrogazione)
Interrogazione
Appreso che la Valeco S.p.A., società che gestisce il Centro
regionale di trattamento rifiuti di Brissogne, ha fatto registrare
nei suoi bilanci cospicui utili;
Rilevato, viceversa, che i cittadini valdostani vedono ogni
anno rincarare la bolletta della tassa per la gestione dei rifiuti
solidi urbani;
il sottoscritto Consigliere regionale
Interroga
la Giunta regionale e l'Assessore competente per
conoscere:
1) l'attuale composizione azionaria della Valeco S.p.A. con
l'elenco dettagliato dei Soci;
2) i dati finali dei bilanci della Valeco S.p.A. negli ultimi
cinque anni;
3) in quali anni, dell'ultimo quinquennio, la Valeco S.p.A.
ha distribuito dividendi, in che misura ed a chi?
4) per quali motivi si sono distribuiti dividendi invece che
procedere a realizzare interventi da tempo previsti dal Piano
regionale di gestione dei rifiuti.
F.to: Riccarand
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Nel 1987, al termine della realizzazione
dell'impianto di compattazione, la Regione si è posta il problema
della gestione di questo Centro, gestione che doveva tener conto
dei diversi problemi tecnico-organizzativi che erano stati rilevati
a livello di amministrazioni locali nella gestione dei rifiuti a
seguito dell'entrata in vigore del DPR n. 915. Avevano evidenziato,
questi approfondimenti, una situazione generalmente costituita
dalla mancanza di un sistema organizzato di smaltimento e dalla
presenza sul territorio regionale di diverse discariche comunali,
non controllate e comunque tecnicamente non conformi alle nuove
disposizioni legislative. L'obbligo pertanto di fare riferimento da
parte dei Comuni ad un unico impianto di smaltimento finale con il
conseguente divieto di utilizzo delle vecchie discariche, che
fossero comunali o private, ha comportato la riorganizzazione del
sistema di conferimento, raccolta e trasporto, con l'assunzione da
parte dei Comuni di oneri che fino ad allora non erano stati
sostenuti. Per questi motivi la Regione ha ritenuto di dover
assicurare il servizio di smaltimento finale presso l'impianto di
compattazione, in maniera da poter applicare una tariffa che non
gravasse in maniera rilevante sul nuovo sistema.
È stata così decisa la costituzione di una società di gestione
mista, a prevalente capitale privato, con una partecipazione
azionaria diretta della Regione del 20% e successivamente è stata
esperita una gara pubblica a livello europeo, per l'individuazione
fra le imprese operanti nel settore dell'organizzazione e gestione
di impianti di smaltimento dei rifiuti dei soggetti privati con i
quali costituire questa società. A seguito di questa gara è stato
individuato un raggruppamento di imprese costituito da "Ecofin
S.r.l.", che era composto dall'impresa costruttrice dell'impianto
di compattazione, "Waste Italia S.p.a." di Milano, e una delle
maggiori imprese regionali di raccolta dei rifiuti, impresa
"Maddalena Aimeri S.p.a.".
Il Consiglio regionale ha approvato, con legge regionale n.
63/1987, la costituzione della società mista fra la Regione e la
"Ecofin", denominata "Valeco S.p.a.", incaricandola della gestione
dell'impianto di compattazione delle discariche annesse. Si tratta
quindi di una gestione amministrativa e tecnico-operativa
dell'impianto, avviato nel 1990, svolta in conformità ad un
apposito regolamento approvato dal Consiglio regionale
contestualmente alla convenzione fra la Regione e "Valeco".
Ai sensi di quanto previsto dalla legge regionale n. 63, la
Regione ha individuato la società "Valeco" - società a
partecipazione azionaria minoritaria regionale e con socio privato
individuato a seguito di questa gara ad evidenza pubblica - quale
soggetto a cui affidare la gestione del Centro regionale
comprendendo tutte le fasi tecnico-operative ed amministrative per
il trattamento dei rifiuti organici ed assimilati indifferenziati
per la gestione delle attività di recupero dei rifiuti urbani e
assimilati, provenienti da raccolte differenziate. In esecuzione di
questa legge è stata stipulata questa convenzione della durata di
10 anni, finalizzata ad una attività in Comune di Brissogne, avente
per oggetto la gestione nel Centro regionale di trattamento dei
rifiuti urbani e assimilati con annesse discariche. Il regolamento
per la gestione tecnica-operativa del Centro individuò puntualmente
le diverse voci di costo che concorrevano alla determinazione della
tariffa, fissando in circa il 10% rispetto al fatturato l'utile a
favore della impresa.
Con deliberazione di Giunta del 30 dicembre 2002 la Regione ha
nuovamente affidato, in esecuzione della legge regionale n.
63/1987, per 15 anni, alla "Valeco" la gestione del Centro
regionale e anche in questo caso è stato ribadito il 10% rispetto
al fatturato, l'utile a favore di "Valeco". Qui potrei leggervi
tutto il dettaglio, ma per mancanza di tempo se volete ve lo
lascio. Volevo farvi solo notare che l'utile di esercizio in tutti
gli anni 2000-2001-2002-2003-2004 va dal 20,48 al 14,65, 13,20,
19,19 e 20,01% e il dividendo che è stato dato ai soci è stato del
3,64%, 5,04%, 4,59%, 7,14%, 6,24% 2000-2004. Come si vede, questi
utili sono stati ben al di sotto di quel famoso 10% che era
previsto nelle due convenzioni. La motivazione in base alla quale
fino al '99 non si è proceduto ad alcuna distribuzione di utili,
mentre a partire dal 2000 la distribuzione ha riguardato solo una
percentuale minima degli utili conseguiti, sta proprio
nell'esigenza espressa dai rappresentanti dell'Amministrazione
regionale sia in seno all'assemblea dei soci che in seno al "CdA"
della società di procedere annualmente all'accantonamento di somme
da destinare a degli investimenti per consentire la copertura
almeno parziale degli oneri derivanti dalla realizzazione di una
parte degli impianti di smaltimento e recupero dei rifiuti
specificati nel piano regionale dei rifiuti, approvato nel 2003.
Così si è istituito un fondo di riserva straordinario accantonando,
alla fine dell'esercizio 2004, 3,245 milioni di euro, somma che
dovrà essere destinata per la realizzazione del IV lotto della
discarica che è circa il 50% del costo, nonché l'intero importo
dell'adeguamento del Centro medesimo alle nuove intervenute
necessità di stoccaggio dei rifiuti a seguito del notevole aumento
delle raccolte differenziate. Ricordo che contrariamente a quello
che qualcuno è andato a dire in giro, il IV lotto della discarica
ha già superato il VIA e di conseguenza si sta trattando per le
procedure per l'acquisizione dei terreni.
Ora io voglio sottolineare alcune considerazioni, anche perché
c'è una nota sgradevole in questa interrogazione, che va
assolutamente controbattuta altrimenti si dà luogo ad un concerto
molto stonato. La "Valeco" è costituita con legge regionale e, pur
tenendo conto che la stessa svolge un servizio di pubblica utilità,
è composta dall'80% da soci privati ed esercita un'attività
d'impresa, non è quindi una società caritatevole... quando nel '96
la Regione ha avviato le procedure per l'individuazione del partner
privato per la costituzione di questa società, ha dato luogo in
un'ottica lungimirante rispetto poi a quanto indicato nel decreto
legislativo n. 22/1997, noto come "decreto Ronchi"... Non si può
non prevedere la distribuzione periodica degli utili, fra l'altro
nel caso in specie è notevolmente più bassa rispetto a quelli
contrattualmente previsti, a remunerazione dell'attività di impresa
assicurata da questa componente. L'imposizione della non
distribuzione degli utili porrebbe la Regione nella condizione di
non rispettare le norme civilistiche vigenti, peraltro non
giustificate in presenza di una società che ha sempre assicurato il
pieno rispetto degli equilibri di bilancio, nonché un
accantonamento volontario di utili, proprio al fine di assicurare
all'Amministrazione regionale una partecipazione alle future spese
di investimento previste nel settore.
Voglio ancora dire che se la Valle d'Aosta ha finora evitato
episodi sgradevoli di "ecomafie" e discorsi di questo genere, è
perché si è data in questo settore una veste di tipo
imprenditoriale corretta, monitorata, e là dove si dice che i
Valdostani vedono ogni anno rincarare la bolletta della tassa, non
dimentichiamo che una parte rilevante di questo rincaro è dovuto ai
costi della raccolta differenziata, che i costi non li abbatte!
Peraltro "Federambiente" auspica e continua a sollecitare da tempo
la realizzazione di riforme che consentano di migliorare le
politiche e le strategie nazionali per il corretto svolgimento dei
servizi di igiene ambientale, attraverso un nuovo assetto
legislativo chiaro, semplice e condiviso, ed è il caso della legge
regionale, orientato all'ammodernamento e all'industrializzazione
del sistema di gestione dei rifiuti con chiari indirizzi strategici
di politica industriale del comparto... la politica industriale non
si fa con la carità!
Presidente - La parola al Consigliere Riccarand.
Riccarand (Arc-VA) - Ci riserviamo di esaminare attentamente il
testo della risposta dell'Assessore, perché ci sono una serie di
dati tecnici che non hanno potuto essere letti, poi ci sono delle
cifre su cui bisogna ragionare attentamente.
Certo è che troviamo singolare e degno di una riflessione
attenta il fatto che da 5 anni si distribuiscano dei dividendi di
questa società, che ci siano degli utili che non sono utilizzati
per realizzare degli interventi, fra l'altro previsti dal piano
regionale per la gestione dei rifiuti, che quindi questi interventi
non vengono fatti, mentre si provvede ad una distribuzione di
dividendi cospicua. Da un lato, abbiamo un impianto che costa caro,
perché lo pagano i cittadini attraverso il costo a carico dei
Comuni per il conferimento, poi i Comuni si rifanno con la "TARSU"
(tassa sui rifiuti) sugli utenti, che in questi anni hanno visto
aumentare, anno dopo anno - penso a quelli di Aosta, l'aumento
medio è di circa il 15% ogni anno negli ultimi 3 anni, l'ultimo
anno è stato del 20% il costo della bolletta sui rifiuti - e,
d'altra parte, abbiamo questo Centro, sicuramente a maggioranza
privata, quindi non si può contestare la legittimità, però
contestiamo l'opportunità di questo intervento e ci chiediamo come
mai prima i rappresentanti della Regione chiedevano ed ottenevano
che questi utili venissero impiegati in investimenti impiantistici,
da 5 anni questo non succede più. È previsto un impianto di
compostaggio dal piano regionale dei rifiuti, questo impianto non è
mai stato fatto. È previsto il IV lotto della discarica, ma il IV
lotto non è stato realizzato finora, quindi siamo sostanzialmente
fermi!
Ci riserviamo di esaminare nel dettaglio la documentazione che
ci sarà fornita dall'Assessore e di tornare sul ruolo di questa
società, sugli utili che fa e sui costi di questo servizio che
gravano sui cittadini valdostani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK