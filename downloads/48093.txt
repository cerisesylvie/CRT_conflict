Consiglio Regionale della Valle d'Aosta - Oggetto del Consiglio n. 4234 del 19 dicembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 4234 del 19 dicembre 2024 - Resoconto
OGGETTO N. 4234/XVI - Interpellanza: "Riduzione del limite di
velocità all'interno dei centri abitati".
Bertin (Presidente)
- Punto numero 18. Consigliere
Manfrin, per illustrare l'interpellanza.
Manfrin (LEGA VDA)
- Per comprendere di cosa parliamo
vorrei leggere brevemente la questione... Ovviamente nella lettera,
ma poi lo citerò, è citato l'assessore Bertschy. Come dicevo, è
stata trasmessa da parte di alcune associazioni una segnalazione
che dice: "Ci rivolgiamo a voi tutti con grande preoccupazione per
segnalare il sistematico superamento dei limiti di velocità da
parte di automobilisti e motociclisti su tutto il territorio
valdostano in ambito urbano ed extraurbano". È stata spedita -
questo è l'
incipit
della lettera - a 74 Sindaci della Valle,
a vertici - c'è scritto nella notizia - regionali, politici e
amministrativi (non so chi siano) - e alle Forze dell'ordine da
parte della Federazione Italiana Ambiente Biciclette (FIAB Aosta à
Vélo), di Legambiente VDA e Associazione Medici per l'Ambiente
(ISDE). Questa pratica, sostengono nella lettera... mi aspettavo
che rispondesse l'assessore Bertschy perché è citato che gli unici
ad aver risposto sono stati l'assessore Bertschy e il Sindaco di
Jovençan, quindi sono soltanto due persone.
Queste associazioni dicono: "Questa pratica rappresenta un grave
pericolo per la sicurezza delle persone e degli animali, sia per
l'integrità dell'ambiente circostante, poiché il 60% delle
emissioni di CO2 prodotta dei trasporti è causata dalle
automobili". Noi, per fortuna, grazie all'intervento della collega
Minelli e alla vostra condivisione, abbiamo messo in atto un grande
abbattimento della CO2 prodotta dal trasporto sulla ferrovia e
quindi abbatteremo dello 0,000... 1000% l'inquinamento. Dicono
queste associazioni che rappresentano cittadini e cittadini
responsabili e si dicono profondamente preoccupati per le
conseguenze negative di questa situazione. "Inoltre, andare veloce
provoca deterioramento delle strade che ovviamente aumenta a causa
delle velocità eccessive e porta all'aumento degli incidenti
stradali, danni a infrastrutture e costi aggiuntivi per le
amministrazioni locali. Gli eccessi di velocità contribuiscono
anche alla contaminazione dell'area del suolo con effetti dannosi
sull'ecosistema".
Dicono anche che "se ci fosse una riduzione della velocità ci
sarebbe anche una riduzione di emissioni in atmosfera" e
nell'immagine che è stata postata ci sono delle macchine
incolonnate: quindi credo che la riduzione di emissioni forse sia
un'utopia. Legambiente, FIAB e ISDE dicono: "Una riduzione del
limite di velocità da 50 all'ora a 30 all'ora all'interno dei
centri abitati porterebbe a una diminuzione consistente e
significativa per quanto riguarda le emissioni CO2 e ossidi di
azoto prodotti dalle auto".
Noi abbiamo preso la relazione del 2023, l'ultima disponibile (è
uscita a novembre 2024), rispetto agli incidenti stradali in
Piemonte e in Valle d'Aosta, perché qui viene sostanzialmente detto
che la questione sono gli incidenti. Dice il rapporto dell'Istat
che in Valle d'Aosta i 289 incidenti del 2023 sono -11,6% rispetto
al 2022 e hanno causato il ferimento di 411 persone (-8,1%) e la
morte di 5 persone (-50%), quindi un deciso calo. Nel periodo fra
il 2010 e il 2023, se in Italia il numero di vittime diminuisce del
26,1%, in Valle d'Aosta si passa dalle 11 vittime del 2010 alle 5
del 2023 (-54,5. Sempre nello stesso periodo l'indice di mortalità
diminuisce: in Valle d'Aosta si passa da 3.0 a 1.7, contro una
leggera diminuzione nazionale che vede su 100 incidenti nel 2010
1,9 decessi e nel 2023 un valore pari a 1,8. Quindi la Valle
d'Aosta fa meglio rispetto al livello nazionale.
Rispetto all'indice di mortalità e gravità, diminuiscono,
passando rispettivamente dal 3,1 a 1,7 e dal 2,2 all'1,2. Questo è
importante perché viene detto da queste associazioni che bisogna
ridurre la velocità in ambito urbano. In Valle d'Aosta la strada
più pericolosa del 2023 con 64 incidenti, una vittima e 105 feriti
è la strada statale 26, che ovviamente non corre in ambito urbano.
Oltre a questo, in Valle d'Aosta gli incidenti diminuiscono in
generale, come abbiamo detto prima (-11,6%), riportando il maggior
decremento sulle strade urbane (-17,6%), quindi gli incidenti sulle
strade urbane diminuiscono, non crescono. Un incremento sulle
autostrade: dai 16 incidenti del 2022 si passa ai 20 incidenti del
2023.
Oltre a questo, su questo rapporto - che è davvero utile e credo
che ognuno dovrebbe leggerlo, anche per capire di cosa parla
rispetto alle statistiche - viene fatta una graduatoria rispetto
alle cause degli incidenti, sempre perché queste associazioni hanno
parlato di sicurezza. Nell'ambito dei comportamenti errati di
guida, escludendo il gruppo residuale delle cause di natura
imprecisata, in Valle d'Aosta, al primo posto, si posiziona la
guida distratta, seguita dalle manovre irregolari e dall'eccesso di
velocità; quindi l'eccesso di velocità arriva soltanto in terza
posizione. Al primo c'è la guida distratta che, come ricorderete, è
oggetto anche della nuova legge del nuovo codice della strada che
ha introdotto sanzioni per chi utilizza il telefono alla guida e
quindi evidentemente integra nelle fattispecie di distrazione per
le quali sono previste specifiche sanzioni.
Abbiamo visto che le recriminazioni principali che vengono
sollevate da queste associazioni sono sulla sicurezza, quindi si
solleva il problema della sicurezza; si dice: "Diminuiamo la
velocità nel centro città da 50 a 30 all'ora". È chiaro che noi
abbiamo già sperimentato questa cosa, abbiamo già avuto gli Unni al
Governo del Comune di Aosta, poi sono arrivati i Visigoti. Hanno
già introdotto queste magnifiche zone 30, che peraltro nessuno
rispetta e si vede che in alcune zone della città si continua a
circolare come prima, ma in ogni caso il dato che ci consente di
fare delle valutazioni è proprio che non c'è stato un aumento degli
incidenti, ma in realtà una diminuzione e soprattutto che le strade
di maggior pericolosità non sono quelle urbane, ma sono quelle
extraurbane o le autostrade, evidentemente.
Con questo, siccome abbiamo preso atto della risposta
dell'Assessore che ha promesso di portare il tema all'attenzione
della Consulta regionale alla mobilità, interpelliamo il Governo
regionale per conoscere se, a fronte dei dati resi noti dall'Istat,
si sia intenzionati a rallentare la circolazione urbana senza alcun
risultato apprezzabile, invece di concentrarsi sulle poche
criticità esistenti sul territorio che non riguardano la mobilità
urbana.
Presidente
- Per la risposta, il Presidente della
Regione.
Testolin (UV)
- Prima di procedere alla risposta, una
riflessione. Quando ci sono questi temi il pensiero corre poi a chi
purtroppo è vittima di qualsiasi incidente. Recentemente anche la
nostra comunità ha avuto una vittima in un incidente grave sulla
statale 26, peraltro in una zona attigua a una zona urbana, perché
poi la statale è statale, ma, attraversando i centri abitati, in
certe zone diventano traverse abitate, quindi comprensive del
trasporto urbano. Questo per significare che, al netto di tutti i
ragionamenti e di tutte le statistiche, l'attenzione sul tema deve
rimanere alta da parte di tutti coloro che sono coinvolti, a
partire dalla Regione, a partire dai Comuni e dalle Forze
dell'ordine, che devono in qualche modo sensibilizzare, e nel
complesso dal punto di vista dell'attenzione alla velocità e alla
guida distratta, così come viene definita da un punto di vista
tecnico, sono totalmente dei provvedimenti che vanno nell'ottica di
rendere più sicure le nostre strade.
I dati Istat evidenziano che il numero complessivo degli
incidenti stradali in Valle d'Aosta è diminuito da 23 a 22, così
come sono in calo i numeri dei morti e dei feriti. Come anticipato
nelle premesse dell'interpellanza, se è vero che nel 2023 gli
incidenti in autostrada sono aumentati a 20, altresì importante è
rimarcare come gli incidenti su strade urbane ed extraurbane
risultino in diminuzione, a 154 dai 187 nel 2022 e a 105 da 124 del
2022. Questo mi permette di fare una piccola considerazione anche
in merito a un'interpellanza precedente rispetto alla chiusura
delle autostrade in condizioni molto particolari, nelle quali
questo tipo di attenzioni, al netto di quelli che possono essere i
disservizi, vanno anche nell'ottica di ridurre degli incidenti
gravi sul sedime dell'autostrada che è, di suo, più predisposto a
delle velocità più alte, comunque ad avere anche degli impatti di
un certo tipo.
Noi guardiamo sovente l'aspetto negativo ed è giusto che lo
guardiamo per efficientare le procedure, ma dall'altra parte rimane
anche e soprattutto
in primis
un'attenzione su quello che
deve essere l'attenzione alla sicurezza.
La strada statale, come dicevo prima, è per molti tratti la
principale viabilità che attraversa i Comuni di fondovalle ed è
pertanto classificata strada urbana in molti tratti, definizione
che limita la competenza dell'Amministrazione sui limiti della
velocità in questi stessi tratti, perché poi sul comparto urbano è
l'Amministrazione locale che incide.
Le ultime modifiche al codice della strada hanno effettivamente
introdotto criteri più stringenti, anche per quanto concerne i
limiti delle velocità, consentendo l'istituzione di ulteriori zone
a velocità ridotte nelle aree urbane, in maniera tale da consentire
alle amministrazioni locali di valutare eventuali disposizioni
specifiche. È in fase di costituzione, a cura dell'Assessorato
competente, la Consulta regionale per la mobilità sostenibile e,
come già anticipato dall'Assessore al Presidente FIAB, il tema sarà
portato all'attenzione della Consulta non appena la stessa sarà
insediata.
Per concludere, come dicevo in apertura, si condivide senz'altro
la necessità e l'opportunità di sensibilizzare la comunità sulla
sicurezza lungo le nostre strade e non possiamo far altro che
garantire l'attenzione e l'impegno dell'Amministrazione in questo
senso, nelle iniziative di propria competenza e di condivisione con
gli altri enti sul territorio.
Presidente
- Consigliere Manfrin, per la replica.
Manfrin (LEGA VDA)
- Grazie Presidente per la sua
risposta, che va esattamente nella direzione che avevamo
tratteggiato, anche se in parte differisce. Noi non condividiamo
l'atteggiamento di chi vuole evocare problemi di sicurezza per
applicare invece direttive che mirano a limitare la possibilità di
mobilità da parte delle persone. L'adozione da parte di diverse
Amministrazioni di provvedimenti che mirano a rallentare il
traffico sono - e l'abbiamo considerato e detto più volte -
assolutamente ingiustificate soprattutto se si mettono da un punto
di vista della sicurezza. Si evoca la questione della sicurezza
soltanto perché suonerebbe un po' ridicolo il fatto di dover
rallentare la velocità delle automobili in strade urbane nel
momento in cui quasi le si costringe a trascorrere ancora più tempo
in ambito urbano, magari creando lunghe code e lunghi ingorghi con
in realtà un aumento di quelle che sono le emissioni. Quello che
però abbiamo rappresentato, basandoci proprio sui dati, è che per
le questioni che riguardano la sicurezza noi non vogliamo
assolutamente sottrarci al tema, lo ha detto prima bene il
Presidente, lo ripetiamo noi: è evidente che il nuovo codice della
strada va nella direzione di creare nuove tutele da abbattere
quelle che sono le criticità legate proprio agli incidenti.
Dobbiamo però farlo avendo ben in mente quelli che sono i dati
della nostra regione. I dati della nostra regione ci dicono che gli
incidenti sono in diminuzione e i dati della nostra regione ci
dicono che essendo questi incidenti in diminuzione e soprattutto
che questi incidenti... in realtà, la maggior parte delle strade
pericolose sono strade extraurbane e sono strade come la strada
statale, che non attraversano... è giusto quello che dice il
Presidente: dove c'è stato recentemente un incidente, è chiaro che
si passa in mezzo. Non in mezzo all'abitazione, ma sicuramente in
zone abitate. Però è altrettanto chiaro che una strada a
scorrimento rapido e non è una strada urbana con uno scorrimento
più lento. Va sicuramente ricordato, ma dobbiamo rifuggire quelle
che sono le giustificazioni di qualcuno che vive secondo i dettami
"vivi nel buco e mangia il bruco". È stato riassunto un po' questo,
cioè non devi possedere niente, non devi andare in macchina, non
devi muoverti troppo, non devi circolare perché la tua quota di CO2
sennò viene consumata e chissà cosa succede e a proporla sono gli
stessi che però fanno i viaggi per andare a parlare di clima con
gli aerei inquinando a più non posso.
È stato detto giustamente da lei, Presidente, che il nuovo
codice della strada introduce il principio per il quale possono
essere introdotte delle zone 30. C'è però un vincolo e questo è
stato fortemente voluto proprio per le assurdità che sono state
introdotte per esempio nel Comune di Bologna, ovvero il vincolo è
quello che queste riduzioni di velocità possono essere sì
introdotte, ma soltanto in zone o in casi eccezionali, cioè in zone
che siano frequentate da persone che hanno un alto pericolo di
investimento, di incidenti, quindi per esempio nelle vicinanze
delle scuole o per esempio nelle vicinanze degli ospedali.
L'istituzione di nuove zone di questo tipo deve essere valutata
proprio alla luce di questa vicinanza e di questa potenziale
criticità. È evidente che noi non possiamo condividere i richiami
di pericolosità a fronte dei dati che sono stati sollevati. Ci
auguriamo che vengano fatte delle scelte di buon senso, che non
vadano nella direzione di peggiorare la vita delle persone
rallentandole senza alcun motivo, ma vadano invece nella direzione
del buon senso, ovvero introducendo delle limitazioni soltanto dove
è necessario, ma soprattutto sensibilizzando - e su questo sì, ci
troviamo d'accordo con una parte della lettera che è stata
trasmessa - le nuove generazioni a un utilizzo corretto dei mezzi
di spostamento, anche, in particolare, evitando quegli strumenti di
distrazione che sono per esempio i telefonini, su cui appunto sono
state introdotte delle nuove sanzioni.
La ringraziamo ovviamente per la risposta e ci auguriamo che non
si proceda con colpi di testa a bloccare la viabilità delle persone
soltanto per delle questioni che sono evidentemente politiche e non
si basano sui dati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK