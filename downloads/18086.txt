Consiglio Regionale della Valle d'Aosta - Oggetto del Consiglio n. 1179 del 15 marzo 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Servizio di emergenza sanitaria (118)
Precedente
Successivo
Resoconto integrale del dibattito dell'aula
Oggetto del Consiglio n. 1179 del 15 marzo 2000 - Resoconto
OGGETTO N. 1179/XI Notizie relative alla "Carta dei servizi"
del Pronto Soccorso dell'Ospedale di Aosta.
(Interrogazione)
Interrogazione A conoscenza della nascita della "Carta dei
servizi" del Pronto soccorso dell’Ospedale regionale
di Aosta con la quale sono state definite le regole in merito al
funzionamento del servizio di emergenza;
Preso atto, che il documento è stato predisposto
dall’U.S.L., dall’Unità Operativa del
Pronto soccorso e dalle Associazioni dei Consumatori per conto
degli utenti;
i sottoscritti Consiglieri regionali
Interrogano
la Giunta regionale e l’Assessore competente per
conoscere:
1) i criteri che sono stati seguiti e le regole contenute nella
"Carta dei Servizi";
2) quali sono le Associazioni dei Consumatori con cui è stato
concordato il documento;
3) quale rapporto sussiste fra la Carta dei Servizi
dell’U.S.L. e la nuova Carta dei Servizi del Pronto
Soccorso.
F.to: Beneforti
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Innanzitutto ringrazio il Consigliere
Beneforti per l'interrogazione, che viene ad aggiungersi alle
numerose richieste di informazione sull'argomento, già ricevute
dall'USL di diverse altre realtà italiane, cito l'azienda USL n. 2
di Milano, l'azienda 19 del Piemonte, l'azienda 10 di Firenze e da
tante altre realtà che hanno chiesto di trasmettere loro la Carta
dei Servizi di Pronto Soccorso, perché interessa molto l'ambiente
del Pronto Soccorso.
Ma voglio rispondere puntualmente alle domande poste. Il punto
primo chiede i criteri che sono stati seguiti e quali sono le
regole contenute nella Carta dei Servizi.
Se per criteri si intendono gli obiettivi che si volevano
raggiungere, questi sono indicati al punto 1 c) del documento, cioè
garantire la qualità tecnico-professionale delle prestazioni, la
qualità organizzativa del servizio, i diritti e la soddisfazione di
utenti clienti, la sicurezza e la soddisfazione degli operatori, il
buon uso delle risorse.
Se invece si intendono i criteri che hanno portato all'esigenza
di predisporre una Carta dei Servizi del Pronto Soccorso, ci si può
rifare alle motivazioni che il dott. Pesenti Compagnoni ha esposto
in data 25 agosto 1999 in una nota, in cui si chiedeva all'USL di
attivarsi per realizzare la carta in oggetto, poi riprese nel
documento finale, e che si possono così sintetizzare: individuare
una "mission" del Pronto Soccorso in funzione dei bisogni del
cittadino, attivare un sistema di accettazione dell'utente per
codici di gravità, un po' sulla scia dei film americani per
intenderci, definire dei tempi di risposta massimi suddivisi per
gravità, individuare gli indicatori per il monitoraggio
quali-quantitativo dell'attività, definire le azioni necessarie in
caso di scollamento rispetto alle previsioni, facilitare l'accesso
ai dati a tutte le rappresentanze dei consumatori e agli organi
d'informazione, informare e formare la popolazione.
Tutti questi punti sono stati dibattuti e diventati oggetto di
patto fra operatori e utenti grazie alla deliberazione adottata
dall'USL in data 10 gennaio 2000.
Come considerazione complessiva si può aggiungere che la carta
nasce innanzitutto dalla considerazione che il 70-80 percento dei
pazienti che giungono in Pronto Soccorso, e sono più di 30.000, se
ben organizzato, possono trovare lì la soluzione ai loro problemi;
ma occorre una buona collaborazione con gli altri servizi
ospedalieri interni, un giusto raccordo con i medici di famiglia,
una giusta conoscenza da parte dei cittadini dei rischi di lunghe
attese alle quali si può andare incontro se l'accesso alla
struttura è improprio, succede mediamente nel 35-40 percento dei
casi; io stesso, accompagnando uno zio in Pronto Soccorso, ho
potuto constatare di persona che si rivolgono al Pronto Soccorso
impropriamente i cittadini soprattutto di Aosta, per patologie che
sono assolutamente curabili a livello di medicina generale.
Poco è servito, devo confessarlo, l'inserimento del "ticket
modérateur", ovvero far pagare un ticket per coloro che non vengono
ricoverati successivamente, ma è un fenomeno che riguarda
soprattutto la città di Aosta, e non i valligiani che se ne stanno
tranquilli e chiedono l'intervento dei medici di medicina generale
o delle guardie mediche, oppure fanno riferimento ai Poliambulatori
di Donnas, Morgex e Châtillon.
Rispetto a questi numeri impropri deriva l'utilità della
collaborazione con l'Associazione dei consumatori, che potranno
contribuire a far conoscere modalità operative, funzioni del Pronto
Soccorso ai loro associati e congiuntamente all'USL promuovere
incontri informativi sul territorio.
Per quanto riguarda il secondo punto, che chiede quali sono le
associazioni dei consumatori con le quali è stato concordato il
documento, questo lo si rileva dall'analisi del documento medesimo,
i rappresentanti sono il sig. Giuseppe Cariati della Federazione
consumatori CGIL, il sig. Stefano Henrietti per l'Association
valdôtaine consommateurs et usagers, il sig. Carlo Pivot per
l'Adiconsum CISL, il sig. Piero Minuzzo per l'Unione dei
consumatori della Valle d'Aosta, la sig.ra Maria Gabriella Donnini
quale rappresentante del Tribunale dei diritti del malato per la
Valle d'Aosta, il dr. Giacomo Sado come rappresentante degli organi
d'informazione. Tutti hanno partecipato ai lavori in modo
assolutamente gratuito, senza alcun rimborso di spesa, e li
ringrazio pubblicamente per la collaborazione che hanno dato e che
daranno nel prosieguo dell'attività, che riguarda specificatamente
l'aspetto della formazione e dell'informazione del cittadino, che è
fondamentale.
Per quanto riguarda il terzo punto: quale rapporto sussiste fra
la Carta dei Servizi dell’USL e la nuova Carta dei
Servizi del Pronto Soccorso, si può dire che il documento sul
Pronto Soccorso rappresenta un approfondimento della più generale
Carta dei Servizi dell'USL. Quest'ultima infatti rappresenta lo
strumento attraverso il quale si instaura un primo contatto con il
cittadino, mettendolo a conoscenza della potenzialità delle
strutture; il passaggio successivo è proprio il lavoro che diversi
settori dovranno effettuare, affinché le indicazioni non restino
sulla carta ma, come nel caso del Pronto Soccorso, diventino lo
strumento per entrare ulteriormente nello specifico dei vari
servizi. Di ricoveri d'urgenza o emergenza nella carta generale c'è
solo un richiamo a pagina 14, all'interno delle modalità di
erogazione dell'assistenza ospedaliera; poi troviamo un altro
riferimento a pagina 30, dove si parla dei tipi di ricovero in
ospedale.
Si dice che il ricovero d'urgenza avviene tramite il Pronto
Soccorso, dove il paziente viene visitato dal medico il quale,
verificata la necessità, ne dispone il ricovero stabilendo il
reparto di destinazione. È già un riferimento, ma è un po' poco se
vogliamo andare verso un miglioramento quali-quantitativo dei
servizi offerti alla popolazione. Ecco perché partendo dalla Carta
dei Servizi generale il Pronto Soccorso ha ritenuto utile
predisporre una propria carta più dettagliata.
Il legame fra i due strumenti quindi esiste, ed andrebbe anzi
gradualmente adottato in tutte le unità budgetarie tramite
metodologie che possono essere definite "Carte dei Servizi delle
singole unità budgetarie", oppure possono essere definite anche
"protocolli terapeutici" perché l'obiettivo di fondo di questi
strumenti è di definire dei percorsi, di evitare delle liste di
attesa, di evitare le lamentele da parte del cittadino che in
Pronto Soccorso a volte si lamenta perché deve aspettare, senza
rendersi conto che se viene applicato, come già viene applicato, il
concetto del "triage" che è il concetto dei codici di gravità, si
devono prima di tutto dare risposte a questa tipologia di
pazienti.
Questo è quanto è stato richiesto; penso di essere stato
esaustivo.
Président
La parole au Conseiller Beneforti.
Beneforti (PVA-cU)
Prendo sempre atto di quanto dice
l'Assessore Vicquéry, ma devo dichiarare che non sono soddisfatto
della sua risposta. C'è da domandarsi perché è nata la Carta dei
Servizi del Pronto Soccorso; questa carta è stata strombazzata
dalla televisione e dagli organi d'informazione, e io mi domando
che bisogno c'era di questa carta, quando esiste quella che
comprende tutti i servizi dell'USL. Bastava approfondire un tantino
quella generale, aggiungere qualche capoverso, e c'era una carta
dei servizi unica. E io sono convinto che non è nata proprio per
venire incontro alle esigenze degli utenti, o per dare un servizio
più efficiente, forse ci sarà stato anche questo obiettivo, ma io
credo che sia nata più per coprire le esigenze del servizio di
Pronto Soccorso e dell'USL.
È nata per coprire le inefficienze di un servizio a cui l'utente
si rivolge, per avere un intervento immediato, per conoscere
immediatamente lo stato della sua malattia e per conoscere quale
cura è necessaria per uscire dallo stato in cui si trova.
In Pronto Soccorso è chiaro che si trovano casi urgenti e meno
urgenti, anche quando c'è la necessità di reperire gli specialisti
di cui nella risposta non si è accennato. C'è la necessità di
mettere gli operatori nelle condizioni migliori di lavorare, ma ci
si deve rendere conto che per un ammalato il suo male è sempre
grave e che le ore di attesa che vengono richieste sono tante,
prima che egli conosca le sue condizioni di salute.
Occorre pertanto potenziare il servizio di Pronto Soccorso, in
modo da dare risposte immediate sia ai casi urgenti, come a quelli
meno urgenti, senza che l'utente debba attendere delle ore seduto
su una sedia o disteso su una lettiga, e senza dovere indovinare
lui e conoscere a quale dei 12 codici di gravità appartiene. Perché
oggi, con questa Carta dei Servizi, sono stati stabiliti 12 livelli
di gravità e l'ammalato è lì seduto e deve indovinare a quale
livello appartiene e quanto tempo deve aspettare!
È vero che ci vuole un'educazione sanitaria, ma non è con questi
mezzi che si arriva ad educare il cittadino! Il nostro Pronto
Soccorso nel passato è stato potenziato, è stato ampliato, è stato
fornito di posti letto, per certe prestazioni è stato messo il
ticket per disincentivarne il ricorso, anche quando in altri
ospedali non c'era. Ora si è arrivati alla Carta dei Servizi di
comune accordo, sembra, con le associazioni dei consumatori.
Io sono un utente, nessuno mi ha convocato per domandarmi se
questa Carta dei Servizi mi andava bene, e non ho sentito in giro
di nessuna assemblea, di nessuna riunione di utenti e di cittadini
dalle associazioni dei consumatori; anzi credevo che ce ne fosse
una sola perché nelle audizioni in commissione ne viene una sola,
viene il giornalista Minuzzo che rappresenta una certa
associazione, mentre le altre associazioni io non le ho mai viste,
né ne ho mai sentito parlare! Quando si fanno queste cose bisogna
anche interessare la cittadinanza, senza che la gente si trovi di
fronte al fatto compiuto!
Questa Carta dei Servizi serve all'USL per evitare proteste e
contestazioni, o perché non si è in condizioni di imporre
iniziative più serie ed incisive, che risolverebbero il problema
del Pronto Soccorso, come la Chirurgia d'urgenza. C'è il problema
della Chirurgia d'urgenza nel Pronto Soccorso, perché questo non si
fa? Perché il Primario del Pronto Soccorso deve essere il Primario
del Pronto Soccorso e di Medicina? Se c'è necessità al Pronto
Soccorso di operatori sanitari, si dedichino al Pronto Soccorso; è
questo l'intervento che chiediamo all'Assessore e alla Giunta
regionale, di intervenire e non fare una carta sulla quale
l'ammalato si deve scervellare per sapere a quale livello di
gravità è la sua malattia dei 12 previsti! Il cittadino deve essere
messo nelle condizioni di avere le prestazioni sia quando la sua
malattia è grave sia quando è meno grave.
Allora, smettiamola di fare tutte queste carte, perché se ogni
unità operativa fa la sua carta, l'ammalato deve viaggiare, visto
che le unità operative in ospedale sono una ventina, con venti
carte in tasca e andare a vedere a chi tocca e a chi non tocca!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK