Consiglio Regionale della Valle d'Aosta - Oggetto del Consiglio n. 2320 del 21 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2320 del 21 marzo 2012 - Resoconto
OGGETTO N. 2320/XIII - Parere sul disegno di legge
costituzionale n. 2976, recante "Modifiche agli Statuti delle
Regioni a Statuto speciale, in materia di riduzione del numero dei
componenti dei Consigli regionali". (Reiezione di un ordine del
giorno)
Presidente
- L'articolo 50, terzo comma, dello Statuto
speciale prevede che i progetti di modificazione dello Statuto di
iniziativa governativa o parlamentare, siano comunicati al
Consiglio regionale, il quale esprime il suo parere entro due mesi.
Ai sensi di tale disposizione, il Ministro per gli Affari
regionali, Turismo e Sport, con nota in data 13 gennaio 2012, ha
trasmesso al Consiglio regionale il disegno di legge costituzionale
n. 2976 presentato il 19 ottobre 2011 dai senatori Cabras, Bianco,
Blazina, Pegorer, Sanna e Scanu recante: "Modifiche agli Statuti
delle Regioni a Statuto speciale, in materia di riduzione del
numero dei componenti dei Consigli regionali". La I Commissione
consiliare, nella riunione del 27 febbraio 2012, ai sensi
dell'articolo 69ter del Regolamento interno, ha espresso a
maggioranza parere contrario sul disegno di legge costituzionale.
Il Consiglio è ora chiamato ad esprimere il suo parere sul disegno
di legge costituzionale n. 2976, ai sensi dell'articolo 50, terzo
comma, dello Statuto speciale.
Ricordo che è stato presentato su questo argomento un ordine del
giorno, che è stato distribuito.
La discussione generale è aperta. La parola al Consigliere
Zucchi.
Zucchi (PdL)
- Grazie Presidente.
Intervengo in apertura di discussione su questo punto iscritto
all'ordine del giorno, facendo un piccolo riassunto dei lavori che
si sono svolti in commissione e che hanno visto la commissione in
tre sedute, nel corso delle quali abbiamo audito il Senatore Fosson
in quanto la proposta proviene da alcuni Senatori. Nel corso dei
lavori si è distinto il piano formale da quello sostanziale; devo
dire che tutte le forze presenti in commissione hanno, dal punto di
vista formale, espresso in maniera inequivocabile il proprio
dissenso in merito all'iniziativa che alcuni Senatori hanno pensato
di mettere in campo, senza avere avuto preventivamente la
sensibilità di consultare né il Senatore, né i Consigli regionali
interessati dalle norme in questione. Riconosco che poco ha
importato il colore politico dei proponenti, con onestà
intellettuale voglio significare che la posizione in questo caso
dei colleghi del Partito Democratico dal punto di vista formale è
stata netta, come credo nel corso della discussione potranno
ribadire. È inoltre assodato che quando ci si trova di fronte ad
iniziative più o meno estemporanee da parte di Parlamentari, certe
volte succede, da una parte come dall'altra, quindi non si può
puntare il dito nei confronti di un colore politico, perché non ho
difficoltà ad ammettere che la stessa cosa poteva capitare a parti
contrapposte, più propriamente ascrivibili a Senatori o Deputati
della mia stessa parte politica. Comunque su questo punto formale
tutti i colleghi si sono espressi in maniera netta, che una simile
iniziativa deve coinvolgere necessariamente i territori su cui
queste norme vanno ad insistere; dal momento che si tratta di norme
che hanno un impatto costituzionale come quello del numero dei
Consiglieri regionali, sarebbe stato preferibile una condivisione
ed un approfondimento preventivo, piuttosto che vederci riuniti in
commissione per esprimere un parere. Oggi siamo infatti qui ad
esprimere ufficialmente un parere su questa proposta di legge, che
porta su una materia di grande impatto, una materia - quella del
numero dei Consiglieri regionali - che è riportata non a caso
all'articolo 16 dello Statuto speciale, che stabilisce che il
Consiglio regionale della Valle d'Aosta è composto da 35 membri. Al
di là delle diverse sensibilità, ma che sono andate tutte nella
direzione di esprimere una condanna sul metodo utilizzato, sul
contenuto ci sono state posizioni differenti e la discussione di
oggi le potrà esemplificare.
In ossequio alle posizioni che sono state espresse in
commissione, poi ci saranno dei colleghi di maggioranza che
potranno intervenire per significare la posizione della maggioranza
sul tema, cioè il fatto se sia o meno opportuno ridurre il numero
dei Consiglieri, anche per portarci avanti in merito all'ordine del
giorno che è stato depositato. Vorrei dire, senza ombra di
equivoci, che la maggioranza ritiene che quanto stabilito
dall'articolo 16 dello Statuto speciale, cioè il numero dei 35
Consiglieri regionali è un numero congruo e non è opportuno che si
vada in un'ottica di riduzione. Questo perché innanzitutto
riteniamo che dal punto di vista del confronto con le altre
Regioni, sia a Statuto ordinario che a Statuto speciale, la nostra
peculiarità sia diversa, in quanto non abbiamo il livello
provinciale, un livello che esiste in tutte le altre Regioni e che
non fa altro che accumulare delle presenze istituzionali anche
ingombranti, presenze di cui si discute spesso volentieri, ma di
cui poi non si vedono gli effetti. Di questi tempi tutti, anche in
queste ore, si danno un gran daffare per parlare delle riduzioni
dei "costi della politica", a cominciare dalla Camera piuttosto che
dal Senato, però da un punto di vista pratico siamo ancora in
attesa di vedere che ci siano delle applicazioni, soprattutto da
parte di chi deve dare il buon esempio.
Crediamo che come buon esempio sulla riduzione dei costi della
politica siamo stati fra coloro che sono intervenuti per primi.
Ricordo ai colleghi che alla fine dell'anno scorso abbiamo varato
una legge che è intervenuta sulla riduzione dei costi, mentre altri
ancora ne stanno parlando; abbiamo deciso una diminuzione dei
compensi, immediatamente resa esecutiva a partire da gennaio,
mentre altri ne continuano a parlare. A questo proposito ci
piacerebbe avere conforto da parte del Governo, ma siamo sicuri che
sia avvenuto - come è stato dichiarato - che al nostro esempio
siano seguiti altrettanti esempi da parte di amministratori delle
società collegate, che dovevano essere raggiunti da degli inviti in
tal senso, affinché si fosse adottata una politica di riduzione in
linea con quanto abbiamo messo in pratica dall'inizio di
quest'anno. Il tema dei costi della politica da molti viene
utilizzato a fini demagogici e propagandistici.
Siamo convinti che quello che dovevamo fare lo abbiamo fatto, e
non ripeto quello che ho detto in sede di discussione alla fine
dell'anno, per avvalorare il ruolo del Consigliere regionale, un
ruolo che viene messo sotto la lente di ingrandimento, ma che deve
essere ricondotto alla coscienza di tutti noi, che facciamo
politica e che dobbiamo rendere conto ai nostri elettori. Come in
tutte le categorie, ci sono quelli che lo fanno in maniera
appropriata...credo che siano gli elettori che ogni cinque anni
devono giudicare sotto questo aspetto. Certamente dovevamo dare un
segnale; riteniamo il segnale di averlo dato chiaro e forte, ma che
insistere sotto l'aspetto, che sa tanto di cavalcare l'onda, sia un
sentimento piuttosto asfittico che debba essere lasciato andare. È
molto più importante concentrare i nostri sforzi sulle attività che
ognuno di noi deve compiere, in base a delle spettanze e delle
retribuzioni che sono le più basse che sono in questo momento
presenti nei Consigli regionali italiani.
Tornando sul punto del numero dei Consiglieri regionali,
concludo dicendo che la maggioranza non intende sottrarsi agli
aspetti legati ai contenuti delle proposte di riduzione dei
Consiglieri regionali della Valle d'Aosta, pensa che il sistema
della Valle d'Aosta sia virtuoso sotto l'aspetto istituzionale
mancando del livello provinciale, e anche gli aspetti che ne
deriverebbero a cascata avrebbero delle ripercussioni se andassimo
a ridurre il livello dei componenti del Consiglio regionale.
L'invito della maggioranza è quello di non cavalcare la facile
demagogia dell'aspetto anche populistico dei costi puri e semplici,
tenuto conto che i costi sono stati affrontati ed è in una logica
di grande scala che, se vogliamo, dobbiamo ragionare. Quindi non ci
sottraiamo alle nostre risposte anche dal punto di vista dei
contenuti, riteniamo che il numero dei Consiglieri sia congruo e,
in questo senso, intervengo nel dare una risposta all'ordine del
giorno presentato dai colleghi del Partito Democratico, che
invitano il Consiglio ad affidare alla I Commissione l'argomento,
in quanto questo è ritenuto un tema già dibattuto e, dal nostro
punto di vista, non necessita di ulteriore discussione.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président. Chers collègues,
le débat à l'intérieur de l'ALPE sur la réduction des coûts de la
politique est un débat qui dure depuis le début de la législature.
Il est peut-être utile de rappeler que notre groupe a présenté,
tout en début de législature, un projet de loi tendant à limiter
les coûts de la politique et un deuxième projet de loi avec les
collègues du Partito Democratico.
Actuellement le débat se concentre sur l'éventuelle limitation
du nombre des Conseillers. Le débat est un débat intéressant qui
voit, à l'intérieur de notre mouvement, une discussion assez
importante. Dire que les opinions sont unanimes signifieraient
banaliser la discussion, qui au contraire est une discussion
complexe, compte tenu du fait que le thème est complexe, et ainsi à
côté de ceux qui estiment que la notion de représentativité
politique et territoriale garantie par l'actuel nombre de
Conseillers, soit quelque chose de irrenonçable, il y a ceux qui
estiment qu'une réduction contenue qui garantisse toutefois le bon
fonctionnement du Conseil puisse être affrontée également.
Il y a la choralité sur deux priorités essentiellement: que la
réduction des coûts de la politique ne doit pas passer forcément
par la réduction du nombre des Conseillers, mais qu'elle doive être
mise en acte à travers une action qui soit réellement importante de
limitation des revenus des Conseillers, mais pas seulement des
Conseillers régionaux, comme justement le disait le collègue
Zucchi, aussi de tous ces organismes qui sont liés au Conseil
régional; que la compétence sur la composition de l'Assemblée
régionale soit une compétence qui doit revenir à l'Assemblée
régionale même, car la Région ne doit pas être l'objet
d'interventions unilatérales qui viennent de l'extérieur, comme la
proposition en question.
Là-dessus nous soulignons fortement notre position: nous
estimons, en ce sens, de ne pas vouloir entrer dans le fond de
cette proposition de loi constitutionnelle qui est aujourd'hui à
notre attention et notre position sera une position majoritairement
d'abstention, car à l'intérieur de notre groupe il est aussi permis
de penser différemment.
Je vous remercie pour votre attention.
Président
- La parole au Conseiller Donzel.
Donzel (PD)
- Grazie Presidente.
Cari colleghi, nel ringraziare il Presidente della I Commissione
Zucchi per la corretta esposizione dei fatti in merito al dibattito
avvenuto in I Commissione, abbiamo ritenuto opportuno - in questo
senso presenterò l'ordine del giorno sottoscritto dal Partito
Democratico insieme alla discussione sul parere che dobbiamo dare
sul disegno di legge - presentare un ordine del giorno perché si
chiarisse fino in fondo la posizione del Partito Democratico,
naturalmente nel rispetto della posizione degli altri gruppi su una
questione così delicata e non superficiale come questa.
Intanto abbiamo cercato di ricostruire uno dei tanti elementi
scatenanti la vicenda non solo della riduzione dei costi della
politica, ma di un intervento più generale di riassetto dello Stato
in termini federali, che è incompiuto oggi, e che speriamo un
giorno si compia. Nel decreto legge del precedente Governo era
stata data un'indicazione precisa di riduzione dei Consigli
regionali in un quadro di riassetto generale. Molti Consigli
regionali a Statuto ordinario sono stati ridotti e, alla luce di
disegni di legge sulla riduzione dei Consigli regionali delle
Regioni a Statuto speciale, per quanto riguarda la Sardegna, il
Friuli e la Sicilia, i Consigli regionali, non condividendo la
proposta fatta dai Senatori a livello nazionale, hanno comunque
legiferato. Faccio degli esempi: la Sicilia ha 90 Consiglieri
regionali; la proposta di riduzione fatta da alcuni Senatori è 50,
e il Consiglio regionale della Sicilia ha votato una legge
costituzionale di riduzione a 70. La stessa cosa avviene in
Sardegna, dove la proposta di alcuni Senatori è di ridurre a 49; il
Consiglio regionale ha detto di no a quella proposta del Senato, ma
ha fatto una sua proposta di riduzione a 60. In Friuli la cosa si è
articolata basandosi più su un rapporto che è legato al numero di
abitanti, si dice almeno un Consigliere ogni 25.000 abitanti e con
un termine di scarto fino ad un minimo di 10.000. Come a dire, tre
Regioni autonome a Statuto speciale di fronte agli input nazionali
hanno dato una risposta che è quella: no, non ci sta bene la vostra
proposta nazionale, ma noi facciamo una nostra proposta autonoma
come Consiglio regionale di riduzione.
Un po' diversa la situazione a Bolzano, dove nei giorni passati
hanno espresso un parere negativo su questo disegno di legge che
abbiamo oggi davanti, approvando una delibera della Giunta
regionale, ma è interessante leggere alcuni interventi fatti dagli
autonomisti di Bolzano. Tutti loro fanno riferimento al fatto che
nel Consiglio regionale di Bolzano, costituito dai due Consigli
provinciali, c'è una dichiarazione di appartenenza etnica e
giustificano certi numeri con il fatto che devono dare
rappresentatività etnica alle diverse componenti. Però, pur
introducendo il concetto etnico, alcuni precisano dicendo: "pensi
prima il Parlamento a ridurre i suoi Parlamentari prima di dettare
legge a noi del Trentino"...cito ad esempio Luigi Ciocchetti, che è
un autonomista ladino, il quale sostiene che occorre però
affrontare alcune contraddizioni e porta ad esempio il caso dei
Comuni di Trento e Bolzano: 50 consiglieri comunali. Cioè anche
loro cominciano a rendersi conto che c'è qualcosa che non va: "non
toccarmi i Consiglieri regionali, ma noi andiamo a tagliare da
un'altra parte". Non dicono: "qua si sta parlando di un argomento
che non esiste"...oppure usano i due argomenti che ho sentito
ventilare oggi: "cominci a tagliare il Parlamento".
Io sono il primo a dirlo: il Parlamento deve essere ridotto, ma
non è un principio quello che, se a Roma abbiamo dei dissennati,
non possiamo usare un po' di grano sale sul nostro territorio! E lo
stesso discorso, anziché ridurre il numero dei Consiglieri:
"andiamo a ridurre tutti gli stipendi", pur di non toccare questo
sistema che abbiamo qua...ma guardate che qui non è che c'è una
mancanza di democrazia in Valle d'Aosta: abbiamo 74 Comuni, abbiamo
dei Sindaci, dei Consiglieri comunali, è uno straordinario esempio
di partecipazione alla vita democratica, di cui noi siamo il
terminale, ma non è che non esiste un movimento di partecipazione
democratica dentro le istituzioni!
Il ragionamento che abbiamo quindi fatto come Partito
Democratico, per venire all'ordine del giorno, fatte queste
premesse, era che assolutamente - qui è stato correttissimo e
condivido
in toto
il Presidente della commissione - noi non
potevamo accettare il metodo usato dai Senatori del PD, tant'è che
nelle sedi istituzionali anche del PD è stato reso noto che questo
atteggiamento non è consono, il fatto cioè che non sentano l'unico
Senatore della Valle d'Aosta, al di là che Fosson abbia rapporti
privilegiati con Calderoli...quelli sono fatti suoi! Anche se ha
rapporti privilegiati con Calderoli, è giusto che sia sollecitato
sulle questioni che riguardano la Valle d'Aosta. Gravissimo che non
sia stata coinvolta la Presidenza della Valle d'Aosta ed il
Presidente del Consiglio regionale, quindi sono perfettamente al
corrente i nostri Senatori, così come è avvenuto in Trentino,
perché gli amici del PD del Trentino molto ci hanno aiutato in
questa vicenda a livello nazionale, sono stati informati della
nostra posizione, tant'è che i relatori - che sono, uno del PD,
Sanna, e uno del PdL - proporranno lo stralcio da questo
provvedimento per quanto riguarda la Valle d'Aosta ed il Trentino.
Anzi, hanno ottenuto che ci sia un'audizione, una cosa molto
particolare, una deroga al regolamento consentita dal Presidente
del Senato di poter audire i massimi rappresentanti della
Presidenza della Regione e del Consiglio, per riflettere con loro
su questo argomento.
Alla luce di questa evoluzione, quindi di una disponibilità
all'ascolto, noi del Partito Democratico abbiamo fatto una proposta
a livello regionale, che non è stata trasmessa in alcun modo a
livello nazionale, perché bocciata da questo Consiglio regionale,
quindi non è che se noi veniamo bocciati qui andiamo altrove, come
alle volte qualcuno si sente ispirato di fare! Noi siamo per
condurre in Valle d'Aosta questa nostra piccola battaglia, che
anche un'eventuale riduzione dei membri del Consiglio regionale non
è scandalosa come concezione, ma è una cosa da prendere in esame.
Per questo dicevamo: possiamo affrontarla come discussione alla
luce di quanto sta accadendo e coinvolge gli altri? Possiamo
ragionare di concerto, magari dire: noi abbiamo lo stesso
meccanismo di Trento, eccetera, non credo che se andrà avanti la
riduzione del numero dei Consiglieri regionali nelle varie Regioni
e dei Parlamentari rimarremo nel nostro immobilismo! Noi siamo
favorevoli alla riduzione del numero dei Parlamentari, siamo
favorevoli alla costruzione di uno Stato realmente federale, in cui
tutti fanno la loro parte. Con questo ragionamento si inserisce il
nostro ordine del giorno, e torno a dire: quando il PD presentò
distinte proposte di legge per discutere la riduzione dei costi
della politica, lo fece con estrema correttezza, non fece di tutta
un'erba un fascio. Una cosa è parlare del Governo regionale, una
cosa è parlare del numero dei Consiglieri regionali, una cosa è
parlare degli stipendi...non è una cosa che si prende e si mette
tutto insieme in un malloppo unico! Ogni forza politica fa le sue
valutazioni, ci sono quelli favorevoli a ridurre tantissimo gli
stipendi ai Consiglieri regionali, altri invece hanno opinioni
diverse, ridurrebbero piuttosto il numero e non i compensi per
mantenere la dignità del ruolo. Ci sono tanti ragionamenti dietro
questa cosa, anche ridurre all'infinito...spero che qualcuno
ragionerà che ci sono nelle partecipate amministratori che
guadagnano più del Presidente della Regione, forse c'è qualcosa che
non va in questo meccanismo!
Rispetto a questo specifico argomento la nostra posizione è
quindi netta: su questo provvedimento preso senza un iter corretto,
reso ancora più grave dalla misconoscenza del fatto che non sono al
corrente - adesso lo sono - del fatto che noi non abbiamo quello
strumento della previa intesa, che è uno strumento che da anni
lottiamo per ottenere...quindi piuttosto è su questa strada che
bisogna andare, ma per andare su quella strada, bisogna dimostrare
di essere così responsabili da capire qual è il dibattito in questo
paese, in questo momento. Quindi noi sosterremo le ragioni del
nostro ordine del giorno, che sono quelle di dire "no" ad una
proposta calata dall'alto, ma "sì" a costruire un
ragionamento...adesso oggi apprendo dalle parole del Presidente
della commissione, con rammarico, che la maggioranza ha deciso che
35 è, e da lì non ci si muove...ho capito meno i colleghi di ALPE,
ma questo è, prendiamo atto. Noi siamo una minoranza in questo
momento, un giorno saremo maggioranza e faremo valere le nostre
ragioni.
Presidente
- La parola al Consigliere Salzone.
Salzone (SA-UdC-VdA)
- Grazie Presidente.
Ruberò meno di un minuto al dibattito, anche perché molto
intelligentemente il collega Donzel ha saputo mantenere i toni
bassi sulla questione di cui andiamo a discutere oggi; il parere su
un disegno di legge che definisco perlomeno "imbarazzante", così
come mi è parso di capire dal tono e dall'espressione del collega
Donzel. È evidente che qui ci sono dei Senatori; Cabras, Bianco,
Blazina, eccetera, che hanno predisposto un disegno di legge senza
nemmeno interpellare la nostra Regione, tanto meno il nostro
Senatore o le nostre istituzioni, meno ancora il partito
locale...quindi pensate a che livello siamo!
Per quello che mi riguarda, la cosa che mi preoccupa di più è
che traspare un'attenzione verso le specificità che è diventata
particolare, nel senso che nasconde un attacco indiretto, qui è
trasversale probabilmente, ma questo è l'aspetto che mi interessa
di più.
Come Stella Alpina, per quanto riguarda il giudizio sul disegno
di legge, non possiamo che stendere un velo pietoso. Riconosciamo
che le argomentazioni inerenti il disegno di legge sono già state
discusse in questa sala e, per dare una risposta flash all'ordine
del giorno presentato dal PD, ribadiamo le cose che peraltro il
collega Donzel ha detto. Sulla questione del numero dei Consiglieri
abbiamo già dibattuto, siamo stati perentori sul discorso del
numero, per cui non abbiamo altre parole da spendere in merito.
Presidente
- La parola al Consigliere La Torre.
La Torre (FA)
- Credo che il Presidente della I
Commissione abbia espresso con estrema precisione i termini della
discussione che c'è stata in commissione ed anche le conclusioni a
cui siamo arrivati.
Voglio solo aggiungere una brevissima cosa. Collega Donzel, sono
parecchie le cose che non vanno e sono parecchie le cose che non
vanno nei rapporti fra Regioni a Statuto speciale e lo Stato.
Intanto l'intesa...quale intesa? Nel momento stesso in cui una
legge viene paracadutata nei confronti di una Regione solo per
esprimere un parere, che fra l'altro non è nemmeno a carattere
vincolante, lei capisce che già la discussione parte su un piede
completamente sbagliato. Una discussione neanche condivisa da molti
dei Deputati del PD, che non sono firmatari di questa proposta di
legge. Garanzie...quali garanzie ci sono nei confronti di uno
Stato, che solo oggi ci chiama a ridurre di 50.000.000 la capacità
di spesa della nostra Regione? Si chiede di affrontare un argomento
che questa Regione ha sempre affrontato in pienezza di coscienza,
tant'è che siamo state una delle poche Regioni che, anziché fare
tante parole, si è ridotta realmente lo stipendio, abbassando i
costi della politica - poco o tanto non lo so, ma lo abbiamo fatto
-, mentre molte delle Regioni che lei cita non mi sembra che siano
in questa direzione.
Non credo che abbiamo tante cose da imparare da proposte di
legge come questa, tanto più che abbiamo ben presente che abbiamo
la necessità in questa Regione di avere non solo una rappresentanza
territoriale, ma una rappresentanza anche politica delle forze che
operano legittimamente in questa Regione. Questi sono i due
principi fondamentali cui si dovrebbe basare e si basa comunque il
concetto della rappresentanza all'interno dei Consigli: il
territorio e la rappresentanza politica. Non dobbiamo vergognarci
di essere Consiglieri regionali e di farlo a pieno titolo in questa
Regione, con potestà legislativa, soprattutto tenendo conto che qui
la Provincia coincide anche con la Regione!
Abbiamo anche ulteriori valenze, quella prefettizia, valenze che
hanno una rilevanza ed un significato profondi, proprio per il
concetto di autonomia che esprimiamo. Ecco perché diventa
inaccettabile una proposta di legge formulata in questo modo.
Legittima è la vostra volontà di approfondire questi argomenti;
certamente noi non possiamo farci strumentalizzare da proposte di
legge così formulate, che non tengono conto dei valori a cui ho
appena accennato. Per questo dobbiamo respingere con fermezza un
ragionamento di questo tipo, per questo lo abbiamo fatto in
commissione e lo facciamo anche, come ha detto bene il collega
Salzone, sulla presentazione della sua risoluzione. Non se ne abbia
per questo, ma una cosa è certa: nemmeno lei sta facendo un buon
lavoro, perché se non si comincia a condannare questi principi che
tendono a soverchiare il concetto di autonomia e la facoltà di
decidere in qualche modo a casa nostra, senza induzioni
dall'esterno, veniamo meno ad una parte del nostro ruolo. Quindi,
con fermezza, ribadisco quello che hanno detto i nostri colleghi:
respingeremo la sua risoluzione.
Presidente
- La parola al Consigliere Giuseppe
Cerise.
Cerise G. (ALPE)
- Merci M. le Président.
In occasione della discussione generale sulla proposta di legge
costituzionale del dicembre scorso riguardo alla riduzione dei
Consiglieri regionali, avevo premesso che condividevo nella
sostanza quella proposta tendente a ridurre da 35 a 29 - in quel
caso - il numero dei Consiglieri, ritenendolo un numero
equilibrato, che poteva contemperare due obiettivi: quello di
contenimento dei costi della politica senza comprometterne la
rappresentatività e, di conseguenza, l'esercizio della democrazia
di quest'Assemblea, cosa che al contrario, a mio avviso, il numero
eccessivamente esiguo potrebbe provocare. A mio avviso 29
Consiglieri potevano adeguatamente interpretare le varie
sensibilità della nostra comunità.
Avevo inoltre riconosciuto ai colleghi del PD il merito di
avere, con la loro proposta di legge, stimolato il confronto su
questa problematica, motivando in quel momento la mia astensione,
in quanto avrei preferito raggiungere quell'obiettivo attraverso un
percorso diverso, cioè agendo sulla legge statutaria, ritenendola
materia di competenza della Regione piuttosto che con il percorso
istituzionale a mio avviso più complesso.
Mi fa piacere oggi che il collega Zucchi riconosca che questa
doveva essere una prerogativa della nostra Regione; speriamo che
anche in altre occasioni si rammenti delle dichiarazioni che ha
fatto oggi!
Dunque, pur condividendo la sostanza, quando è in discussione
l'esercizio delle competenze e delle prerogative di
quest'Assemblea, la mia concezione dell'autonomia fa pendere l'ago
della bilancia dalla parte del principio. Avevo però dichiarato
anche il mio impegno affinché i contenuti di quella proposta
trovassero piena attuazione. Oggi, trovandomi di fronte alla
richiesta di esprimere un parere su un disegno di legge
costituzionale, tendente a ridurre da 35 a 27 il numero dei
Consiglieri regionali, mi trovo nuovamente di fronte ad una
questione di principio e, non intravedendo la possibilità di
raggiungere questo obiettivo con il percorso alternativo citato
prima, che avrei auspicato coerentemente in linea con il mio
pensiero, esprimerò un mio parere favorevole su questo disegno di
legge, il quale, pur con tutti i suoi limiti, sarebbe comunque un
altro piccolissimo tassello, che va ad aggiungersi al contenimento
dei costi della politica. Ed è certamente ancora largamente
insufficiente, perché se quest'Assemblea non avrà la consapevolezza
di affrontare in tempi brevi questa problematica con dei contenuti
concreti e tangibili e non le "caramelline" come il recente
provvedimento di riduzione del 10 percento dell'indennità...collega
Zucchi, e collega La Torre, questa grande magnificenza che abbiamo
fatto nel ridurci del 10 percento l'indennità! Percentuale che fa
ridere, che rappresenta una miseria in rapporto al cumulo di tutte
le competenze di cui beneficiamo: diaria, fine rapporto, vitalizio.
Credo che continuando ad equivocare con sofismi e capziose
disquisizioni, quest'Assemblea concluderà il suo mandato
caratterizzandosi per non avere avuto l'onestà intellettuale di
affrontare concretamente una scelta che avrebbe avuto delle
ricadute sul portafoglio dei suoi componenti, con un atteggiamento
dunque di pura difesa di interesse personale. Mi spiace di doverlo
dire.
Pour conclure, je voudrais simplement faire une considération.
Si quelqu'un aura envie de broder sur les raisons de ma position
différente sur cette loi par rapport à mes collègues du groupe,
pourra bien le faire, mais la raison est une et une seule. Elle a
déjà été anticipée par la collègue Chef de groupe Morelli, elle est
très simple: au sein de notre groupe, la libre pensée est avant
tout pratiquée plus qu'énoncée et proclamée! La confrontation est
libre et ouverte, caractérisée par un comportement loyal,
respectueux des opinions différentes qui peuvent s'exprimer
tranquillement, aussi par un vote différent dans cette Assemblée,
sans aucun problème! Je ne sais pas si tous peuvent dire à
cœur léger la même chose...au début de cette
législature le Chef de groupe de l'Union Valdôtaine a
solennellement proclamé: nous sommes que des soldats, donc nous
obéissons, et la réponse de l'autre côté de la part du Chef d'Etat
Majeur ne s'est pas faite attendre: "Non, cher ami, aucun soldat,
le recrutement a été aboli, maintenant il n'y que des volontaires"!
Bien, oui, c'est une affirmation appréciable, mais après quelque
temps on a constaté, au contraire, que le recrutement s'est rendu
nécessaire, pas tant pour la fonction de simple soldat, mais plutôt
pour un rôle de haute confiance, celle de sentinelle-émissaire
chargé de vigiler que dans le vote secret soit assurée la libre
imposition.
Heureusement nous avons une autre philosophie: celle qui veut
que l'unique limite de la liberté soit celle de ne pas limiter
celle des autres. Merci.
Presidente
- La parola al Consigliere Segretario
Rigo.
Rigo (PD)
- Grazie Presidente. Solo per cercare di
rimettere ordine, a voce alta, alla discussione fino adesso
svoltasi in Consiglio. Non credo che il collega Donzel abbia voluto
perorare la causa della proposta di legge costituzionale in
discussione, non mi sembra.
Il disegno di legge costituzionale è una stupidaggine, e
riconoscerlo non mi sento affatto "imbarazzato"! Se una proposta
non ha fondamento è una stupidaggine, anche se, come in questo
caso, è proposta dal PD io la ritengo tale, rimane una stupidaggine
nella forma, nel metodo, nella sostanza. Così mi sembra abbia detto
il segretario Donzel, io credo di aver capito così; forse ho
interpretato male il suo pensiero, qualcuno di voi lo ha
interpretato più correttamente. Anzi, mi sembra che sia andato
oltre, ed è quell'oltre richiamato nell'ordine del giorno: abbiamo
cercato di confrontarci con i Senatori Sanna e Saro, che hanno
presentato in commissione lo stralcio di quegli articoli 4 e 5 che
qui sono contestati, e che l'aula respingerà a larga
maggioranza.
Detto questo, mi sembra che qualche mese fa, in quest'aula,
quando abbiamo discusso la proposta di legge di riduzione del
numero dei componenti l'Assemblea, nell'aula sia stato richiamato
un dibattito che non è solo del Partito Democratico. Nell'aula si è
amplificato un dibattito che quei giorni era presente sui giornali,
e proprio nel merito ci sono state riunioni anche della maggioranza
per dibattere se il numero 35 è un numero che si può modificare,
come modificarlo, oppure se deve rimanere inalterato. Quindi non
credo che questo tema sia una questione che ha suscitato
interrogativi e preoccupazioni solo nel nostro gruppo, ma tutti ci
siamo domandati come rispondere alla sfiducia, alla crisi della
politica, ed il numero dei componenti delle Assemblee è uno di
questi.
L'ordine del giorno aveva unicamente l'intenzione di far tornare
la discussione "a bocce ferme" in commissione, senza che nessun
disegno di legge - che abbiamo considerato quanto meno strano -
potesse turbare la nostra discussione ed il nostro confronto, in
maniera molto laica e plurale.
L'ordine del giorno vuole riportare in commissione quella
discussione che quattro mesi fa campeggiava sui giornali e che, per
la fretta, per la necessità di arrivare in Consiglio con la
discussione sui costi della politica e quindi sulla riduzione del
compenso dei Consiglieri, ci ha fatto interrompere il confronto sul
numero dei Consiglieri componenti il Consiglio regionale. Volevamo
solo riportare in commissione questo dibattito che aveva
interessato l'opinione pubblica ed anche molti esponenti della
maggioranza che, in questo senso, si erano espressi sui
giornali.
Presidente
- Se non ci sono più iscritti a parlare,
dichiaro chiusa la discussione generale. Ricordo che prima di
passare alla votazione della legge, dovrà essere votato l'ordine
del giorno.
La parola al Presidente della Regione, Rollandin.
Rollandin (UV)
- Grazie Presidente.
Il dibattito che si è sviluppato sulla proposta di legge e sulla
risoluzione che ne è un'appendice, in quanto la risoluzione faceva
una proposta che nella sua semplicità riportava il tutto in
commissione...questo dibattito si è esteso su altri argomenti. Si
sono riprese le discussioni sul costo della politica, sul perché,
su quelle che sono delle argomentazioni che in quest'aula, pochi
mesi fa, abbiamo già fatto esprimendo, ognuno con chiarezza
l'intenzione nel merito del disegno di legge, non tanto sulla
valutazione (che riconosco al collega Rigo di aver sintetizzato in
modo brillante). Effettivamente questo disegno di legge è un
insulto all'autonomia, in quanto il fatto che ci sia uno Statuto
speciale dovrebbe imporre, anche quando si producono alcuni testi,
il buon senso di dire che ci sono situazioni del tutto particolari.
Non entro nel merito, non ce n'è bisogno, è stato detto da
tutti.
Il problema di fondo è che quest'aula ha già dato una
valutazione nel merito del numero dei Consiglieri, non è stata
all'unanimità, sappiamo che ci sono pareri diversi, ma ad oggi
questa maggioranza ha tenuto a sottolineare il perché, con delle
motivazioni ripetute dai colleghi, non si ritiene che la riduzione
dei costi porti a questo sostanziale alleggerimento del peso del
costo della politica. Nel contempo, abbiamo valutato che
l'osservazione che il collega Donzel ha ricordato, che vale per il
Trentino e soprattutto per il Sud Tirolo, il discorso delle
minoranze linguistiche, può valere anche per noi; noi abbiamo le
stesse problematiche delle valutazioni di queste due Province.
Ora, per quanto ci riguarda, quindi, il discorso è chiuso ed è
la ragione per cui non riteniamo che potrebbe essere fruttuosa
questa ulteriore discussione. Tutto lì, non entriamo nel merito e
rispettiamo le valutazioni difformi, ci mancherebbe! Sotto questo
profilo voglio dire al collega Cerise - che fra l'altro stimo e
quindi so come la pensa - che in quest'aula ognuno può esprimere
quello che vuole. L'unica cosa che ci dispiace è quando ci sono
considerazioni sul voto segreto. È che ci si nasconde dietro il
voto segreto per dire una cosa diversa da quella che si dice
ufficialmente. Sono ben lieto quando c'è l'espressione, è bello che
ci si esprima; lei lo ha fatto in questo momento con serietà, noi
apprezziamo, e nessuno si permette di fare...quello che è più
specioso è quando il voto segreto serve per fare qualcosa di
diverso da quella che è l'espressione. Se c'è l'espressione
difforme ben venga, ci mancherebbe, e nessuno può immaginare che
una maggioranza così vasta veda di tanto in tanto anche qualcuno
che non è pienamente soddisfatto o anche vota perché, come succede
in tutte le maggioranze, c'è un accordo. Questo è sempre successo
da quando ci sono maggioranze ed a tutti i livelli parlamentari
succede! Questo non significa che non ci sia libertà di dire tutto
quello che uno pensa ed è successo in diverse occasioni: con
correttezza uno ascolta, prende atto delle differenze e poi, se c'è
una maggioranza, credo sia giusto che si esprima. Ma dovrebbe aver
sempre il coraggio di esprimersi liberamente se non c'è nulla da
nascondere! Perché si punta molto sul voto segreto? Basta
esprimersi, non c'è nessuna difficoltà, basta aver voglia di
farlo!
Tornando alla risoluzione, siamo contrari, perché non riteniamo
che sia necessario ed utile riaprire un dibattito che riteniamo
sotto questo profilo chiuso. Grazie.
Presidente
- La parola al Consigliere Donzel.
Donzel (PD)
- Cari colleghi, abbiamo cercato di
rappresentare con chiarezza la correttezza che, secondo noi,
esigiamo dal livello nazionale...se ci possiamo consentire una
piccola precisazione è la seguente. Nel votare contro questo
parere...non è che fa testo il Consiglio del Trentino, ma in Alto
Adige hanno approvato una posizione, non all'unanimità; anche lì,
c'è stato un voto a maggioranza, ma sostanzialmente il nostro
ragionamento di tornare in commissione era: nel caso in cui la
Commissione Affari costituzionali del Senato dovesse invitare il
Presidente del Consiglio ed il Presidente della Regione a
rappresentare la Valle d'Aosta in quella sede per conoscere la loro
posizione, ci sarebbe stato un documento. Invece ci presentiamo con
la bocciatura di un disegno di legge del PD a 29 e con la
bocciatura, cioè con due bocciature, ma non con una posizione
propositiva. Questa era la ragione di sintesi del tornare in
commissione...libera la maggioranza di presentarsi con i due
dinieghi che, per sillogismo, ci portano a dire:
status quo
!
Questo era il ragionamento, anche gli altri Consigli regionali ci
tengono all'autonomia, ma hanno tutti fatto delle proposte ed
assunto una posizione propositiva: questo era l'obiettivo del PD, a
meno che non si decida - subito lo sgarbo al nobile Senatore Fosson
- di dire: "ci invitano a parlare di riduzione in Senato, non ci
andiamo". Questa è una valutazione che non spetta a noi, spetta
alle massime cariche della Regione. Noi saremmo andati con una
posizione in positivo e non con i due dinieghi formulati da questo
Consiglio regionale.
Quindi rimaniamo della nostra posizione, specificando che ora,
solo per chiarire una cosa procedurale del Senato, non esistono e
sono rarissimi i disegni di legge firmati da tutti i Senatori...è
normale che li firmino solo alcuni. Normalmente quelli che hanno un
passaggio nel partito, sono firmati dai Capigruppo. Ci sono in
Senato ed in Parlamento infiniti disegni di legge depositati da
Senatori singoli o in coppia, triplette, che giacciono da anni
inascoltati, tanto per chiarire. Questo disegno di legge, invece,
ha due relatori, uno del PD, e preciso che il Senatore Saro è del
PdL, quindi si è fatto portatore anche il PdL di questo disegno di
legge. Solo per chiarire, perché il Capogruppo Salzone ci tiene a
puntualizzare che sono quelli del PD che hanno fatto questo
"gestaccio", ma il correlatore di questo disegno di legge è del
PdL, così siamo bipartisan in questa presentazione!
È per chiarire che la ragione dell'ordine del giorno è
presentarsi con un documento in positivo, cioè noi vogliamo
rimanere a 35 per queste e queste ragioni, e non andare giù
dicendo: "noi siamo contrari", punto! Noi siamo contrari, punto, è
una posizione unica fra i cinque Consigli regionali a Statuto
speciale.
Presidente
- Pongo in votazione l'ordine del giorno
presentato dal gruppo del Partito Democratico, che recita:
Ordine del giorno
Il Consiglio regionale della Valle d'Aosta/Vallée
d'Aoste
Premesso che l'entrata in vigore della legge 14 settembre
2001, n. 148, di conversione del decreto-legge 13 agosto 2011, n.
138, che ha stabilito nuovi criteri di composizione dei consigli
regionali delle regioni a statuto ordinario, impone una procedura
di revisione anche per le regioni a statuto speciale;
Considerato che:
- nella fase preparatoria e di stesura e deposito del disegno
di legge in oggetto non veniva coinvolto il sen. Antonio Fosson
della Valle d'Aosta;
- né la Presidenza della Regione Valle d'Aosta, né la
Presidenza del Consiglio regionale della Valle d'Aosta venivano
preventivamente informate dell'iter legislativo;
Tenuto conto che:
- i relatori del disegno di legge costituzionale n. 2976, in
oggetto, il sen. Sanna e il sen. Saro hanno presentato in
Commissione Affari costituzionali lo stralcio degli articoli 4 e
5;
- i Consigli regionali del Friuli Venezia Giulia, della
Sardegna, della Sicilia hanno approvato disegni di legge
costituzionale che riconoscono il principio generale della
riduzione del numero dei componenti dei rispettivi Consigli
regionali, ma modulano in modo diverso l'entità della
riduzione;
- il relatore del disegno di legge costituzionale n. 2976, in
oggetto, il sen. Sanna ha chiesto che la Commissione Affari
costituzionali del Senato si renda disponibile ad audire il
Presidente della Regione Valle d'Aosta, il Presidente del Consiglio
regionale e una delegazione rappresentativa dell'Assemblea
regionale, nell'ambito dell'indagine conoscitiva della Commissione
Affari costituzionali autorizzata dal Presidente del
Senato;
nell'esprimere
parere negativo al disegno di legge costituzionale n.
2976;
Impegna
- la I Commissione regionale Istituzione e Autonomia a
formulare una proposta sulla composizione del Consiglio regionale
che, tenendo conto delle specificità della Valle d'Aosta ed, in
particolare, dell'assenza dell'Istituzione Provincia sul nostro
territorio, sappia rispondere alle esigenze di una nuova
organizzazione dei lavori dell'Assemblea regionale, in un'ottica di
contenimento della spesa pubblica;
- la I Commissione a presentare una risoluzione che sia
impegnativa per la trattativa fra Consiglio regionale della Valle
d'Aosta e il Senato della Repubblica.
F.to: Rigo - Carmela Fontana - Donzel
Consiglieri presenti: 33
Votanti: 28
Favorevoli: 3
Contrari: 25
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio non approva.
Presidente
- Pongo in votazione il parere sulla proposta
di legge costituzionale:
Consiglieri presenti: 33
Votanti: 29
Favorevoli: 1
Contrari: 28
Astenuti: 4 (Bertin, Chatrian, Louvin, Patrizia Morelli)
Il Consiglio esprime un parere contrario.
Il Consiglio
Considerato che l'articolo 50, terzo comma, dello Statuto
speciale per la Valle d'Aosta, dispone che i progetti di
modificazione dello Statuto di iniziativa governativa o
parlamentare, siano comunicati dal Governo della Repubblica al
Consiglio regionale, il quale esprime il suo parere entro due
mesi;
Rilevato che con nota in data 13 gennaio 2012, il Ministro
per gli Affari regionali, il Turismo e lo Sport ha trasmesso, ai
fini dell'acquisizione del parere di cui all'articolo 50, terzo
comma, dello Statuto speciale, il seguente disegno di legge
costituzionale n. 2976 presentato il 19 ottobre 2011 dai senatori
Cabras, Bianco, Blazina, Pegorer, Sanna e Scanu recante: "Modifiche
agli statuti delle regioni a statuto speciale, in materia di
riduzione del numero dei componenti dei consigli
regionali";
Esprime
parere contrario sul disegno di legge costituzionale n. 2976
recante: "Modifiche agli statuti delle regioni a statuto speciale,
in materia di riduzione del numero dei componenti dei consigli
regionali".
Allegati
(omissis)
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK