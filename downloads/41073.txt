Consiglio Regionale della Valle d'Aosta - Oggetto del Consiglio n. 301 del 9 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Infortunistica - Previdenza - Tutela della salute
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 301 del 9 gennaio 2019 - Resoconto
OGGETTO N. 301/XV - Interpellanza: "Interventi per
scongiurare la chiusura dell'ufficio territoriale dell'INPS di
Verrès".
Rini (Presidente) -
Punto 31 all'ordine del giorno, per
l'illustrazione, la parola alla collega Minelli.
Minelli (RC-AC) -
L'oggetto di questa interpellanza
riguarda l'Ufficio territoriale Inps di Verrès, a riguardo del
quale siamo venuti a conoscenza della possibile chiusura. In realtà
questa interpellanza era stata presentata e poi ritirata nel
Consiglio riservato al bilancio, per ovvi motivi, per dare spazio a
quella discussione, ma il tema non è superato.
Dalle informazioni di cui siamo in possesso, l'ente nazionale
avrebbe intenzione, per una questione di razionalizzazione degli
uffici territoriali, di chiudere, perché il mantenimento
dell'Ufficio di Verrès risulterebbe troppo oneroso. Da parte del
comune di Verrès e anche da parte dell'ARER è stata manifestata,
lungo il corso dello scorso anno, del 2018, un'ampia disponibilità
a cercare di trovare una soluzione relativa ai costi di
mantenimento di questa struttura, proponendo anche all'Inps dei
locali in centro paese a Verrès, per esempio un locale di circa 300
m² di proprietà dell'ARER con un contratto di locazione
agevolato.
Ricordo che l'Ufficio Inps di Verrès svolge un servizio che
interessa tutti gli utenti della bassa Valle, di tre Unités des
Communes, e un territorio, quindi, che comprende oltre 24.000
abitanti, che è ricompreso completamente nella Strategia Area
interna Bassa Valle, anche per contrastare la diminuzione dei
servizi di base, utili ai cittadini. La chiusura di quest'ufficio
rappresenterebbe un grave disagio per tutta la popolazione della
bassa Valle, specialmente per chi abita nelle vallate laterali,
nelle testate di valle - penso alla popolazione anziana, in
particolare ma non solo - che dovrebbe necessariamente ricorrere
agli uffici Inps di Aosta, aperti soltanto di mattina dalle 8:30
alle 12:00. Anche spostarsi, per chi non ha un mezzo proprio, ed
espletare le pratiche presso questi uffici, diventa
problematico.
Tutte le pratiche della previdenza sociale devono essere svolte
anche attraverso i patronati, questo sì, ma - mi è capitato
recentemente - sovente bisogna essere presenti in prima
persona.
Le domande che noi facciamo all'Assessore competente riguardano
la necessità di sapere se sono stati compiuti, da parte
dell'amministrazione, dei passi, delle iniziative presso l'Inps
nazionale, al fine di scongiurare la chiusura di questo ufficio e -
se questo non ha ottenuto ancora alcun risultato - se è intenzione
del Governo attivarsi presso il Ministero del lavoro e delle
politiche sociali, che è competente per quanto riguarda l'Inps, per
sollecitare un riesame della situazione e concordare una soluzione
che in qualche modo garantisca il mantenimento di questo servizio
all'interno del comune di Verrès, per favorire una porzione non
indifferente della popolazione valdostana.
Presidente -
Per la risposta, la parola all'Assessore
Bertschy.
Bertschy (UVP) -
Sarò molto breve. Il problema è generato
dall'approvazione di un regolamento per l'attuazione del
decentramento degli uffici dell'Inps, criteri per i quali l'ufficio
di Verrès rischiava di essere chiuso. Non rientra in buona parte
dei parametri definiti a livello nazionale dall'Inps e questo ha
portato alla situazione attuale.
Il lavoro fatto in questi pochi giorni, anche insieme al
Presidente, è stato quello di far capire l'importanza di questo
ufficio del territorio, dei servizi che dà, e abbiamo avuto
rassicurazioni che l'ufficio non chiuderà, anche se la valutazione
per un servizio che diventi un multiservizio, insieme ad altri
servizi di tipo pubblico, per ottimizzare le spese in futuro, è
l'ipotesi alla quale si lavora, insieme all'amministrazione
comunale, ai dirigenti dell'Inps e ad altre istituzioni
pubbliche.
La notizia che possiamo dare è che l'ufficio non chiuderà, però
già la prossima settimana saremo al lavoro con il direttore per
capire come garantire certezze ed evitare che ci siano ulteriori
problematiche di qui a qualche tempo.
Devo dire che il direttore è stato molto attento alle
problematiche che gli sono state poste e l'attenzione che lui ci
chiede di dare è, in generale, al servizio per la Valle d'Aosta,
visto che, nella logica delle razionalizzazioni, siamo sempre una
piccola comunità dai piccoli numeri, e Verrès è un problema ma
l'importante è presidiare bene tutto il servizio a livello
valdostano.
Direi dunque che è una buona notizia, con del lavoro da fare per
tutti, nei prossimi mesi.
Presidente -
Per la replica, la parola alla collega
Minelli.
Minelli (RC-AC) -
Ringrazio l'Assessore e anche il
Presidente della Giunta per l'interessamento che hanno messo nei
riguardi di questa problematica. La notizia è buona, speriamo che
non sia una notizia soltanto temporanea. Questa è un po' la
preoccupazione, perché purtroppo, quando si parla di
razionalizzazione dei servizi - la razionalizzazione va spesso a
cozzare contro i numeri, e noi sappiamo di essere una realtà che ha
questi numeri e non altri - la preoccupazione che sia soltanto
qualcosa di temporaneo resta. Il fatto però che ci sia la
disponibilità del direttore dell'Inps e che da parte
dell'amministrazione, del governo, ci sia questo impegno a seguire
la questione, mi rassicura e ringrazio sia il Presidente che
l'Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK