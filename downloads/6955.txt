Consiglio Regionale della Valle d'Aosta - Oggetto del Consiglio n. 1458 del 3 luglio 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1458 del 3 luglio 1985 - Resoconto
OGGETTO N. 1458/VIII - DISCUSSIONE GENERALE SUI DISEGNI DI
LEGGE CONCERNENTI IL BILANCIO REGIONALE.
PRESIDENTE
: Propongo al Consiglio di procedere ad
un'unica discussione generale sui disegni di legge n. 202, n. 209 e
n. 216, concernenti l'oggetto, allegati rispettivamente ai punti 26
e 27 dell'ordine del giorno dell'adunanza del 26 e 27 giugno 1985 e
al punto 18 bis dell'adunanza odierna.
Ha chiesto la parola l'Assessore al le Finanze Martin; ne ha
facoltà.
MARTIN (A.D.P.):
Cominciamo dal disegno di legge che reca
come oggetto "Approvazione del rendiconto generale della Regione
per l'esercizio finanziario 1984". L'avanzo di amministrazione per
il 1984 si chiude con un risultato positivo di 126.942.327.717
lire, che è la somma di diverse componenti, la prima delle quali è
la Gestione dei fondi di competenza per il 1984, dove si è
registrata un'entrata di 795 miliardi circa, contro i 727 miliardi
del 1983 (con un aumento del 9%) e una spesa di 840 miliardi,
contro i 640 del 1983, con un aumento del 31%. Si verifica quindi
un disavanzo di competenza, per quanto riguarda la gestione 1984,
di 45 miliardi circa. Stando al bilancio dell'84, si può osservare
che la Regione si è adeguata all'entità delle entrate e, facendo
funzionare l'apparato regionale, è riuscita a utilizzare tutte le
entrate ed è andata addirittura oltre. La gestione dei fondi
residui attivi, con un peggioramento di 213 milioni, e per quanto
riguarda i passivi un miglioramento della gestione di
20.130.000.000 di lire nella differenza fra residui riaccettati e
iscritti. A questo va sommato l'avanzo di amministrazione del 1983
che era di 152 miliardi.
L'insieme dei risultati positivi e negativi porta l'avanzo di
amministrazione del 1984 a 126 miliardi determinati in massima
parte dall'avanzo di amministrazione del 1983. Se non avessi mo
avuto quell'avanzo di amministrazione quest'anno avremmo
addirittura chiuso il bilancio in disavanzo.
Passando ad una disaggregazione dei vari dati, si può osservare
che titolo primo, riguardante entrate derivanti dai tributi
erariali propri della Regione, tra le previsioni definitive e gli
accertamenti finali vi è una maggio re entrata di 42 miliardi, pari
all'11,16% dello stanziamento. Ricondotta alle varie categorie, è
dovuta principalmente a due fattori: per la categoria prima,
tributi propri, nei quali si sono registrate maggiori entrate per 5
miliardi 825 milioni, imputabili quasi esclusivamente ai proventi
derivanti dalla gestione appaltata della Casa da Gioco di
Saint-Vincent e, per la categoria seconda, compartecipazione dei
tributi erariali, c'è stata una maggiore entrata di 36 miliardi 310
milioni dovuta quasi totalmente all'incremento del gettito I.V.A.,
che ha consentito di compensare la minore entrata derivante dalla
flessione del 31,31% dell'imposta di fabbricazione sulla birra.
Per il titolo secondo, che riguarda le entrate derivanti da
contributi e assegnazioni dello Stato ed in genere il trasferimento
dei fondi del bilancio statale anche in rapporto all'esercizio
delle funzioni delegate, si nota una notevole differenza tra la
previsione iniziale definitiva nel bilancio di previsione perché
non vengono iscritte, all'atto della predisposizione del bilancio,
le somme derivanti dai trasferimenti statali, in quanto non sono
ancora certe. Le risultanze finali del titolo secondo fanno
registrare una minore entrata complessiva di 537 milioni, pari allo
0,40% dello stanziamento, dovuta al mancato trasferimento da parte
dello Stato di fondi a destinazione vincolata.
Per il titolo terzo, che riguarda le entrate derivanti dai
redditi patrimoniali e da utili di enti e aziende regionali, si può
notare che le risultanze finali presentano un saldo positivo
rispetto alle previsioni di 4.171.000.000, pari al 61,87%, dovuto
principalmente a maggiori entrate riscosse o accertate per i
proventi di servizi pubblici, di beni della Regione e
partecipazioni in aziende ed enti diversi e per interessi attivi
maturati sulle giacenze di cassa e sulle somme con vincoli di
destinazione depositate presso istituti di credito (fondi di
rotazione, contributi con interessi alle imprese agricole,
artigiane e commerciali, ecc.).
Per il titolo quarto, riguardante le entrate derivanti da
alienazione di beni patrimoniali, da trasferimenti di capitali e da
rimborso di crediti, gli accertamenti finali, dato il loro esiguo
ammontare, 122 milioni, non rappresentano fatti degni di nota.
Per il titolo quinto, entrate derivanti da mutui, prestiti e
altre operazioni creditizie, le risultanze finali fanno registrare
una minore entrata di 35 miliardi, dovuta alla mancata contrazione
entro il termine dell'esercizio del mutuo passivo autorizzato nel
bilancio di previsione del 1984 e che doveva servire a coprire
spese di investimento.
Nel titolo sesto, che riguarda le entrate per contabilità
speciali, tra e previsioni iniziali e le definitive vi è un
incremento di 149 miliardi circa, dovuto all'obbligo di versamento
allo Stato delle eccedenze di cassa, ai sensi dell'articolo 40
della legge n. 119 del 1981,la famosa legge che ha istituito la
Tesoreria unica, per cui nella tesoreria regionale non si possono
tenere somme superiori al 4% del bilancio regionale e la differenza
deve essere depositata sul conto vincolato n. 508 presso la
tesoreria centrale.
Per la parte riguardante le spese, riesaminando i vari dati
riepilogativi si evidenzia che, per le spese di funzionamento
istituzionale, tra le previsioni definitive e gli impegni finali si
riscontra un'economia di spesa pari all'8,85% dello stanziamento
dovuta essenzialmente a fatti gestionali. Per e spese di intervento
a carattere generale, tra le previsioni iniziali e le previsioni
definitive si riscontra una consistente differenza in aumento pari
al 362,50% dello stanziamento iniziale, dovuta al fatto che, quando
si approva il bilancio di previsione all'inizio dell'anno, in
questi capitali non ci sono i famosi fondi globali che vengono
prelevati successivamente con apposite leggi. I principali
incrementi rispetto alle dotazioni originarie riguardano
soprattutto gli interventi a favore della finanza locale, le leggi
sul decentramento per i comuni con 37 miliardi e mezzo, gli
interventi nel settore dei beni patrimoniali, i finanziamenti della
legge sugli espropri, il concorso nelle spese per il personale
SITAV (ai sensi dell'articolo 13 della vigente convenzione con la
Casa da Gioco, per cui se esse superano il 60% degli introiti
globali la Regione deve pagare la differenza).
Nel settore uno, che riguarda l'assetto del territorio e la
tutela dell'ambiente, tra le previsioni iniziali e le previsioni
finali si può rilevare una consistente differenza in aumento pari
al 109,92%. Anche in questo settore la differenza è dovuta
soprattutto ai fondi globali, cioè agli interventi che non sono
previsti all'inizio dell'anno. I maggiori interventi sono per
l'edilizia abitativa, la viabilità, la forestazione, gli
acquedotti, le fognature e le opere igieniche e si evidenziano:
finanziamento per lire 6 miliardi e 800 milioni per i fondi di
rotazione per il capo primo, ossia i fondi rurali; la costituzione
di 20 miliardi di fondi di rotazione per la ripresa dell'attività
edilizia, di cui alla legge regionale n. 76; la sottoscrizione di
titoli azionari della RAV per lire 2 miliardi e 100 milioni e
l'integrazione per lire 21 miliardi 520 milioni dei finanziamenti
di cui alla legge regionale n. 48 per la viabilità, le opere
pubbliche diverse, gli acquedotti, le fognature e altre opere
igieniche; infine, l'iscrizione del finanziamento di 10 miliardi
240 milioni a valere sul FIO per il progetto di forestazione.
Nel settore secondo, sviluppo economico, si può notare che tra
le previsioni iniziali e le previsioni finali c'è una differenza di
spesa pari al 181% dovuta ai fondi globali. I maggiori incrementi
si verificano nelle infrastrutture agricole, nella zootecnia, negli
interventi promozionali per l'industria, l'artigianato, il
commercio, il turismo, le attività alberghiere ed extra
alberghiere. I principali aumenti delle previsioni iniziali che si
sono adottati con provvedimenti particolari nel 1984 sono: la
sottoscrizione del capitale sociale della FINAOSTA per 5 miliardi,
il rifinanziamento dei fondi di rotazione per il capo terzo
riguardante l'industria per 2 miliardi 800 milioni, per
l'artigianato 4 miliardi 800 milioni, per il commercio 5 miliardi e
il capo secondo, per gli alberghi, 8 miliardi 900 milioni; la
riedizione dei collegamenti Cogne-Charemoz per lire 4 miliardi e
Aosta-Pila per 6 miliardi; i fondi di rotazione per la gestione
speciale della FINAOSTA per 25 miliardi; la manutenzione e la
gestione delle piste di sci da discesa per lire 3 miliardi.
Nel settore terzo, sicurezza sociale, tra le previsioni iniziali
e le previsioni finali si rileva un incremento pari al 44,51% delle
dotazioni iniziali, dovuto essenzialmente all'iscrizione di fondi
assegnati dallo
Stato tramite il Fondo sanitario nazionale: per la parte
corrente si è trattato di 5 miliardi 146 milioni e per la parte
investimenti di 6 miliardi 806 milioni, con prelievo di somme dai
fondi globali per effetto di leggi regionali approvate nel corso
dell'esercizio 1984. Tra queste vanno segnalate la costruzione
dell'ala nuova dell'Ospizio di Carità, per lire 2 miliardi; il
finanziamento delle prestazioni sanitarie aggiuntive per altri 2
miliardi; la costruzione e la ristrutturazione dei presidi
socio-assistenziali per lire 4 miliardi 800 milioni e le spese per
i centri diurni polivalenti per 1 miliardo e 800 milioni.
Nel settore quarto della promozione sociale la differenza tra
previsioni iniziali e finali è pari al 10,75%. Le variazioni sono
principalmente dovute ai prelievi di somme dai fondi di riserva per
spese obbligatorie ed impreviste.
Nel settore quinto, promozione professionale, vi è una
differenza fra le previsioni iniziali e definitive dell'8,19%, pari
ad un incremento di 542 milioni dello stanziamento iniziale
conseguente alla maggiore assegnazione a valere sul Fondo sanitario
nazionale, finalizzata alla realizzazione di corsi per il personale
del servizio sanitario.
Fra gli oneri ripartibili, dove ci sono tutti i fondi globali,
si rileva un decremento pari al 63,06% tra le previsioni iniziali e
quelle definitive che si spiega col fatto che questi fondi vengono
prelevati per coprire le leggi che via via sono approvate nei vari
settori.
Nelle contabilità speciali, tra le previsioni iniziali e quelle
definitive c'è un incremento di 149 miliardi che, come dicevo
prima, è dovuto essenzialmente all'obbligo di versare le somme
eccedenti i limiti di cassa sul famoso conto vincolato dello
Stato.
Per quanto concerne la gestione dei residui, quelli attivi
ammontavano al 1° gennaio 1984 a 314 miliardi e nel corso
dell'esercizio sono stati riscossi 221 miliardi; alla chiusura
dell'esercizio sono stati e rimangono pertanto da riscuotere i
residui attivi, provenienti dall'anno 1983 e precedenti, per un
ammontare di 92 miliardi e 500 milioni. I residui passivi al 1°
gennaio 1984, ammontavano a 215 miliardi e nel corso dell'esercizio
ne sono stati pagati 129 miliardi 700 milioni pari al 60,27%. Alla
chiusura dell'esercizio 1984 rimangono da pagare somme dell'anno
precedente per complessivi 65 miliardi, pari al 30,38%.
La totalità della spesa del conto finanziario è stata di 840
miliardi e da questa va dedotto il rimborso di prestiti e
contabilità speciali per circa 232 miliardi, per cui le risorse
effettivamente disponibili nel bilancio del 1984 sono state di 608
miliardi e 4 milioni. Tale somma è stata impiegata per il 40,73%
per spese correnti e per il 59,27% per spese di investimento. In
questo caso si registra un risultato positivo che ricalca quello
del 1983, quando le spese correnti erano state del 39,50% e quelle
di investimento del 60,50% contro il 45,58% di spese correnti del
1982 ed il 54,41% per investimenti. La crescita registrata nel 1983
a favore degli investimenti è stata mantenuta anche nel 1984.
Per quanto concerne la situazione di cassa, essa presentava un
fondo di 53 miliardi e 28 milioni al 31 dicembre 1983. Le
riscossioni dell'esercizio 1984 sono state di 761 miliardi 221
milioni, per un totale di 724 miliardi circa, i pagamenti
effettuati nell'esercizio 1984 ammontano a 707 miliardi circa. Il
fondo cassa al 31/12/1984 è risultato di 17.205.914.225 lire.
Questa risultanza è anche, direi anzi soprattutto, la conseguenza
dell'applicazione della vigente normativa sul limite del 4% delle
disponibilità presso aziende di credito, che non ci consente di
avere giacenze di cassa superiori nella nostra tesoreria.
L'approvazione del rendiconto generale della Regione per
l'esercizio finanziario 1984 porta all'assestamento del bilancio
per il 1985, poiché l'avanzo di amministrazione è stato di 126
miliardi, di cui 120 miliardi erano già stati previsti nel bilancio
del 1984 e quindi erano già stati utilizzati nel bilancio stesso.
La differenza per la quale bisogna assestare le voci del bilancio è
di 6 miliardi 942 milioni, che è la differenza fra l'avanzo di
amministrazione e la cifra prevista nel bilancio di previsione.
Questi 6 miliardi 942 milioni sono in parte costituiti. da un
avanzo tecnico, con somme di provenienza statali e con destinazione
di vincolo non impegnate nel 1984 e che vengono interamente
trasportate al bilancio del 1985. Questa operazione si evidenzia
nell'articolo 5 del disegno di legge per complessivi 6 miliardi 731
milioni. La differenza di 210 milioni è stata destinata
all'incremento del capitolo n. 50805, ossia il fondo di riserva per
la riassegnazione del bilancio dei residui per enti agli effetti
amministrativi, spese correnti.
A proposito del disegno di legge vorrei ricordare che ho
presentato alla Presidenza un emendamento, in quanto sono rimasti
nella macchina da scrivere due capitoli dell'articolo 5 che sono
stati poi riportati nell'allegato C.
Sul primo provvedimento di variazione al bilancio di previsione
per l'esercizio 1985 vi è da dire che è originato dal fatto che
nell'anno 1985 si sono verificate maggiori entrate rispetto a
quelle previste, che si evidenziano in tre punti fondamentali. Il
primo è un contributo sulle spese di sorveglianza sui servizi di
trasporto pubblico, di cui alla legge regionale n. 32 del 1982, che
viene introitato interamente dalla Regione e poi devoluto per il
50% allo Stato, per la somma di 20 milioni.
La somma più consistente di maggiori entrate si registra nelle
quote spettanti alla Regione per l'anno 1984 ai sensi degli artt.
2, 3 e 4 della legge n. 690 del riparto fiscale, imputate al
bilancio per l'esercizio 1985 in quanto determinate definitivamente
dall'Intendenza di Finanza di Aosta dopo l'operazione di chiusura
dell'esercizio 1984. Tali somme ammontano complessivamente a 74
miliardi 100 milioni. Le stesse somme sono state parzialmente
utilizzate per il provvedimento che stiamo esaminando per 30
miliardi 925 milioni e per altri provvedimenti di legge in corso di
approvazione.
Comunque la parte che si pensa di impegnare è di 66 miliardi e
400 milioni, per cui rimangono ancora disponibili sulla cifra
iniziale 7 miliardi e 700 milioni.
La terza maggiore entrata è costituita dai 500 milioni che ci
provengono da una donazione del barone Marcel Bich e che è
destinata al restauro del Castello di Ussel in Comune di Châtillon
per effettuare il quale la Giunta ha decretato un altro consistente
intervento.
Con il presente disegno di legge si assestano quei capitoli che
risultano insufficienti o nei quali si sono verificate delle
maggiori spese in seguito all'approvazione di nuovi progetti. Gli
interventi più importanti sono i seguenti: 559 milioni per
l'adeguamento degli stanziamenti relativi al lavoro straordinario,
trasferte di dipendenti regionali e per l'applicazione della legge
regionale n. 74 relativa allo stato giuridico ed economico del
Corpo Forestale a conguaglio del 1984; 638 milioni sono previsti
per far fronte a nuove esigenze relative all'acquisto di beni e
servizi, di cui 360 milioni riservati alla sistemazione e
manutenzione straordinaria di locali destinati ad uffici; un
miliardo e 870 milioni sono previsti per la concessione di
contributi straordinari a diversi Comuni per l'esecuzione di varie
opere pubbliche; due miliardi e 495 milioni sono previsti per
interventi di carattere generale tra i quali si evidenziano i 920
milioni per lavori di sistemazione straordinaria di nuovi immobili
adibiti ad uffici, 965 milioni per la completa realizzazione delle
manifestazioni presso la Casa da gioco di St. Vincent, già
concordate e programmate con la SITAV, 400 milioni quale contributo
in conto interessi per mutui per l'edilizia residenziale secondo
quanto previsto dalla legge regionale n. 80 che è l'ultima
approvata (per cercare di ripescare tutte le domande che non
avevamo potuto finanziare in un primo tempo con la vecchia legge
81). Altri 5 miliardi e 60 milioni sono destinati a completare il
programma relativo alla viabilità e sono distribuiti in questo
modo: per opere stradali di interesse regionale 2 miliardi e mezzo,
per lavori di bitumatura di strade di interesse regionale un
miliardo, per la costruzione di opere stradali a mezzo di cantieri
di lavoro 420 milioni, per lo sgombero della neve e per altri
interventi di ripristino della viabilità 500 milioni, per
l'acquisto di attrezzature stradali 310 milioni e per la
retribuzione degli operai addetti alla viabilità 305 milioni.
Ancora: 2 miliardi e 702 milioni per opere di difesa del suolo,
925 milioni per la forestazione e la difesa dei boschi, un miliardo
per la sistemazione di vari acquedotti comunali ed intercomunali,
un miliardo e 60 milioni per interventi nell'agricoltura, un
miliardo e 105 milioni per consentire l'adozione di nuovi
interventi promozionali per il turismo e quindi dépliants e
stampati pubblicitari vari nonché iniziative culturali diverse, 800
milioni per nuove e maggiori esigenze nel campo dell'assistenza e
dei servizi sociali, 8 miliardi e 450 milioni per interventi nel
settore delle strutture scolastiche, di cui 7 miliardi e 430
milioni per opere di edilizia scolastica in vari Comuni della
Regione e un miliardo e 20 milioni per provvedere a specifiche
richieste di materiale didattico e di arredamento, 430 milioni per
le attività culturali e scientifiche e un miliardo e 200 milioni
per interventi sui beni culturali. Infine 2 miliardi sono previsti
come dotazione del fondo di riserva per possibili interventi di
parte corrente. Questi sono gli interventi principali.
Evidentemente vi sono altri capitoli di minore importanza che sono
descritti nella relazione e che io ho evitato di leggere.
Detto questo si può concludere l'intervento facendo rilevare
ancora una volta e questo mi sembra il dato di fatto più positivo
oltre all'impegno dell'Amministrazione per il terzo anno
consecutivo come guardando la competenza dell'84 (e questo è il
dato veramente significativo!) c'è stato addirittura un disavanzo.
Questo ci indica che la macchina regionale ha cominciato a
funzionare in sintonia con le maggiori entrate dovute alla nuova
legge sul riparto fiscale, anche se questi avanzi di
amministrazione continueranno a scendere un pochino alla volta.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Intervenire su un conto consuntivo è
sempre un compito ingrato perché richiede settimane di preparazione
mentre l'intervento in aula sui vari argomenti non richiama
l'attenzione dei colleghi. Siccome il mio primo comizio l'ho fatto
ad Arpuilles, di notte e senza alcun spettatore, posso anche
sperare di avere ora un uditorio un poco più attento!
C'è da dire innanzitutto che, mentre noi discutiamo in modo
molto approfondito il bilancio di previsione, non dedichiamo molta
attenzione al conto consuntivo. Si afferma che questa è una
discussione tecnica, mentre in realtà è esattamente il contrario:
la discussione sul bilancio è fondata su cifre che non hanno nessun
riscontro con il consuntivo e quindi è fondata sulle nuvole mentre
quella sul consuntivo dovrebbe essere una discussione fondata su
fatti e su elementi più precisi e, anche se ciò può risultare
noioso, è necessario indicare qualche cifra anche per sottolineare,
ancora una volta, la grande difformità che esiste tra le previsioni
fatte al momento dell'approvazione del bilancio e le verifiche
fatte al momento del consuntivo.
Il nostro Gruppo regolarmente dice che le entrate sono
sottostimate mentre l'Assessore cerca di dimostrarci che non è
vero, e quando si appronta il consuntivo si accerta esattamente
questo fatto. Nel 1984 siamo partiti con una previsione iniziale di
548 miliardi di entrate, ci troviamo in competenza con 868 miliardi
come previsione definitiva. La differenza raggiunge il 58%.
Per le tre sole voci principali del riparto fiscale si parte con
una previsione iniziale di 322 miliardi e nel conto consuntivo ci
sono 363 miliardi, cioè 41 miliardi in più pari a circa il 12,7%;
però immediatamente dopo l'Assessore ci dice che dopo la chiusura
del conto consuntivo la Tesoreria ha accertato altri 74 miliardi
per il 1984 su queste tre voci del riparto fiscale. Quindi le
entrate del riparto fiscale, nell'anno 1984, rispetto alle
previsioni iniziali aumentano del 35%.
Per non prolungare oltre questo aspetto e per mettere in
evidenza la difformità tra le previsioni ed i risultati del
consuntivo cito solo tre elementi. Si dice nel bilancio del 1984 di
voler realizzare un mutuo di 35 miliardi, naturalmente noi abbiamo
detto che il mutuo non serve, ma il mutuo è rimasto, però dal
consuntivo risulta che il mutuo non è stato stipulato.
Durante la discussione sul bilancio avevamo osservato che
c'erano 17 miliardi di riserva per le spese impreviste e
obbligatorie e per residui differenti, e di questi ben 11 miliardi
sono andati in economia e non sono stati utilizzati.
L'Assessore ha citato volentieri e per due volte il fatto che
abbiamo un buon rapporto tra spese per investimenti e spese in
conto corrente. In realtà quel rapporto vale soltanto se si
considerano gli impegni e non se si considerano le spese effettive.
Al capitolo 50150, che costituisce il fondo globale per le spese di
investimento, erano stati stanziati 105 miliardi e da questo fondo
si devono prelevare le somme necessarie per finanziare i
provvedimenti legislativi, ma di questi 105 miliardi ben 48 sono
stati spesi per lavori in economia e non sono stati utilizzati in
investimenti per una percentuale prossima al 46%.
Comunque non voglio dilungarmi ancora sulle cifre perché
potrebbe essere noioso, voglio però affermare che la difformità tra
il bilancio di previsione ed il conto consuntivo non è soltanto una
questione di numeri ma di sostanza. C'è da osservare che tutte le
cifre scritte nel bilancio di competenza del 1984 non hanno nulla a
che vedere con lo svolgimento effettivo dell'azione dell'Esecutivo
e del Consiglio.
Con questo voglio dire che, mentre vengono considerate spese per
840 miliardi ed entrate per 795 miliardi incompetenza, tra i
pagamenti effettuati e le entrate effettivamente riscosse la
differenza è enorme: rispetto agli 840 miliardi impegnati nel 1984,
ne sono stati pagati soltanto 577 pari a circa il 66%. Rispetto ai
795 miliardi di previsione di entrate per il 1984, ne sono stati
riscossi soltanto 449 pari a circa il 51,7%. Ora voglio
sottolineare come dei 449 miliardi effettivamente riscossi nel 1984
ben 244, pari al 54%, sono stati riscossi il 31 dicembre. Su 577
miliardi di pagamenti effettuati, ce ne sono 41 che vengono pagati
il 31 dicembre. Sembra che il 31 dicembre sia il giorno più lungo
dell'anno perché si incassano 244 miliardi, si spendono 141
miliardi e si fanno 2673 mandati di pagamento! Il 31 dicembre la
Giunta lavora ad un ritmo molto accelerato!
In realtà, scorrendo la prima pagina del consuntivo, si scopre
che il tesoriere registra il fondo cassa al 31 gennaio e non al 31
dicembre ed anche se i conti si riferiscono al 31 dicembre il
tesoriere dice che il fondo cassa è riferito al 31 gennaio. Quindi
nel mese di Gennaio di ogni anno la Giunta mette a posto i conti
dell'anno precedente ma, se riscuote più della metà delle entrate
nell'anno successivo, come fa ad operare durante l'anno? Essa usa
dei marchingegni contabili che sfuggono del tutto al controllo del
Consiglio regionale. Quindi, quando noi approviamo il bilancio,
approviamo in realtà un documento politico che non ha nessun
riferimento con l'attività concreta della Giunta.
Voglio spiegare che cosa è successo per ciò che riguarda le
entrate. Nel gennaio dell'84 praticamente si è lavorato per mettere
a posto il consuntivo del 1983. Ogni mese sono entrati nelle casse
regionali 4 miliardi dal Casinò. Sino alla fine di maggio, nel
1984, non si è prelevata neanche una lira di quelle iscritte come
entrate di competenza dell'84. Fino al maggio 1984 si sono
recuperati, a tranche di 10, 20 o 30 miliardi, 100 miliardi di
residui, prima depositati attraverso una anticipazione fittizia
all'Unità Sanitaria sul conto 10834/29. Quindi nell'anno 1983 si
sono depositati 110 miliardi in un conto, dal quale, per i primi
cinque mesi, sono stati prelevati a 10 o 20 miliardi alla volta e
sono stati utilizzati per le diverse esigenze.
Da giugno a settembre si sono riscossi 80 miliardi, sempre come
residui di arretrati del riparto fiscale dell'anno precedente. A
ottobre si sono riscossi 34 miliardi e sono i primi in competenza
sul riparto fiscale. Nello stesso mese si riscuotono da un altro
conto presso la FINAOSTA 15 miliardi che erano stati stornati in
modo fittizio per costruire la tangenziale. A novembre si sono
utilizzati 20 miliardi del riparto dell'84. A dicembre, fino al 30
dicembre, altri 41 miliardi del riparto dell'84. Il 31 dicembre si
incassano 215 miliardi del riparto dell'84 e altri 20 miliardi di
quei 35 stanziati per la tangenziale. In mezzo a questa operazione
c'è stato l'incasso di una cinquantina di miliardi in conto residui
e in conto competenza, di assegnazione da parte dello Stato.
La discussione che noi facciamo al momento del bilancio non ha
quindi nulla a che vedere con la gestione effettiva delle spese da
parte della Giunta regionale, serve soltanto a fissare dei limiti
che però a volte vengono superati. Procedendo in questo modo qual'è
il risultato del trasferimento a fine annodi queste riscossioni e
dei pagamenti che non sono effettivi e dei quali farò poi qualche
esempio? Il risultato è che si accumulano sempre residui attivi di
maggiore proporzione, così come si accumulano residui passivi di
maggiore proporzione. Quest'anno arriviamo a 438 miliardi di
residui attivi e 329 miliardi di residui passivi ed abbiamo anche
un avanzo di amministrazione per il terzo anno consecutivo.
L'Assessore, o meglio i conti dimostrano che l'avanzo di
amministrazione è di 127 miliardi. Ora 127 miliardi sono già una
bella cifra che rappresenta il 16% delle entrate accertate in
competenza per il 1984.
In realtà, come ho cercato di far vedere prima per le
riscossioni ed i pagamenti, l'avanzo di amministrazione può essere
bloccato alla cifra voluta dalla Giunta in qualunque momento. Ciò
non è complicato ed io cerco di farvi vedere come potrebbe essere
calcolato in una misura doppia. Per prima cosa si ricevono in
ritardo 74 miliardi del riparto fiscale dell'84 che devono essere
iscritti come variazione di bilancio per il 1985. Al 31 dicembre si
versano 20 miliardi per l'edilizia residenziale e sempre al 31
dicembre ma (in realtà nel mese di gennaio) si versano altri 25
miliardi in gestione speciale alla Finaosta - e non mi risulta che
fino ad ora siano stati utilizzati né i 20 miliardi come neppure i
25 - tutto questo insieme porta esattamente al raddoppio
dell'avanzo di amministrazione.
Io sostengo che l'avanzo di amministrazione è la fotografia
della situazione contabile in un dato momento e dipende
naturalmente dal momento: ovviamente la Giunta fotografa la
situazione nel momento in cui questo avanzo è senz'altro di 7
miliardi formalmente superiore a quello previsto. Nulla da dire,
però il problema della capacità di spesa esiste e l'Assessore ha
diligentemente riferito su tutta la relazione tecnica tranne su un
piccolo particolare, che è a pagina 35 della relazione, ha saltato
proprio pezzettino dove si dice che la capacità di spesa tende ad
abbassarsi se raffrontata con quella del 1983. La capacità di spesa
è del 60% rispetto non ai pagamenti effettivi, ma rispetto al 68%
del 1983. Per i residui passivi la capacità di spesa è calata dal
78% al 66%, quindi non si può dire che essa sia effettivamente
migliorata.
Noi diciamo che probabilmente la macchina non gira ancora a
dovere e che bisogna riflettere ancora un po' sul suo
funzionamento. Oltre all'avanzo di amministrazione, primo risultato
rilevante di questa situazione, ce n'è un altro che l'Assessore ha
accennato: abbiamo versato 170 miliardi sul conto 508 perché c'era
un'eccedenza di cassa superiore al 4% consentito: 100 miliardi al
13,50% di interesse rendono un miliardo e 125 milioni e noi ne
abbiamo depositati 170. La Giunta avrebbe dovuto alzare il tetto
del capitolo su cui si versano questi soldi fino a 170 miliardi,
mentre il capitolo è rimasto limitato a 100 miliardi con una
variazione effettuata a fine novembre.
Ma questo è solo un aspetto particolare, la sostanza invece è
che noi restituiamo temporaneamente allo Stato delle somme
rilevanti perché abbiamo un avanzo di amministrazione reale più
consistente di quello che viene dichiarato, perché abbiamo una
incapacità di spesa rilevante.
Che cosa bisogna fare? Io credo che innanzitutto non bisogna
nascondere la verità dicendo che tutto funziona perfettamente. Se
voi andate a vedere sia il conto consuntivo che il bilancio vedete
che ci sono decine di capitoli che fanno riferimento a situazioni
simili e che, per esempio nell'agricoltura potrebbero essere
unificate. Ritengo quindi che sia possibile migliorare le
leg
gi
di spesa. Se uno fa la media tra i pagamenti ed il
numero dei mandati scopre che sono ancora numerosi i mandati di
bassissima entità che vengono a costare molto di più di quello che
poi rendono al cittadino. Quindi occorre rivedere le leggi di
spesa, ma occorre anche avere una serie di progetti di un certo
respiro che smaltiscano più facilmente il denaro spendibile.
Occorre anche riformare il modo di lavorare dell'Amministrazione
regionale perché molte operazioni di verifica tendono a far seguire
le procedure corrette ma forse rallentano anche la capacità di
spesa dell'Amministrazione. In questo senso certamente la Giunta
regionale potrebbe avanzare delle proposte. A nostro giudizio
occorrerebbe anche cambiare l'impostazione politica e la
maggioranza regionale per cercare soluzioni diverse, ma da parte
nostra questo è un dato per scontato.
Abbiamo cercato di fare un intervento il meno numerico possibile
per esprimere il nostro giudizio negativo su questo conto
consuntivo, in quanto c'è una grande differenza tra quello che
abbiamo discusso al momento dell'approvazione del bilancio e quello
che c'è scritto in questo consuntivo, così come tra quello che dice
la relazione, le cifre che vi sono registrate e la reale modalità
di operare della Giunta c'è il risultato di un consistente avanzo
di amministrazione e di un deposito infruttifero per decine di
miliardi su un conto dello Stato.
Questa è la situazione della quale bisogna prendere atto e alla
quale bisogna cercare di porre rimedio.
PRESIDENTE
: Ha chiesto la parola il Consigliere
Maquignaz; ne ha facoltà.
MAQUIGNAZ (A.D.P.):
Sarò breve. Dopo l'intervento del
Consigliere Mafrica non è facile prendere la parola anche perché si
tratta di un argomento tecnico. L'opposizione, in occasione della
discussione del bilancio preventivo e del bilancio consuntivo, fa
notare come l'avanzo di amministrazione aumenti di anno in anno.
Tra il dire che i soldi a disposizione vanno spesi tutti e bene e
il fare c'è di mezzo, come si suole dire, il mare.
Come ha già detto l'Assessore Martin, se noi osserviamo con
attenzione, ci accorgiamo che l'avanzo di amministrazione alla
chiusura dell'esercizio 1984 è di 126 miliardi, ma nel 1983 era di
ben 152 miliardi, quindi la differenza tra l'avanzo di
amministrazione dell'83 e quello dell'84 è di 26 miliardi. Se
togliamo poi i 26 miliardi dai 74 miliardi che, secondo il
Consigliere Mafrica, sarebbero stati "imboscati" dall'Assessore
Martin nelle pieghe del bilancio regionale, notiamo che l'avanzo è
di 58 miliardi. Purtroppo nel 1983 le cose sono andate come sono
andate, però vorrei ricordare al Consiglio che non era facile
operare in quel periodo pieno di difficoltà dovute anche al
notevole ritardo con il quale era stato approvato il riparto
fiscale. Va contestata quindi l'affermazione, spesso fatta da
alcune persone e ripresa dalla stampa nazionale, che la Regio ne
Valle d'Aosta ha troppi fondi. Dovremmo stare quindi più attenti
perché le affermazioni, strumentalizzate e pubblicate sui giornali,
possono recare un danno non soltanto alla Regione e alla Pubblica
Amministrazione, ma soprattutto ai ceti meno abbienti che dal
bilancio regionale possono ottenere interventi per la casa, per il
lavoro e per migliorare le proprie condizioni di vita.
Vorrei fare notare alcuni aspetti positivi del bilancio
consuntivo, quali: contenimento delle spese di funzionamento
istituzionale, la cui crescita si è fermata quest'anno al 9,14%,
quindi al di sotto del tasso di inflazione ed i 37 miliardi per la
finanza locale, che dimostrano come la Giunta regionale abbia
operato a favore del decentramento amministrativo per i Comuni e le
Comunità Montane. Ricordo ancora gli interventi a favore della
viabilità e i 13 miliardi per la forestazione, che stanno ad
indicare come la maggioranza abbia operato per l'assetto del
territorio e di conseguenza anche per l'occupazione.
Non mi dilungo sullo sviluppo economico nei vari settori,
agricoltura, industria, commercio, artigianato e turismo, in quanto
lo ha già fatto l'Assessore Martin. L'intervento è di 121 miliardi
e gli effetti tangibili li abbiamo riscontrati in tutta la Valle
d'Aosta: è stato risolto in modo definitivo il problema del
risanamento del bestiame con piena soddisfazione degli allevatori;
anche nel settore industria le sono stati fatti grossi passi
avanti, nel senso che l'orizzonte dell'occupazione si va
schiarendo. A questo proposito voglio ricordare il protocollo
d'intesa, sottoscritto dalla Giunta regionale e dai sindacati, che
contribuirà a dare un impulso alla ripresa occupazionale e
industriale.
Voglio ancora ricordare i coraggiosi interventi dell'Assessore
Borbey nel settore del turismo nel quale, come ha detto il
Consigliere Pollicini nell'ultimo Consiglio regionale, sono stati
fatti interventi rivoluzionari che incidono profondamente nella
realtà turistica della nostra regione.
Detto questo e augurando che si possa far sempre meglio,
concludo il mio intervento dicendo che noi A.D.P. diamo un giudizio
positivo sul bilancio consuntivo e riconosciamo che la Giunta
regionale ha operato abbastanza bene.
PRESIDENTE
: Ha chiesto la parola l'Assessore alle Finanze
Martin; ne ha facoltà.
MARTIN (A.D.P.):
Premetto subito che io non ho
"imboscato" niente e faccio due brevi considerazioni. Non ho detto
che tutto funziona perfettamente: se c'è un avanzo di
amministrazione è chiaro che qualcosa non va!
La macchina regionale comincia ad adeguarsi alle entrate
derivanti dal riparto fiscale, ma non ho affatto detto che la
macchina regionale funziona appieno regime. Sono necessari altri
interventi per ricondurre l'avanzo di amministrazione a cifre più
modeste. Tutte le regioni e le amministrazioni locali hanno dovuto
versare sul conto n. 508 l'avanzo di amministrazione, in seguito al
provvedimento del Ministro Goria, per diminuire il disavanzo
pubblico. Se avessimo potuto tenere nella nostra tesoreria quei
fondi, il deposito ci avrebbe fruttato molti interessi attivi.
Abbiamo cercato di ovviare in parte all'imposizione versando 25
miliardi alla FINAOSTA per l'industria e l'edili zia anticipando i
versamenti e, come il Consigliere Mafrica avrà potuto vedere nel
conto consuntivo, questi accorgimenti tecnici hanno fruttato circa
5 miliardi di interessi. Non credo quindi che si possano contestare
le operazioni fatte per incrementare ulteriormente le entrate,
compito a cui l'Assessore alle Finanze deve attendere utilizzando
tutte le possibilità derivanti dalla legislazione.
Il Consigliere Mafrica ricorderà perché nel bilancio del 1983
era stato previsto il mutuo di 35 miliardi, che era più una mossa
politica che non amministrativa perché sapevamo già che non
l'avremmo contratto. Il bilancio di previsione è stato votato
quando in Parlamento si discuteva se mantenere il riparto fiscale a
9/10 o ridurlo a 7/10. Noi abbiamo agito con il preciso scopo di
mantenere il riparto fiscale a 9/10. Non c'è altro da
aggiungere.
Evidentemente non tutte le considerazioni che ho fatto possono
essere recepite ma questo dipende dalla diversa impostazione
politica e dal diverso modo di voler gestire l'amministrazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK