Consiglio Regionale della Valle d'Aosta - Oggetto del Consiglio n. 1109 del 24 marzo 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1109 del 24 marzo 2010 - Resoconto
OGGETTO N. 1109/XIII - Interpellanza: "Interventi
occupazionali a sostegno delle lavoratrici madri".
Interpellanza
Preso atto che, in base a dati resi pubblici dalla
Consigliera di Parità, sono una settantina le donne che hanno
dovuto rinunciare al lavoro per dedicarsi ai figli appena nati e
che un'altra quindicina ha dovuto cambiare lavoro per lo stesso
motivo;
Tenuto conto che tale impatto occupazionale è anche dovuto
alla insufficienza di strutture, servizi e normative che aiutino le
famiglie nella cura dei bambini in età prescolare;
Considerato che dovrebbe essere un obiettivo da tutti
condiviso quello di garantire a tutte le donne di poter conciliare
lavoro e cura dei figli;
Evidenziato che la grande maggioranza delle donne che hanno
lasciato il lavoro avevano un'età tra i 26 e i 35 anni e
un'esperienza lavorativa media di oltre 10 anni, e quindi
competenze significative che sono attualmente inutilizzate, con
perdita di efficienza del sistema produttivo regionale;
i sottoscritti Consiglieri regionali
Interpellano
la Giunta regionale per conoscere se intenda:
1) far verificare singolarmente dai propri uffici gli 84 casi
segnalati al fine di identificare soluzioni ai problemi specifici e
di mettere le donne interessate in condizioni di poter rientrare
rapidamente nel mondo del lavoro;
2) valutare con gli enti territoriali la rete di sostegno
dagli 0 ai 3 anni, con l'obiettivo di coprire ogni eventuale "buco"
nell'offerta di servizi specifici alla prima infanzia;
3) valutare l'opportunità di un sostegno alle aziende perché
attuino politiche di sostegno alle lavoratrici madri attraverso
l'istituzione di servizi innovativi.
F.to: Carmela Fontana - Donzel - Rigo
Président
- La parole à la Conseillère Carmela
Fontana.
Fontana (PD)
- Grazie, Presidente.
Con questa interpellanza volevamo evidenziare che in base ai
dati resi pubblici dalla Consigliera di Parità, sono una settantina
le donne che hanno dovuto rinunciare al lavoro per dedicarsi ai
figli appena nati e che un'altra quindicina ha dovuto cambiare
lavoro per lo stesso motivo. Tenuto conto che tale impatto
occupazionale è anche dovuto all'insufficienza di strutture,
servizi e normative che aiutino le famiglie nella cura dei bambini
in età prescolare, e che dovrebbe essere un obiettivo da tutti
condiviso quello di garantire a tutte le donne di poter conciliare
lavoro e cura dei figli; evidenziato che la grande maggioranza
delle donne che ha lasciato il lavoro avevano un'età tra i 26 e i
35 anni e un'esperienza lavorativa media di oltre 10 anni, e quindi
competenze significative che sono attualmente inutilizzate, con
perdita di efficienza del sistema produttivo regionale, chiediamo
all'Assessore se intende far verificare singolarmente dai propri
uffici gli 84 casi segnalati al fine di identificare soluzioni ai
problemi specifici e di mettere le donne interessate in condizioni
di poter rientrare rapidamente nel mondo del lavoro; valutare con
gli enti territoriali la rete di sostegno dagli 0 ai 3 anni, con
l'obiettivo di coprire ogni eventuale "buco" nell'offerta di
servizi specifici alla prima infanzia; valutare l'opportunità di un
sostegno alle aziende perché attuino politiche di sostegno alle
lavoratrici madri attraverso l'istituzione di servizi innovativi.
Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente.
È un tema molto delicato, che stiamo cercando di seguire in
tutti i suoi aspetti. Il Ministero del lavoro, con nota protocollo
25/II/0002840 del 26 febbraio 2009, ha affrontato il delicato tema
delle dimissioni delle lavoratrici madri o del padre lavoratore, ai
sensi dell'articolo 55 del decreto legislativo n. 151/2001 che è il
punto di riferimento di questo settore, al fine di affinare gli
strumenti d'indagine che accertino la volontà e la spontaneità
della decisione assunta. La procedura delle dimissioni volontarie
segue un iter predeterminato dalla legge nell'ipotesi in cui la
lavoratrice coinvolta si trovi nel periodo che va dalla data del
concepimento fino al compimento di un anno di età del bambino.
Al fine di contrastare il fenomeno dei licenziamenti delle
lavoratrici madri, mascherate da dimissioni forzate, il legislatore
ha previsto una procedura di convalida che coinvolge le direzioni
provinciali e regionali del lavoro. L'articolo 55 del decreto prima
citato prevede che la lavoratrice madre o, in alternativa, il
lavoratore padre, durante il congedo di paternità sia tenuto a
confermare le dimissioni rese al proprio datore di lavoro alla
presenza di un funzionario. Le dimissioni non convalidate presso la
Direzione provinciale del lavoro sono nulle, quindi prive di
effetti.
Tornando alla dichiarazione, la prima parte richiama le
disposizioni normative a garanzia del posto del lavoro: divieto di
licenziamento, diritto di congedo anticipato, diritto di congedo
parentale, diritto ai riposi e ai permessi in caso di malattia o di
handicap del minore. La seconda parte del modello indaga sulle
reali motivazioni che hanno spinto la lavoratrice a presentare le
dimissioni in un periodo in cui le è assicurata una tutela
importante da parte della legge. La lavoratrice dovrà indicare la
composizione del proprio nucleo familiare in termini di numero di
figli, precisando se ha la possibilità di fare affidamento
sull'aiuto di una rete familiare o istituzionale (asili nido) per
la cura del bambino. Si dovrà quindi tener conto delle dimensioni
dell'azienda in termini di occupati e il settore di appartenenza:
agricoltura o altri settori. Alla lavoratrice viene chiesto di
segnalare l'eventuale concessione da parte del datore di incentivi
alle dimissioni o di aver ricevuto dinieghi a precedenti richieste
di part-time o alla concessione di un orario più flessibile, ovvero
se la scelta di presentare le dimissioni è frutto del passaggio ad
altra azienda. La parte finale delle dichiarazioni contiene la
richiesta del consenso al trattamento dei dati personali raccolti
ai fini statistici ed in forma anonima, perché possano essere
forniti alla Consigliera di parità per promuovere la parità fra
uomini e donne sul posto di lavoro.
La circolare affronta poi una questione particolarmente delicata
come quella del rapporto fra giovani madri e mondo del lavoro. La
finalità è senza dubbio quella di verificare la spontaneità e la
volontarietà della scelta della lavoratrice, anche al fine di
evitare ingiuste discriminazioni e, in quest'ottica, va letto il
ruolo delle Consigliere di parità. La raccolta dei dati si propone
invece un monitoraggio più attento del fenomeno, per colpire quelle
realtà all'interno delle quali si formano volontà molto poco
spontanee di recedere dal rapporto di lavoro che coinvolgono in
particolare le lavoratrici madri.
Dal punto di vista procedurale, ogni Direzione regionale del
lavoro dovrà riportare i dati contenuti nelle dichiarazioni
raccolte durante l'anno e trasmetterli alla Direzione generale
competente del Ministero del lavoro entro e non oltre il successivo
30 gennaio. Nella nota si specifica, infine, che ciascuna Direzione
provinciale - regionale, nel nostro caso -, in caso di specifica
richiesta da parte della Consigliera di parità competente
consentirà alla stessa di acquisire le notizie richieste o di
estrarre copia del citato report. La Regione pertanto non può
verificare direttamente dai propri uffici gli 84 casi segnalati, ma
in un rapporto di stretta collaborazione con la Consigliera di
parità potrà analizzare i dati contenuti nel report, identificando
soluzioni che possono consentire alle donne interessate di poter
rientrare nel mondo del lavoro.
Per quanto riguarda il secondo punto, riferito all'obiettivo di
coprire gli eventuali buchi sull'offerta dei servizi per la prima
infanzia, qui l'Assessorato da alcuni anni si sta interessando in
modo particolare alle politiche della prima infanzia, e i dati che
leggerò lo dimostrano. Si evidenzia che nel 2006 erano presenti sul
territorio regionale 11 asili nido, 4
garderies
, 25 tate
familiari e 3 spazi gioco, in applicazione alla legge regionale n.
11/2006, "Disciplina del sistema regionale dei servizi
socio-educativi per la prima infanzia". L'Amministrazione
regionale, in stretta collaborazione con gli enti locali ed il
gruppo interistituzionale, ha contribuito a realizzare un sistema
integrato di servizi, oggi costituito da 25 asili nido per un
totale di 675 posti, 13
garderies
con 150 posti attivi, 35
tate familiari che accolgono 140 bambini, per un totale di posti
disponibili di 969. Inoltre la documentazione in possesso presso i
nostri uffici dice che nel 2010 saranno attivati un asilo nido nel
Comune di La Salle per 18 posti, una
garderie
nel Comune di
Fénis per 18 posti che corrispondono ad un totale di 1.005 posti
per bambini nella nostra Regione; a ciò si aggiungono 36 posti
relativi a 4 spazi gioco, dove è prevista la compresenza di bambini
e familiari.
Anticipando quindi la parte della risposta al punto 3, si
evidenzia - per quanto riguarda il sostegno alle aziende affinché
attuino politiche a sostegno delle lavoratrici madri - che la
Regione finanzia il servizio di asilo nido anche all'azienda USL
per 25 bambini. Nel 2010, a seguito delle istanze presentate da
soggetti pubblici e privati con successiva approvazione della
Giunta regionale, saranno resi autorizzabili ulteriori 148 posti di
asili nido,
garderies
, spazi gioco, dunque è abbondantemente
superato l'obiettivo dal Protocollo di Lisbona. Tra queste istanze
compare la richiesta di autorizzazione di un asilo nido aziendale
nel Comune di Pollein che servirà al centro commerciale Carrefour
della società Projet Formation.
In conclusione, la pianificazione dei fabbisogni aggiornata ogni
anno già risponde a logiche di rete, è condivisa fra
amministrazioni, enti locali e cooperative sociali, e risponde ai
criteri di distribuzione territoriale, in base al rapporto fra
numero di nati e capienza potenziale del costituendo servizio,
analizza le distanze fra l'ente richiedente e i servizi limitrofi
già attivati in modo da garantire una capillare e adeguata
distribuzione dei servizi sul territorio.
Per quanto riguarda l'ultimo punto:
"valutare l'opportunità
di un sostegno alle aziende perché attuino politiche di sostegno
alle lavoratrici madri..."
, il 15 luglio 2009, con
deliberazione n. 668, il Consiglio regionale ha approvato il nuovo
piano di politiche del lavoro per il triennio 2009-2011. Per quanto
riguarda lo specifico tema della conciliazione fra i tempi di vita
e i tempi di lavoro, il supporto alle imprese che attuino politiche
di sostegno alle lavoratrici e ai lavoratori impegnati in compiti
di cure, si sono previsti i seguenti interventi: promozione e
incentivazione di forme di articolazione della prestazione
lavorativa e dell'organizzazione del lavoro volte a favorire la
conciliazione fra tempi di vita e di lavoro, ai sensi della legge 8
marzo 2000, n. 53, sostenendo anche finanziariamente progetti
proposti dalle aziende, da enti, dalla Consigliera di parità
regionale; incentivazione della permanenza nel posto di lavoro
delle donne sostenendo le iniziative dei datori di lavoro, nonché
altre innovazioni che possono anche introdurre modifiche degli
orari dell'organizzazione del lavoro, finalizzata a rendere
concretamente fattibile la conciliazione fra tempi di vita e di
lavoro; creazione di servizi di supporto alla famiglia, al fine di
stabilizzare le condizioni di lavoro e accrescere la conciliabilità
tra vita lavorativa ed extraprofessionale, azioni finalizzate a
dare supporto al rientro dal periodo di maternità-paternità per
creare una diversa cultura della conciliazione, per valorizzare le
competenze attraverso azioni di accompagnamento, formazione,
aggiornamento al rientro da un congedo; azioni volte a favorire
l'accesso e la permanenza delle donne nel mercato del lavoro,
prevedendo forme di sostegno alla fruizione dei servizi di
conciliazione, anche stabilendo modalità e termini per il
riconoscimento del servizio e ottenere un voucher per
l'acquisizione dei servizi alla persona.
Proprio attinente a questo ultimo punto si evidenzia che è allo
stato avanzato di studio da parte degli uffici dell'Assessorato
alla sanità, in collaborazione con la Consigliera di parità, un
progetto destinato alla conciliazione tra i tempi di cura e
lavorativi delle donne e delle famiglie, con l'obiettivo di
migliorare l'accesso delle donne all'occupazione contribuendo a
ridurre le disparità in genere. Il progetto prevede un incremento
delle possibilità di conciliazione presenti sul territorio
regionale, attraverso un riempimento dei vuoti di offerta dei
servizi in base alla richiesta dell'utenza. Sarà cioè la potenziale
domanda di servizi ad indirizzare l'offerta degli stessi. Poiché
tale offerta è contraddistinta dalla flessibilità, si prevede di
non limitarla all'infanzia, ma di allargarla all'eventuale domanda
aggiuntiva proveniente dagli ambiti degli anziani e della
disabilità. È noto infatti che le incombenze familiari a carico
della donna non si limitano solo alla cura dei figli, ma possono
comprendere anche situazioni di disabilità e non autosufficienza.
Pare importante evidenziare che l'offerta di servizi prevista dal
progetto non si colloca in alternativa a quella esistente, ma ne
rappresenta una sorta di
continuum
, che si va naturalmente a
situare negli spazi lasciati vuoti.
Si evidenzia altresì, data la natura sperimentale del progetto a
livello regionale, come sia in corso da parte degli uffici
un'attenta analisi delle modalità operative da adottarsi al fine di
raggiungere, per quanto possibile, la maggiore efficacia oltre che
efficienza dell'iniziativa.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per tutti questi
dati dettagliati che mi ha fornito, ma diciamo che il problema non
lo risolviamo con questi dati.
Mi sono basata su questo articolo che ho letto: "parità non fa
rima con maternità". Il dato in Valle d'Aosta... la situazione non
è migliore: nel 2009, 84 donne hanno presentato le dimissioni per
maternità e ci sono anche le motivazioni. Non voglio contestare che
non ci sono i servizi, lo so benissimo che la Regione è molto
attenta su questo; ho letto queste motivazioni: 7 donne hanno
dichiarato di lasciare il lavoro per il mancato accoglimento del
neonato al nido; 24 donne hanno motivato le dimissioni per
l'assenza di parenti di supporto alla gestione del bambino, 5
perché passate ad altre aziende, 3 per la mancata concessione del
part-time, 13 per altri motivi. Questo è un problema che abbiamo e
che deve farci riflettere.
Chiedevo all'Assessore - visto che a luglio era stato approvato
il piano delle politiche del lavoro, che va in questa direzione
perché ho letto le motivazioni, diciamo che va a migliorare questa
situazione - se dava la sua disponibilità a distanza di un anno, a
fine luglio, magari in una seduta della V Commissione insieme alla
Consigliera di parità, per verificare i risultati che ha dato il
piano delle politiche del lavoro, se ci poteva fornire dei dati
precisi per capire se questo piano funziona oppure vedere come ci
dobbiamo muovere. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK