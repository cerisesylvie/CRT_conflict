Consiglio Regionale della Valle d'Aosta - Oggetto del Consiglio n. 2831 del 21 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ELEZIONI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2831 del 21 giugno 2017 - Resoconto
OGGETTO N. 2831/XIV - Inizio della discussione generale
congiunta della proposta di legge N. 109: "Disciplina sperimentale
della procedura di scrutinio centralizzato dei voti per l'elezione
del Consiglio regionale della Valle d'Aosta, ai sensi dell'articolo
15, secondo comma, dello Statuto speciale. Modificazioni alla legge
regionale 12 gennaio 1993, N. 3 (Norme per l'elezione del Consiglio
regionale della Valle d'Aosta)" e della proposta di legge N. 110:
"Disposizioni in materia di elezione del Consiglio regionale della
Valle d'Aosta, ai sensi dell'articolo 15, secondo comma, dello
Statuto speciale. Modificazioni alla legge regionale 12 gennaio
1993, N. 3 (Norme per l'elezione del Consiglio regionale della
Valle d'Aosta)".
Rosset (Presidente) -
Possiamo riprendere i lavori,
riprendiamo con i punti n. 33.02 e n. 33.03, congiuntamente. Ha
chiesto la parola il consigliere Bertin. Ne ha facoltà.
Bertin (ALPE) -
. Questa proposta di legge n. 109 riguarda
lo scrutinio centralizzato. Con questa proposta di legge si vuole
introdurre a livello sperimentale per la prossima tornata
elettorale, riguardante il rinnovo del Consiglio Valle, un
procedimento di spoglio centralizzato dei voti. La finalità
principale di questo provvedimento legislativo riguarda la
possibilità d'impedire la riconoscibilità del voto, quindi un
eventuale controllo dello stesso.
In un contesto territoriale come quello valdostano,
caratterizzato da un numero elevato di realtà comunali di piccole e
piccolissime dimensioni, un procedimento di scrutinio centralizzato
è in grado di garantire con maggiore efficacia la segretezza del
voto e, conseguentemente, una più grande libertà di espressione
dell'elettore. La presenza di comunità estremamente ridotte in
termini di popolazione, tipica degli ambienti montani, rende
facilmente riconoscibile il voto, mettendo a repentaglio il
fondamentale principio costituzionale della segretezza del voto. In
effetti, l'articolo 48 della Costituzione italiana vuole che il
voto sia personale e uguale, libero e segreto. L'introduzione dello
scrutinio centralizzato tende in questo senso a perseguire una
maggiore qualità del processo democratico, mettendo l'elettore
nelle condizioni di esprimere il proprio voto con maggiore libertà
e segretezza.
I lavori della I Commissione consiliare Istituzioni e autonomia,
competente per la materia elettorale, hanno visto una larga
convergenza dei gruppi consiliari sulla scelta di una procedura di
spoglio centralizzato del voto. Lo spoglio centralizzato dei voti
rappresenta un procedimento innovativo per l'ordinamento italiano e
finora non è stato ancora utilizzato; un'interessante novità che
mette a frutto l'ampia autonomia legislativa attribuita alla Valle
d'Aosta dall'articolo 15 dello Statuto, che assegna alla Regione
competenza primaria in materia elettorale, adattando così il
procedimento elettorale alle realtà e alle necessità del nostro
contesto.
Non presente nell'ambito italiano, a livello europeo ed
extra-europeo sono però diverse le esperienze nelle quali si è
intrapresa con successo la strada di una centralizzazione dello
spoglio dei voti. In questo senso, particolarmente interessante e
paragonabile alla nostra realtà, per dimensioni e caratteristiche
dei meccanismi elettorali, è il caso della Repubblica del Canton
Ticino della Confederazione elvetica. In ragione dell'elemento
comunque innovativo che caratterizza questa scelta, si è voluto, a
titolo cautelare, instaurare lo spoglio centralizzato a livello
sperimentale per la sola prossima tornata elettorale.
Trattandosi di un testo particolarmente tecnico, non illustrerò
nel dettaglio le caratteristiche della proposta di legge.
L'intervento legislativo in questione, pur modificando il meno
possibile le procedure attuali anche per garantire al massimo ogni
passaggio, presenta però alcune novità significative. In
particolare, vengono istituiti quattro poli di scrutinio per lo
spoglio delle schede, nei quali confluiranno le urne dei diversi
seggi presenti sul territorio regionale. Alla chiusura dei seggi,
le schede verranno suddivise in pacchetti di cinquanta che saranno
portati nei poli di spoglio e di scrutinio, nei quali saranno
distribuiti nei diversi uffici di scrutinio, in modo da garantire
la non rintracciabilità. Questi poli di scrutinio avranno sedi nel
Comune di Sarre e Saint-Pierre per il polo dell'Alta Valle, che
comprende i Comuni appartenenti alle Unités des Communes
Valdigne-Mont-Blanc, Grand-Paradis, Grand-Combin; mentre Chambave e
Fénis per il polo Media Valle, che comprende i Comuni appartenenti
alle Unités de Communes Mont-Émilius e Mont-Cervin; Arnad e Verrès
per il polo della Bassa Valle, che comprende le Unités de Communes
di Evançon, Mont-Rose e Walser; e il polo del Comune di Aosta nel
Comune di Aosta. In ciascun polo - come detto - saranno costituiti
gli uffici di scrutinio.
I ventiquattro articoli di questa proposta di legge hanno un
carattere di elevato contenuto tecnico procedurale e hanno
richiesto un notevole approfondimento da parte dell'ufficio
elettorale regionale e dell'ufficio legislativo del Consiglio
Valle, che ringrazio per l'importante lavoro svolto. Un
ringraziamento che non è soltanto di circostanza, poiché hanno
dovuto approfondire una questione estremamente complessa con dei
tempi molto limitati, dovuti alle procedure riguardanti le leggi
elettorali, che sono delle leggi statutarie che richiedono dei
tempi e delle modalità particolari. Nel ringraziarli, con questo
concludo la relazione.
Presidente -
Per la proposta di legge n. 110 ha chiesto
la parola il consigliere Fabbri. Ne ha facoltà.
Fabbri (UVP) -
Questa proposta di legge si prefigge di
modificare le disposizioni in materia della legge n. 3/93
"Disposizioni in materia di elezione del Consiglio regionale della
Valle d'Aosta, ai sensi dell'articolo 15 secondo comma dello
Statuto speciale". Innanzitutto vorrei iniziare questa relazione
con il ringraziare il Presidente della I Commissione, il collega
Bertin, che ha condotto in modo direi encomiabile questo percorso,
che è stato un percorso complesso, non facile¸ ci ha fornito tutti
gli strumenti per fare un lavoro in coscienza, anche grazie alla
sua previdenza nel consultare degli specialisti nelle leggi
costituzionali, che ci hanno ben risposto sulla messa a punto di
questa legge. Oltre al Presidente, naturalmente ringrazio anche
tutti i componenti della Commissione, che hanno partecipato con
delle discussioni approfondite alla stesura di queste leggi.
La revisione della legge n. 3/93 (Norme per l'elezione del
Consiglio regionale della Valle d'Aosta), al fine di ottenere dei
risultati elettorali che rendano maggiormente stabili i governi
regionali che si formano, è stata una necessità condivisa
trasversalmente e non più procrastinabile. Con questa legge,
s'intende introdurre delle modifiche al fine di ottenere il
risultato sopraddetto. Se si analizza la situazione che si è creata
con le elezioni del 2013, si evince che il risultato ottenuto
-diciotto consiglieri per la maggioranza, diciassette per la
minoranza - ha portato ad una situazione di sostanziale parità e di
stallo, che a sua volta ha indotto l'Assemblea a cercare una
maggiore stabilità creando maggioranze
post
elettorali.
In sostanza, un sistema elettorale a vocazione maggioritaria
che, non avendo prodotto un governo stabile, si è mutato in un
sistema di tipo proporzionale. Le modificazioni introdotte si
prefiggono di porre rimedio a questa situazione. È previsto,
infatti, un premio di maggioranza se l'elettorato premiando con il
42 percento dei voti una lista o un gruppo di liste, esprime una
volontà maggioritaria; oppure un sistema di tipo proporzionale nel
caso contrario: cioè, che non si ottenga l'espressione del 42 per
cento, con l'eliminazione del turno di ballottaggio. Quanto alla
questione del genere, già la legge regionale n. 3/93, con spirito
precursore lungimirante, aveva introdotto una soglia minima di
rappresentatività al 20 percento. Con l'attuale proposta di legge
n. 110/2017 si è voluto rafforzare tale principio, aumentando tale
soglia minima al 30 percento, lasciando dunque alla sensibilità dei
vari movimenti o partiti decidere di aumentare a loro piacere tale
percentuale.
Riassumendo dunque le modifiche apportate alla legge regionale
n. 3/93 con questa proposta di legge, che oggi presentiamo, sono le
seguenti: premio di maggioranza a ventuno consiglieri per la lista
o al gruppo di liste che abbiano conseguito almeno il 42 percento
della somma di voti validi espressi; eliminazione del ballottaggio;
sistema proporzionale puro, se non viene raggiunto da alcuna lista
o gruppo di liste il 42 percento dei voti validi espressi; aumento
della soglia minima di rappresentanza di genere dal 20 al 30
percento.
Grazie per l'attenzione.
Presidente -
Ha chiesto la parola il consigliere Farcoz.
Ne ha facoltà.
Farcoz (UV) -
Les lois électorales si du point de vue de
l'image perçue de la part de la population pourraient ressembler
négligeables et autoréférentielles, du point de vue du système
démocrate elles résultent fondamentales pour déterminer les règles
de la représentativité dans les différentes institutions. Les lois
électorales, dans leur discussion et dans leur construction,
représentent la fusion entre deux aspects principaux: d'un côté les
différentes nécessités et les raisonnements qui se déroulent à
l'intérieur des différents mouvements et partis politiques, de
l'autre la capacité de prévision des différents scenarios qui
pourraient se vérifier. Si, donc, sur les différents scenarios
chacune des forces politiques aurait ses hypothèses, dans les
nécessités elles ont identifié différents points communs. La
principale nécessité a été celle d'identifier des solutions
législatives pour garantir une gouvernabilité, c'est-à-dire de
créer des conditions pour que les forces politiques qui gagnent les
élections puissent gouverner, en évitant l'impasse semblable à
celle qui s'est vérifiée lors des élections régionales 2013, qui a
consigné le résultat de 18 à 17. Pour dépasser cette situation, ont
été présentées différentes solutions, qui se synthétisent dans la
baisse du pourcentage à partir duquel on donne la prime de
majorité, c'est-à-dire 42% pour arriver à 21 conseillers. Il est
vrai que notre mouvement avait proposé 21 conseillers au 45% pour
éviter une prime de majorité trop haute, mais la discussion dans la
Commission - vu aussi d'autres propositions qui déterminaient des
numéros inferieurs - a permis de trouver une solution partagée au
42%. En ce qui concerne la représentativité des genres moins
représentés, la constitutionaliste que nous avons pu consulter dans
la 1ère Commission, et que nous remercions, nous a exprimé son
avis, qui allait dans la direction d'affirmer que notre loi
électorale - je synthétise en banalisant tout le concept - "è stata
antesignana per quanto concerne la rappresentanza di genere, in
quanto i principi costituzionali erano già stati recepiti con il 20
percento del genere meno rappresentato dalla lista". Tout de même,
nous avons voulu donner un ultérieur signale dans ce sens, en
voulant augmenter le quota du 20 au 30%. En ce qui concerne les
préférences, nous avons voulu maintenir la situation actuelle, en
garantissant aux électeurs la possibilité de choisir en exprimant
trois préférences, modalité qui, à mon avis, permet aussi de
garantir la représentativité des territoires avec une densité de
population inferieure.
Permettetemi però di aprire una piccola parentesi relativa allo
spoglio centralizzato. Premesso che anche nel nostro documento
depositato in Commissione vi era la possibilità, anche se non
declinata, dello spoglio centralizzato, non appena ci è pervenuta
la proposta che determinava le modalità dello spoglio, abbiamo
espresso diverse perplessità di carattere tecnico, e non politico,
nel merito del testo depositato. Sarebbe superfluo ora riprendere
il dibattito più di carattere tecnico che politico sorto in
Commissione, ma pur comprendendo l'accelerazione che la legge
elettorale necessariamente ha subito, e di conseguenza il poco
tempo a disposizione per approfondire le questioni di carattere
pratico, è bene comunque sottolineare come tutta una serie di
passaggi di carattere organizzativo non sia ancora conclusa,
proprio perché coinvolge enti terzi. Da qui i nostri dubbi, che
peraltro riprendono quelli delle strutture interne regionali, così
come sorgono nel momento in cui si preferisce dividere il
territorio valdostano in quattro poli, anziché per esempio non
nelle Unités des Communes. Pur mantenendo quindi una serie di
perplessità, confidiamo nelle strutture regionali, affinché possano
scongiurare i nostri dubbi, attivando le giuste sinergie operative
e pertanto daremo - lo anticipo già - un voto favorevole più di
carattere politico che di carattere tecnico.
Permettetemi infine di ringraziare la collaborazione di tutti i
membri della I Commissione, il suo Presidente e tutti coloro che
hanno contribuito a questo dibattito.
Presidente -
Ha chiesto la parola il consigliere Baccega.
Ne ha facoltà.
Baccega (EPAV) -
È sicuramente un passo importante
questo, in una materia delicata, una materia complessa che abbiamo
affrontato con - direi - buona determinazione in I Commissione.
Ringrazio il presidente Bertin, ringrazio tutti i colleghi
intervenuti in Commissione, dai capigruppo ai membri della I
Commissione. Soprattutto ringrazio per le interessanti e
illuminanti audizioni che si sono sviluppate, e parlo della
dottoressa Trucco e della dottoressa Vallet, dirigente del
settore.
Diciamo che abbiamo trovato degli elementi di mediazione che
vanno nella direzione di modificare al meglio la legge elettorale,
soprattutto quel passaggio che determina la governabilità con un
premio di maggioranza alla coalizione che vince, portando a ventuno
consiglieri: è sicuramente un elemento che ci vede favorevoli; noi
avevamo proposto la soglia del 45 percento, ma quando si lavora in
gruppo, in mediazione, anche il 42 percento è una percentuale che
salutiamo positivamente.
L'eliminazione del ballottaggio è stata sicuramente importante -
che porterebbe poi ad un sistema proporzionale puro - e soprattutto
il mantenimento delle tre preferenze, insieme all'incremento della
presenza di genere all'interno delle liste, che passa dal 20 al 30
percento. Quindi, sulla base di queste considerazioni non posso non
esprimere alcune sottolineature rispetto alle criticità che si sono
evidenziate già in Commissione, proprio rispetto allo spoglio
centralizzato che va nella direzione d'individuare quella
segretezza del voto. Prima di tutto è l'impossibilità di un
riscontro politico del lavoro svolto dai consiglieri negli ambiti
dei diversi settori, e questo è un elemento che in qualche modo ci
preoccupa dal punto di vista politico. Poi c'è tutta una serie di
elementi che va un pochino ad essere sottolineata, perché ha
bisogno ovviamente di un approfondimento nella fase di costruzione
dei seggi. Va detto che l'organizzazione e il trasporto delle
schede votate è abbastanza preoccupante. Lo stesso Ministero
dell'interno, interpellato, ha evidenziato la complessità di questa
operazione di scrutinio, che potrebbe comportare rischi di
confusione durante lo scrutinio con - lo abbiamo già detto - circa
centocinquanta persone in un'unica stanza, che contestualmente
svolgono operazioni di spoglio. Le audizioni hanno anche
evidenziato che questa procedura in qualche modo allungherà i tempi
per avere gli esiti della votazione e il fatto che le schede
vengano maneggiate più volte, evidentemente, va ad aumentare i
rischi di errori o di brogli. C'è ancora questa incertezza
sull'incremento dei costi, ma sono poi costi obbligatori e da quel
punto di vista dovremo sopperire.
Invito poi a valutare con attenzione l'articolo 45 comma 1, che
parla della sospensione delle operazioni di scrutinio per forza
maggiore. Chi provvede allo spoglio successivo delle schede non
scrutinate? Il tribunale? La stessa sezione che si riconvoca?
Questo va sicuramente chiarito.
Ma aggiungo ancora: gli uffici di scrutinio sono composti da un
presidente e quattro scrutatori e da un segretario, così come
designati per le singole sezioni, questo vuol dire che il
presidente, sorteggiato, si porta dietro il segretario che aveva
nella sezione, nel passaggio?
Soprattutto vorrei che ci fosse davvero grande attenzione nella
scelta degli scrutatori. Gli scrutatori in una elezione così
delicata, come possono essere le elezioni regionali, devono avere
un livello anche culturale di conoscenza e di approfondimento delle
questioni importanti. Quindi da questo punto di vista, credo che
l'ufficio elettorale dovrà mettersi al lavoro.
Anticipo ovviamente il nostro voto favorevole, auspicando che si
faccia un lavoro ancora più attento per mettere a punto una
macchina organizzativa che avrà delle difficoltà.
Presidente -
Ha chiesto la parola l'assessore Borrello.
Ne ha facoltà.
Borrello (SA) -
. Ogni qualvolta si parla delle regole che
vanno a definire la rappresentanza democratica è sicuramente un
passaggio importante all'interno del quale la politica fa sentire
la sua voce per determinare le sinergie e le sintesi per definire
le regole delle elezioni, del governo e della rappresentatività del
Parlamento all'interno dell'Amministrazione regionale.
Detto questo, non essendo direttamente coinvolto all'interno
della I Commissione, io vorrei ringraziare tutti i componenti della
stessa, tutti coloro che hanno partecipato attivamente alle
audizioni, al fine di arrivare a questo testo, che è un testo
fortemente condiviso, nel rispetto delle diverse sensibilità di
ogni forza politica. Ripeto, il fatto che non siamo tutti
all'interno di una stessa forza politica, rappresenta anche diverse
sensibilità nel definire le regole della rappresentatività
democratica. Ma la forza del dialogo, la forza della convergenza,
la forza della volontà di definire un disegno di legge che vada a
sopperire alle criticità emerse, soprattutto all'interno di questa
legislatura, per quanto riguarda i numeri iniziali che si sono
definiti all'interno di questo Consiglio, è sicuramente un valore
aggiunto per la politica.
Io penso che bisogna ringraziare tutta la Commissione, tutte le
forze politiche presenti, ma un particolare riferimento va
sicuramente al Presidente Bertin, il quale negli ultimi mesi ha
prodotto uno sforzo notevole per cercare di fare sintesi rispetto
alle diverse sensibilità all'interno di quest'aula.
Non entro negli aspetti di carattere tecnico. I relatori hanno
già ben definito le diverse istanze presenti all'interno dei due
disegni di legge. Le abbiamo sottoscritte come forza politica,
proprio in virtù del fatto che riteniamo opportuno dare un segnale
da parte della politica di risolvere quelle problematiche che le
precedenti leggi elettorali hanno prodotto nell'azione esecutiva di
questa Assemblea.
Presidente -
Ha chiesto la parola il consigliere
Guichardaz. Ne ha facoltà.
Guichardaz (PD-SIN.VDA) -
Noi ci riserviamo di fare le
considerazioni finali al termine dell'iter d'aula, anche in vista
del dibattito che si svilupperà. Non abbiamo mai fatto velo della
nostra contrarietà ad esempio alla composizione delle liste, alla
scelta di non prevedere una preferenza di genere e una composizione
alternata delle liste. Abbiamo presentato per questo un emendamento
insieme collega Padovani, sul quale ci siamo trovati in totale
sintonia perché avevamo presentato due emendamenti del tutto uguali
e alla fine li abbiamo firmati insieme. Così come la percentuale
del 42 percento risulta per noi insufficiente, ai fini di una
corretta rappresentatività, pur nella consapevolezza comunque che
un premio di maggioranza sia necessario per assicurare una qualche
governabilità.
Infine, stante l'indirizzo della maggioranza della Commissione
verso le tre preferenze, riteniamo che il sistema dello spoglio
centralizzato sia comunque, al di là delle criticità giustamente
rilevate dagli uffici e dai colleghi, un buon modo per arginare il
rischio del controllo del voto. In ogni caso, crediamo che lo
sforzo fatto dalla politica di ragionare sulle regole elettorali,
sacrificando, e questo lo voglio dire, perché molti colleghi oggi
hanno dichiarato che comunque sosterranno una proposta di legge che
è stata oggetto anche di confronto non dico acceso ma a volte
approfondito, dicevo che lo sforzo della politica di ragionare su
una legge elettorale sacrificando delle proprie prerogative, dei
propri
desiderata
e delle proprie peculiarità, sia
assolutamente da rilevare e sia anche da apprezzare. Ringrazio
anch'io, ripeto, riservandoci poi in fase di dichiarazione di voto,
o comunque di dichiarazione finale, di esprimere compiutamente,
anche in seguito alla risultanza del voto sugli emendamenti; ne
approfitto e anticipo anch'io i ringraziamenti
in
primis
al Presidente di Commissione che ha condotto molto bene
i lavori di Commissione, sempre nell'assoluto rispetto delle idee
di tutti e anche cercando di mediare comunque le esigenze dei
gruppi, anche in base alla propria composizione, al numero. Devo
dire che credo che il Presidente Bertin abbia davvero fin
dall'inizio creduto che fosse necessario rivedere il testo di legge
elettorale, con l'obiettivo di arrivare a un testo condiviso, che
fosse il più possibile comunque un testo, oltre che di Commissione,
anche proprio un testo d'aula. Poi ovviamente ringrazio gli uffici
e tutti i tecnici, che sono stati presenti anche con le loro
competenze, che ci hanno aiutati a capire un tema non così
semplice, un tema - e qui lo dico, anticipando anche un po' il mio
intervento finale - che non è mai risolutivo delle
problematiche.
Ogni legge elettorale appare inizialmente magari come la legge
migliore, la legge perfetta, invece poi all'applicabilità -
qualcuno dei colleghi lo ha rilevato per esempio nel caso dello
spoglio centralizzato e vediamo per esempio anche alcune critiche
che già abbiamo potuto sentire per esempio sulla legge dei Comuni,
sulla legge elettorale che abbiamo votato qualche tempo fa sui
Comuni - ogni legge poi nel momento in cui viene sperimentata,
rivela delle criticità, lo vediamo anche a livello nazionale, che
poi magari impongono degli ulteriori ritocchi, perché le leggi
elettorali per definizione sono delle leggi in evoluzione. Quindi
grazie al Presidente, grazie ai tecnici, grazie all'aula per il
dibattito.
Presidente -
Ha chiesto la parola il Consigliere
Padovani. Ne ha facoltà.
Chiederei ai colleghi che intendono poi entrare nella
discussione generale di già iscriversi così da poter capire il
programma. Eventualmente possiamo anticipare alle ore 15:00
l'entrata del pomeriggio, se non ci sono problemi. Se per tutti va
bene, possiamo rientrare alle 15:00. Allora rientriamo alle 15:00.
Finiamo con l'intervento di Padovani e sospendiamo.
Padovani (GM) -
Prima di tutto vorrei ringraziare anch'io
il Presidente della Commissione Bertin per come ha condotto i
lavori della Commissione, lavori che non sono stati sempre
facilissimi, anche perché i temi della legge elettorale e dello
spoglio centralizzato sono temi molto tecnici - soprattutto quello
dello spoglio centralizzato - e di non facile soluzione e
spiegazione. Ringrazio anche gli uffici del Consiglio, che hanno
coadiuvato il lavoro della Commissione, e l'ufficio elettorale, che
ci è venuto a spiegare come effettivamente sarà condotto lo spoglio
centralizzato. Spoglio centralizzato che, come in Commissione, mi
vede favorevole, perché penso che sia un mezzo col quale liberare
il voto dei Valdostani dall'ombra di quello che si è sentito, si
sente sempre parlare: l'ombra del cosiddetto "controllo del voto".
È per questo che anche in Commissione ho votato in maniera
favorevole. Spoglio centralizzato che - non ce lo siamo nascosti
neanche in Commissione, qualche collega l'ha detto - presenta delle
difficoltà tecniche che io però penso gli uffici possano risolvere;
difficoltà e lungaggini probabilmente nello spoglio, che - anticipo
- proverò a risolvere nella discussione sulla legge elettorale,
soprattutto con un emendamento sulla riduzione delle preferenze che
magari ridurrebbe anche il tempo dello spoglio.
Sulla modifica della legge elettorale penso di aver già detto
molto, sono stato l'unico membro della Commissione ad aver votato
contro queste modifiche, perché mi sembrano insufficienti. Io
presenterò oggi in Consiglio diversi emendamenti che provano a
riempire le lacune che, secondo me, rimangono da colmare. Ma di
questo parlerò successivamente.
Presidente -
Visto che non ci sono altri iscritti a
parlare, i lavori vengono sospesi e ripresi alle ore 15:00.
La seduta termina alle ore 12:50.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK