Consiglio Regionale della Valle d'Aosta - Oggetto del Consiglio n. 3953 del 19 settembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
NORME DI ATTUAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3953 del 19 settembre 2024 - Resoconto
OGGETTO N. 3953/XVI - Interpellanza: "Predisposizione di una
bozza di norma di attuazione dello Statuto speciale per trasferire
alla Regione competenze in merito alla contrattazione collettiva
del personale del Servizio Sanitario Regionale".
Bertin (Presidente) -
Riprendiamo con i lavori, siamo al
punto n. 54 che però verrà affrontato congiuntamente con il n. 59,
pertanto passiamo al n. 55.
Consigliere Restano, a lei la parola.
Restano (GM) -
Il 30 luglio scorso sulle pagine della
Stampa è stato pubblicato un interessante articolo/intervista al
collega consigliere Roberto Barmasse, già Assessore alla
sanità.
L'articolo aveva il titolo: "Incentivi ai medici ospedalieri che
rinunciano all'intramoenia" e trattava la situazione sanitaria del
momento e credo anche la crisi sanitaria. Il collega si esprimeva
affermando che "Bisogna superare l'emergenza e rendere strutturale
un'indennità ai medici per incidere in modo significativo sulla
sanità, perché la carenza di medici e infermieri non può certo
migliorare".
Continuava affermando che "L'indennità sanitaria adesso è
rinnovabile ogni tre anni ma bisogna renderla una misura fissa.
Occorre, per i contratti, puntare a una contrattazione di secondo
livello, oltre al contratto nazionale che resta la base, ma noi
come Regione Autonoma dobbiamo decidere, superando gli accordi
sindacali nazionali".
Affermava che la sua ricetta l'aveva scritta nel Piano sanitario
di proprio pugno, ma l'argomento non era ancora stato affrontato,
anche se c'è l'intesa per farlo, del suo gruppo e della
maggioranza.
Proseguiva: "L'idea è di fare una norma di attuazione: il
contratto nazionale può essere incrementato in modo significativo e
sarebbe uno strumento anche per fare scelte organizzative.
Ora bisogna evidenziare che il Piano della salute e benessere
sociale, che questo Consiglio ha votato nel 2023, ma che è stato
approvato dalla Giunta nel 2022, proprio alla Macro Area 5 tratta
di questo tema e afferma che alla salvaguardia del servizio
sanitario regionale, sempre più in emergenza a causa della carenza
di professionisti, si propone di definire una norma da presentare
in sede di commissione paritetica per trasferire alla Regione
Autonoma Valle d'Aosta competenze in merito alla contrattazione
collettiva del personale impiegato nel servizio sanitario
regionale.
In effetti, di questo tema, dell'opportunità o dell'eventuale
proposta di regionalizzare il contratto della sanità, se n'è
parlato parecchie volte all'interno del Consiglio regionale.
Personalmente non sono mai stato favorevole a questo tipo di
proposta, alcuni sindacati si sono espressi anche loro non
favorevolmente.
L'argomento è stato pure in passato trattato in Commissione
sanità.
Tale affermazione è stata ritenuta talmente importante che -
anche nei punti riguardanti la macroarea 5, negli obiettivi - è
stato ripreso come obiettivo da raggiungere, riproponendo proprio
la stessa frase: "Trasferire alla Regione Autonoma Valle d'Aosta
competenze in merito alla contrattazione collettiva del personale
impiegato nel servizio sanitario regionale.
Proprio il 20, 21 e 22 di giugno, nella "Tre giorni" che abbiamo
trascorso qui in Consiglio per confrontarci e alla fine approvare
il Piano della Salute e benessere sociale, ho avuto modo di
presentare un emendamento a questo punto.
L'emendamento in poche parole, riprendendo la prima parte
dell'articolo, chiedeva di presentare, ai sensi dell'articolo 48bis
dello Statuto speciale, una norma per assegnare alla Regione
Autonoma Valle d'Aosta la competenza d'integrare il trattamento
economico previsto dal contratto nazionale di lavoro con
un'indennità sanitaria regionale da conferire al personale
impiegato nel servizio sanitario regionale.
In quell'occasione l'emendamento non fu votato perché, a dire
dell'assessore Marzi, si preferiva la prima formulazione, quella
che riguardava la regionalizzazione del contratto.
Potete ben capire che le dichiarazioni rese dal consigliere
Barmasse mi hanno un poco stupito, ma mi hanno impressionato
favorevolmente perché vanno, a mio modo di vedere, proprio nel
senso che intendevo con l'emendamento che avevo presentato un anno
e qualche mese dopo aver approvato il Piano della salute e del
benessere della Valle d'Aosta.
Allora vorrei interpellare l'attuale Assessore per capire "Se è
già stata predisposta la bozza di norma da presentare in sede di
Commissione Paritetica prevista dall'articolo 48bis dello Statuto
speciale, per trasferire alla Regione Autonoma Valle d'Aosta le
competenze in merito alla contrattazione collettiva del personale
impiegato nel servizio sanitario regionale, così come riportata nel
Piano della salute e del benessere sociale", o se questo non è
ancora stato fatto, se si intende modificare il PSBS nel senso
indicato dal collega Barmasse, che andrebbe proprio a centrare la
proposta che a suo tempo avevamo fatto noi, quindi incontrerebbe
favorevolmente anche il parere di alcuni Consiglieri di minoranza
(almeno spero) oltre che quello dei sindacati.
Presidente -
Assessore Marzi per la risposta.
Marzi (SA) -
Venendo alle risposte alle domande 1 e 2,
confermiamo gli impegni assunti negli ultimi anni per rendere
strutturali le varie azioni di valorizzazione e fidelizzazione del
personale già operante presso il nostro servizio sanitario
regionale, nonché quelle di attrattività rivolti agli operatori di
fuori Valle.
In tal senso ricordiamo la l.r. 22/2022, la 1/23, che lei ha
sicuramente richiamato, piuttosto che la 27/23 con la quale è stata
estesa per il triennio 23-25 anche l'indennità sanitaria temporale
per tutta la dirigenza sanitaria non medica, veterinaria e
ovviamente delle professioni sanitarie.
L'estensione comprende, tra l'altro, quelle previste dalla legge
regionale 22/22 anche in rapporto ai part-time.
Cogliamo inoltre l'occasione per informare che il 9 agosto
scorso insieme all'azienda abbiamo incontrato le Organizzazioni
sindacali, ai sensi dei contratti collettivi nazionali, per
trattare il tema delle RAR, quindi delle risorse aggiuntive
regionali, di cui all'articolo 4 della legge regionale 12/24 di
prima variazione di bilancio di previsione della Regione del
2024-26. Per il triennio le categorie destinatarie delle risorse
aggiuntive regionali saranno ovviamente quelle del comparto e della
dirigenza dei presidi territoriali di assistenza, a oggi esclusi
appunto dalla 22/22 e dalla 27/23.
Tali linee d'indirizzo per la contrattazione saranno oggetto,
tra l'altro, di proposta di delibere di Giunta a oggi in corso di
predisposizione, ai sensi dei contratti collettivi nazionali di
lavoro vigente.
Si tratta quindi di azioni importanti che iniziano a portare i
propri frutti.
È infatti significativo il numero crescente di partecipazioni ai
concorsi pubblici, di cui tra l'altro abbiamo parlato con lei,
rispetto alla facoltà di Scienze infermieristiche piuttosto che
agli altri accordi che sono in corso proprio per aumentare alcune
proposte d'insegnamento universitario su altre professioni.
Sono tutti piccoli segni, ma indicativi che riteniamo essere
importanti in quanto sostengono la comunità, ci motivano e ci
dicono che stiamo cercando di andare nella direzione giusta proprio
rispetto a quanto richiamato sia dal collega Barmasse che da
lei.
Sulla scia di tale percorso continuiamo a procedere con gli
approfondimenti necessari a valutare le migliori azioni per
definire, a livello regionale, le soluzioni efficaci perché il
sistema delle incentivazioni al personale nell'ambito del servizio
sanitario regionale possa trovare la sua stabilità.
In tal senso stiamo anche approfondendo la normativa approvata
da altre Regioni e intendiamo costituire un tavolo di lavoro che
dovrà vedere impegnate in via trasversale le diverse competenze in
ambito regionale, cioè il Dipartimento sanità e salute, il
Dipartimento legislativo e aiuti di Stato e il Dipartimento
personale e organizzazione.
All'esito degli approfondimenti e della valutazione del tavolo
saranno elaborate le norme regionali e le eventuali proposte di
norme di attuazione dello Statuto per perseguire le finalità
preposte.
Oltre alle attività condotte dall'Assessorato, ricordiamo
inoltre in parallelo le importanti azioni che l'Azienda USL sta
realizzando che ovviamente partono dal miglioramento economico e di
carriera piuttosto che tutto il servizio logistico, la
qualificazione professionale (di cui abbiamo parlato anche in
un'iniziativa ieri su sua domanda), il miglioramento del clima
interno, che è stato oggetto, tra l'altro, di varie iniziative del
collega Baccega, piuttosto che lo sviluppo delle capacità
di
recruitment
interne dell'Azienda USL, con sia "chi lavora con
noi" che "chi studia con noi", che tra l'altro campeggiano
assolutamente con stile all'interno del nuovo sito della USL, di
fatto proponendo una proposta composita, anche come scelta di vita,
per chi decidesse di venire a lavorare nella sanità pubblica
valdostana.
Presidente -
Per la replica, consigliere Restano.
Restano (GM) -
Devo dire che, se mi avevano stupito le
affermazioni del collega Barmasse, le sue mi hanno molto
confuso.
Tre minuti e 50 d'intervento - ed è nota la sua capacità di
eloquio - ed è riuscito per 3 minuti e 40 a parlare di altro e non
della domanda che le avevo fatto; comunque prendo buona nota,
perché mi ha dato delle informazioni importanti sulla sanità.
Io probabilmente mi sono spiegato male, le chiedevo conferma di
quanto c'era scritto sul Piano socio-sanitario regionale, il PSBS,
perché, quando presentai l'emendamento che fu bocciato, mi era
parso che la proposta di un'integrazione di secondo livello al
contratto regionale e nazionale non fosse accettata, quindi io oggi
le ho chiesto se mi conferma il contenuto del Piano per la salute e
il benessere sociale della Valle d'Aosta oppure se vede una
possibilità di fare altro.
Lei, nei dieci secondi che ha utilizzato, mi ha detto che state
approfondendo, ciò significa che non mi conferma il contenuto del
Piano.
Il Piano, così come è steso, avrò poi modo di dirlo anche in
seguito, non è un piano improvvisato, è un piano che nella "Tre
giorni" di dibattito, lei - che è stato l'unico a intervenire,
purtroppo - ha difeso con tutte le sue forze, dicendo che è anche
frutto di numerosi approfondimenti su tutti i temi, non ultimo
quello della regionalizzazione del contratto.
Oggi prendiamo atto che non è così, ne prendiamo atto di buon
grado, siamo contenti che il collega Barmasse abbia offerto questa
nuova via, vi preghiamo però di chiarirvi le idee all'interno del
Governo regionale e, qualora ne abbiate la voglia, di modificare il
Piano, perché in questo momento non è in linea con quanto lei ha
detto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK