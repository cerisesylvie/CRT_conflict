Consiglio Regionale della Valle d'Aosta - Oggetto del Consiglio n. 1025 del 17 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1025 del 17 novembre 2021 - Resoconto
OGGETTO N. 1025/XVI - Approvazione di mozione: "Impegno del
Presidente della Commissione consiliare competente ad attivare un
confronto urgente sulle problematiche emerse in sede di
applicazione della normativa regionale in materia di ERP".
Bertin (Presidente) -
Riprendiamo. Siamo al punto n. 6
dell'ordine del giorno. Per l'illustrazione della mozione si è
prenotato il consigliere Baccega, ne ha facoltà.
Baccega (GM) -
Torna per la terza volta in Consiglio
questa mozione e finalmente riusciamo ad approfondirla e a
parlarne. In realtà da oltre un anno, fin dalla prima convocazione
della V Commissione, avevamo richiesto di approfondire il tema
dell'edilizia residenziale pubblica. In questo anno abbiamo
prodotto una lunga serie di attività ispettive sul tema della casa
di ERP, non solo come gruppo di Pour l'Autonomie, ma anche con i
colleghi di opposizione della Lega Vallée d'Aoste, attività per le
quali molto spesso non abbiamo avuto le risposte chiare. Riteniamo
- anche con il nuovo gruppo - che si debba fare il punto su un tema
molto impegnativo. Lo faccio, ovviamente, come moderato, perché il
tema è certamente di forte tensione emotiva e va preso in carico
con la dovuta attenzione.
Come tutti sapete le politiche della casa in Valle d'Aosta sono
regolate dalla legge 3, che reca tutte le disposizioni in materia
di politiche abitative che molto spesso abbiamo richiamato nelle
nostre attività ispettive. Ricordo anche la mozione presentata il
26 marzo 2021, che sollecitava a intervenire nelle Commissioni
competenti per confrontarsi su determinati temi. Cito qualcuno di
questi temi: il progetto di riqualificazione del quartiere Cogne,
l'esclusione delle villette degli impiegati e delle nuove Stura dal
piano di riqualificazione, la questione dell'abbattimento del
grattacielo del quartiere Cogne che vede un ulteriore stop, il
bando affitti non ancora avviato. C'è un impegno dell'Assessore a
avviare quest'ultimo al più presto e ora si aggiunge anche il
dispositivo del provvedimento del Tribunale di Torino riferito al
bando 2018, di cui chiederei notizie sugli intendimenti che
vorranno essere adottati. Notizie sul programma di opere pubbliche
sul piano triennale: come è noto il piano triennale risale al 2017,
in parte è stato aggiornato da una delibera di indirizzi, ma rimane
quello, e anche le risorse in cassaforte dell'ARER, oltre 8 milioni
di euro, i famosi buoni postali.
Torno a dire che avevamo più volte chiesto un'audizione del
presidente e del direttore dell'ARER, all'allora presidente della V
Commissione, congiuntamente alla III Commissione, ma non si è fatto
nulla; probabilmente le tensioni politiche di questi mesi hanno
ritardato questo che riteniamo sia un importante appuntamento,
quindi questa è l'occasione per fare.
Fatemi fare due riflessioni sul quartiere Cogne. Un quartiere
così spesso e pesantemente richiamato in termini negativi: l'ultimo
articolo che ho letto lo indicava come il Bronx della Valle
d'Aosta. E allora cosa dobbiamo fare come politica per mettere più
attenzione, più attenzione sociale, più controlli con applicazioni
di maggiore buon senso e anche e soprattutto nelle assegnazioni. Mi
pare che sia uscita in questi giorni la graduatoria provvisoria, ci
sono 573 nuclei familiari che sono in graduatoria e che quindi
aspettano una casa popolare; ho la sensazione che arriveremo al
prossimo bando, all'aggiornamento dell'anno prossimo, dando
pochissime risposte in questo senso.
Nel lungo elenco di attività ispettive che hanno favorito la
stesura di questa mozione, tutte attività ispettive che sono
entrate nel cuore di molte problematiche dell'ERP, edilizia
residenziale pubblica, vorrei citare e affrontare successivamente
alcuni temi che rimangono comunque a memoria: si parla
dell'occupazione stabile dell'alloggio, del concetto di abitare
stabilmente nell'alloggio assegnato, che va meglio definito e non
lasciato all'interpretazione di una dirigente; del rispetto dei
regolamenti che, dal nostro punto di vista, dovrebbero essere
aggiornati; del tema delle decadenze e delle occupazioni abusive
che persistono, i cambi alloggio, l'aggiornamento delle
graduatorie, l'emergenza abitativa con un approfondimento molto più
chiaro e serio sulle relazioni sociali. Stamattina ho esordito
chiedendo al Presidente di fare in modo che le relazioni fatte
dalla commissione regionale degli ERP possano arrivare per fare poi
una valutazione anche sugli interventi di quella struttura.
L'assegnazione degli alloggi di ERP è un dato veramente sul
quale bisogna prestare attenzione. A volte l'assegnazione
dell'alloggio a un nucleo familiare dapprima può sembrare per loro
la fine di un percorso avviato anni prima per ottenere
l'assegnazione della casa popolare, ma immediatamente dopo può
trasformarsi in un incubo dopo l'assegnazione, per l'effetto dei
rapporti di convivenza complicati con i vicini. Un esempio, ma non
l'unico: una famiglia con bambino adolescente cui viene assegnato
l'alloggio adiacente a un nucleo notoriamente turbolento, già più
volte segnalato anche alle forze dell'ordine e che magari entra ed
esce dal carcere, o casi sociali conclamati; lì bisogna prestare
davvero attenzione alle assegnazioni.
Poi la ripartizione delle spese, il calcolo dei canoni e molto
altro. Come abbiamo già detto, tutto è regolato dalla legge 3, con
successive modificazioni che si sono effettuate da un regolamento
dell'ARER che, per l'uso dei beni e la ripartizione delle spese
degli edifici di edilizia residenziale pubblica, è del 15 maggio
2007. Credo che sulla base degli anni che sono passati e degli
accadimenti di questi ultimi anni,
in primis
il Covid,
andrebbero rivisti e aggiornati, tenendo conto delle nuove esigenze
sopravvenute ai nuclei familiari. Quindi, sarà opportuno
intervenire sulla legge 3 e chiarire l'allegato A della delibera di
Giunta 349 del 24 marzo 2017, riguardante le condizioni, le
modalità di presentazione, i criteri di proprietà e le procedure
per l'assegnazione dell'emergenza abitativa e anche rinnovare il
datato regolamento dell'ARER.
La situazione sociale sta diventando sempre più complicata. Il
nuovo aggiornamento della Caritas, che tutti sono certo abbiate
letto, è decisamente preoccupante e sappiamo che molte famiglie
sono entrate nel perimetro delle famiglie da sostenere. Ma
richiamando l'ARER con il quale si aveva un rapporto di grande ed
effettiva collaborazione, di approfondimento e di confronto sui
temi, di valutazione anche sugli interventi legislativi e sulle
modifiche degli interventi legislativi, ritengo che sia necessario
che si instauri un nuovo rapporto, o meglio, che si torni
quantomeno al vecchio e proficuo rapporto.
L'ARER gestisce adesso 1701 alloggi, 900 al quartiere Cogne in
gestione, 801 di proprietà, oltre a 1687 box e a 428 altri
immobili. Credo che questo peso sia davvero importante e quindi dal
punto di vista organizzativo bisogna migliorare nel rapporto
soprattutto con un
target
di utenti cittadini, che
certamente vive momenti difficili e non da oggi: molti sono alla
ricerca del lavoro perso, molti sono sostenuti con questo
fantomatico reddito di cittadinanza, molti sono pensionati e con
pensioni contenute.
Torno ancora una volta, purtroppo, a parlare del sito dell'ARER.
Avevo già sottolineato più volte che, in un contesto in cui gli
orari di ricevimento del pubblico sono limitati, un sito più
efficiente potrebbe dare delle risposte su procedure e
disposizioni. Ho qui il tema del calcolo dell'affitto: "Pagina in
costruzione"; emergenze abitative: "Pagina in costruzione"; la
verifica dei requisiti: "Pagina in costruzione"; gestione bandi e
assegnazioni: "Pagina in costruzione"; ce ne sono tanti altri, e mi
fermo qui. Credo che qui si debba fare un attimino una
valutazione.
La Regione deve fare la sua parte, dare un indirizzo e capire
bene chi è innanzitutto il referente del servizio, dirci se ritiene
efficiente ed efficace l'operato dell'ARER, che capisco possa
essere andato in difficoltà con l'acquisizione di oltre 900 alloggi
e di 784 box di proprietà del Comune di Aosta; questo può mettere
l'affanno, ne siamo consapevoli. Poi ci sono stati dei cambiamenti
in ambito direzionale dell'ARER e anche questo possiamo
considerarla un'attenuante, ma bisogna cambiare.
Voglio ancora sottolineare l'intervento quasi in imbarazzo del
coordinatore dei servizi sociali, che ha risposto al collega
Manfrin in V Commissione, perché si parla poco o quasi niente di
edilizia residenziale pubblica nel PSBS, piano sociale benessere
sociale. Ci ha parlato dell'esistenza del piano triennale ma, come
ho detto prima, è un piano triennale legato a decisioni assunte nel
2017, dove i dati del fabbisogno abitativo risalgono a quel momento
e vanno attualizzati. Nel piano triennale inevitabilmente si dovrà
fare e parlare di
housing
sociale, ma certamente
solleciteremo l'esecutivo a parlarne.
Abbiamo anche in questo ambito dovuto convivere con
problematiche di carattere conflittuale all'interno delle
strutture, tra dirigente di assessorato e dirigente ARER: che anche
queste vanno risolte in qualche modo. Parlo anche dell'empatia che
bisogna costruire in un ambito di strutture organizzative,
dell'inaugurazione del complesso Condominio del Sole, dove i
dipendenti dell'ARER erano completamente assenti e dove pare che
non siano stati nemmeno invitati; non è una cosa carina.
Ritorno a parlare di aspetti sociali, dove bisogna davvero
approfondire le questioni, perché non è sufficiente provvedere a
dare le assegnazioni. Porto all'esempio due casi, colleghi. Un
cittadino di 77 anni, da sempre residente ad Aosta, con gravi e
documentati problemi di salute, che finalmente vede l'assegnazione
dell'alloggio popolare. Residente ad Aosta da sempre, alloggio
popolare assegnato a Issogne! Come si può assegnare un alloggio a
Issogne a un cittadino che è da sempre residente ad Aosta di 77
anni? Senza patente, perché non è stata rinnovata per questioni di
salute e con l'esigenza di andare all'ospedale settimanalmente. Che
cosa è successo? Ecco che il cittadino viene escluso dalla
graduatoria, in quanto obbligato a rinunciare all'alloggio di
Issogne. Va rivisto anche il concetto del bando regionale, bisogna
intervenire.
Un altro esempio. Ci scrive un'utente, tra le tante: "Gli operai
sono venuti a smontare i termosifoni, perché troppo pesanti e hanno
crepato il muro che li sosteneva. Sono due mesi che aspetto, ho
chiamato più volte, ho due bambini in camera e fa troppo
freddo".
Ora pare notizia di ieri che questa tematica sia risolta solo
parzialmente, ma con tre mesi e mezzo di ritardo.
Io credo che uno degli obiettivi fondamentali su cui dobbiamo
concentrarci è che bisogna smettere di complicare la vita ai
cittadini e mettere fine a certe disattenzioni. Poi c'è il discorso
dell'emergenza abitativa sul quale è necessario riaffrontare la
questione dell'allegato A; tanti sono i problemi. Pertanto, per
tutto quello che abbiamo evidenziato, chiediamo di avviare nelle
Commissioni competenti, quindi la III e la V, un approfondimento
sull'attività di gestione da parte dell'assessorato e una attività
di controllo degli indirizzi, perché a questo punto diventa
necessario e urgente un confronto fatto di doverose audizioni, con
l'ARER, con il Comune di Aosta, con le assistenti sociali; ai
presidenti di Commissione, soprattutto alla Giunta, affinché si
vada a modificare l'assetto organizzativo di questa importante
parte del sociale. Questo chiedo come consigliere del gruppo misto,
ma anche a nome dei colleghi di Pour l'Autonomie che hanno firmato
questo documento, chiediamo di approfondire questo tema, di andare
in Commissione anche con una certa continuità, per migliorare la
situazione e dare delle risposte più efficienti ai cittadini della
Valle d'Aosta.
Presidente -
Con l'illustrazione della mozione, apriamo
la discussione generale. Chi vuole intervenire si prenoti.
Consigliere Manfrin ne ha facoltà.
Manfrin (LEGA VDA) -
Desidero ringraziare il collega
Baccega che ha presentato questa iniziativa che, nelle sue
premesse, richiama due iniziative che il nostro gruppo ha
presentato e che mi vede primo firmatario, le quali evidenziano
alcune criticità che sono state riassunte dal collega durante la
sua illustrazione. Io credo che il lungo intervento che è stato
fatto in presentazione di questa mozione sia un
baedeker
dei
problemi del settore dell'edilizia residenziale pubblica in Valle
d'Aosta. Ne sono stati affrontati tanti e mettere un punto credo
sia assolutamente necessario.
Vengo alle premesse: sono state citate due iniziative, la n. 17
e la n. 40. La n. 17 riguardava un alloggio abbandonato, al punto
tale che i piccioni lo avevano colonizzato, arrivando a sfondare i
vetri e trasformandolo in una voliera. La risposta in aula ci aveva
detto che in realtà quell'alloggio pareva che, siccome la posta
veniva ritirata, fosse tutto a posto, ma che sarebbero stato fatti
approfondimenti; siccome era più di un mese fa, mi auguro che
questi approfondimenti siano stati fatti. Un'altra iniziativa, la
n. 40, prevedeva invece un caso di decadenza, ed è un punto che è
stato affrontato dal collega Baccega, relativo a una situazione che
si è realizzata nella bassa Valle, dove un nucleo ha deciso,
siccome non gradiva la sistemazione, non gradiva i vicini, di
aggredire questo nucleo che era arrivato per ultimo all'interno di
un edificio, di un condominio, ha deciso di aggredire i propri
vicini. Ci sono le denunce riportate dalla stazione dei Carabinieri
della bassa Valle, ci sono reiterate proteste,
mail
e
richiami all'intervento dell'ARER, episodi di violenza conclamati,
provati da denunce: in tutti questi eventi, che sono stati plurimi,
c'è stato un solo richiamo da parte dell'ARER. Come lei sa,
Assessore, e come voi sapete, per far applicare la decadenza dei
nuclei c'è bisogno di tre richiami ufficiali e quindi nemmeno
aggredendo un vicino più volte si provoca la decadenza di un
nucleo. Mi chiedo, a questo punto, che cosa si debba fare per
decadere dall'assegnazione.
D'altra parte nel 2019 avevo richiesto un elenco di quelle che
erano state le decadenze applicate dal momento in cui era entrata
in vigore la legge regionale 3 del 2013, di cui si è parlato, e
l'elenco comprendeva ben dodici decadenze, cioè dal 2013 al 2019
c'erano state dodici decadenze. Ora, prendendo in esame la
situazione che presentano gli organi di informazione a cadenza
quasi periodica, per esempio dal quartiere Cogne, effettivamente si
evidenzia una situazione che motiverebbe forse più decadenze. Ma
anche banalmente prendere in mano quello che è l'elenco delle
morosità ci spronerebbe a dire - siccome la legge prevede che se tu
non paghi l'affitto per più di tre mesi devi decadere - come mai
non si decade dall'assegnazione.
Qui arriveremmo invece su una nuova criticità, che è quella che
il sottoscritto ha evidenziato più volte in quest'aula: il fatto
che, pur essendo previsto nella legge 3 del 2013, a oggi nessuno è
ancora andato a definire che cosa si intenda, quali siano i limiti
e come vengono finanziati quegli inquilini e quelle morosità che
ricadono sotto la morosità incolpevole. A oggi ancora nessuno ha
deliberato, come previsto da una legge del 2013; dal 2013 a oggi
non si è trovato il tempo, il modo, le modalità, la voglia, di
deliberare che cosa sia la morosità incolpevole. Nonostante questo,
però, ci sono molti nuclei che non pagano l'affitto e che in
teoria, secondo la legge, pur non essendo deliberata la morosità
incolpevole, dovrebbero a quel punto decadere, ma non decadono.
È un meccanismo strano quello che si è creato ed è strano anche
perché, per esempio, e questo è quello che secondo me è stato
detto, ci sono molte famiglie, abbiamo una graduatoria che è di
circa 500 nuclei familiari, che attendono un alloggio,
l'assegnazione di un alloggio di edilizia residenziale pubblica e
magari hanno ISEE zero. Quello che non si sa, e che io a cadenza
regolare ricordo e ogni tanto viene ripreso anche dagli organi di
informazione che lo scrivono stupidi, come se fosse una novità,
l'ho detto nel 2018, l'ho detto quando ero in Comune ad Aosta, l'ho
detto nel 2019, l'ho detto nel 2020, l'ho detto nel 2021; gli
organi di informazione lo riportano e tutti dicono: "Ah, ma lo
sapevate che era così?". Lo dirò un'ennesima volta: ci sono nuclei
che hanno un ISEE superiore ai 100 mila euro, ci sono anche ex
consiglieri regionali che hanno alloggi di edilizia residenziale
pubblica; non vi dico neanche a quale partito facevano riferimento
all'interno di questa aula, ma mi permetto di guardare i miei
dirimpettai. Quindi, assegnatari di alloggi di diritto residenziale
pubblica che facevano i consiglieri regionali, ma anche assegnatari
che hanno più di 100 mila euro di ISEE, perché la nostra legge ci
dice che, se tu al momento dell'assegnazione rientri nei canoni di
reddito puoi avere l'alloggio, ma se il minuto dopo vinci 5
miliardi di euro al SuperEnalotto mantieni l'alloggio e non esci;
unico caso in tutta Italia! Io ho guardato tutte le leggi
sull'edilizia residenziale pubblica e non ho visto una sola legge
che prevedesse una cosa di questo tipo. Quindi, noi abbiamo casi di
persone che hanno più di 100 mila euro di reddito che hanno la casa
popolare e persone che hanno ISEE zero che sono nella graduatoria
in attesa, magari da anni, caso unico in tutto il Paese.
Abbiamo detto, anzi, lo ha ricordato il collega Baccega, delle
difficoltà sociali che si creano sulle assegnazioni e soprattutto
sulla concentrazione di diversi casi sociali all'interno dello
stesso quartiere. Non dimentichiamoci, però, che la nostra legge in
questo caso ci permette di difenderci dai criminali. La nostra
legge regionale permette, con due specifici commi dell'articolo 42,
di far decadere dall'assegnazione persone che abbiano, da una parte
riconosciuta e conclamata una pericolosità sociale, dall'altra
parte che abbiamo utilizzato l'alloggio per attività illecite. Ho
fatto una richiesta anche su questo, per capire dal 2013 a oggi
quante siano le persone che sono decadute sulla base di quanto
hanno fatto e il caso ci dice che sono state zero!
Io credo che a tutti in questa aula sia capitato di leggere le
cronache che ci parlano di quanto accaduto, prendiamo il Quartiere
Cogne perché purtroppo è stato definito il Bronx, ma anche perché,
come giustamente è stato ricordato, in quel quartiere ci sono circa
900 alloggi di edilizia residenziale pubblica, quindi è normale che
ci sia una concentrazione maggiore. In quel caso ci sono stati
numerosi eventi di spaccio, di violenza, stupri, furti e chi più ne
ha più ne metta, persone condannate con sentenza definitiva passata
in terzo grado che ancora occupano tranquillamente l'alloggio. Una
persona che stupra un'altra, una persona che ne colpisce un'altra,
ci sono persone che hanno colpito dei Carabinieri, persone che
hanno commesso degli omicidi, persone che hanno commesso delle
rapine a mano armata in altre regioni e poi si sono trasferite qua
e sono state giudicate poi dopo: queste persone continuano a
conservare tranquillamente l'alloggio! E come ho avuto modo di
ricordare in quest'aula, ci sono persone, che come giustamente è
stato detto entrano ed escono dal carcere, soprattutto per reati
legati allo spaccio, e ci sono per esempio tossicodipendenti in
difficoltà che partecipano a un percorso di riabilitazione, che si
vedono assegnare un alloggio a fianco degli spacciatori che entrano
ed escono dal carcere e che quindi sostanzialmente, quando
ritornano, è come mettere una persona che è a dieta dentro la
pasticceria. Com'è possibile resistere in quella maniera? Non è
possibile. L'unica arma che abbiamo, l'unico strumento che abbiamo
è quello di utilizzare quello che prevede la legge.
Allargando un pochino lo sguardo, è interessante vedere come
hanno affrontato altre regioni questo fenomeno specifico sulla
criminalità. La Provincia autonoma di Bolzano lo ha normato in
maniera molto netta: non si parla di pericolosità sociale o si
parla di aver utilizzato l'alloggio per dei fini criminali, ma si
parla proprio di reati compiuti. C'è una specifica categoria di
reati compiuti che sono i reati predatori, oltre che quelli che
ricomprendono la violenza, per i quali è prevista la decadenza. E
banalmente, è stata approvata la settimana scorsa una legge
regionale nella Regione Umbria, di cui vi leggo solo il riassunto:
"Le condanne di ultimo grado di giudizio sono fonti di decadenza
per il beneficiario e il nucleo che è legato alla persona che ha
commesso questi reati". Non solo, ma addirittura si è previsto che
le persone che vengono scoperte a lavorare in nero o magari
truffare sul reddito di cittadinanza, perdono il diritto
all'abitazione, e questa è semplicemente una promozione di
legalità. Questa è un'azione di legalità: commetti un illecito?
utilizzi i beni pubblici e poi fai quello che ti pare, prendi dei
sussidi quando non ne avresti diritto? Perdi quel diritto alla casa
e quel diritto si dà a chi invece si comporta bene. Quella è
promozione della legalità!
Si dice all'interno dell'iniziativa che vi sia un problema
annoso sulla mobilità e su questo non posso che concordare. D'altra
parte, proprio l'iniziativa n. 40, quella di cui vi ho parlato,
quella relativa alla bassa Valle, lo evidenzia: c'è una graduatoria
per la mobilità ogni anno, spesso popolata da persone che hanno dei
problemi gravi. Esempio fattivo su tutti: una persona infartuata
che è stata messa in un alloggio al quarto o quinto piano senza
ascensore, e che ogni anno chiede di poter essere spostato in un
alloggio che le si confaccia, e che ogni anno si vede superare e si
vede non poter utilizzare un alloggio che possa essere aderente a
quelle che sono le sue necessità. Dall'altra parte, in bassa Valle,
la persona che aggrediva i suoi vicini e che chiaramente violava il
regolamento dell'ERP, si è vista spostare d'ufficio dall'ARER,
perché così non generava più problemi. La mobilità, invece di
essere utilizzata per le persone che effettivamente hanno
necessità, viene utilizzata per quelli che aggrediscono i
vicini.
È evidente che si debba rivedere questa politica della mobilità
e io ritengo che debba essere introdotta una discriminante: se io
ho un nucleo o un alloggio che non si adatta alle mie necessità,
non perché non ho il giardino, non perché è collocato in una zona
che non ritengo bella, non perché è al secondo piano ma io vorrei
essere al terzo perché mi piace avere una vista più ampia, ma
perché io sono un disabile e ho bisogno di un alloggio a misure di
disabile, o perché, come giustamente è stato proposto ed è stato
ricordato, sono una persona anziana, abito ad Aosta e mi sbattono a
Issogne, è evidente che questi casi vadano normati in maniera
differente rispetto a chi invece vuole cambiare, ovvero un alloggio
più grande, un alloggio più bello, un alloggio con una stanza in
più; sono due cose differenti. Bisogna prevedere una strada a due
vie per questo tipo di mobilità.
Anche sull'emergenza abitativa bisogna fare dei passi avanti.
Sono felice che sia citata la delibera di Giunta del 2017, perché
effettivamente fino a oggi è stata utilizzata, per dirlo in modo
delicato,
intuitu personae
; avrei potuto dire
mentula
canis
, ma mi limito a intuitu personae. Il problema qual era?
Che c'erano persone che si mettevano in graduatoria per l'edilizia
residenziale pubblica, dopodiché nel loro alloggio smettevano di
pagare l'affitto, arrivavano al numero sufficiente di mensilità non
pagate, dichiaravano di aver avuto una perdita di reddito e
chiedevano l'emergenza abitativa. L'emergenza abitativa dura dodici
mesi, prorogabile di sei. Ci siamo ritrovati con persone che
avevano un'emergenza abitativa che durava da sessanta mesi e non da
diciotto, come dovrebbe essere da delibera, e persone che in virtù
dell'emergenza abitativa passavano davanti a quelli che in realtà
erano in cima rispetto alla graduatoria: persone che magari erano
al 235esimo posto nella graduatoria per l'assegnazione di una casa,
ma siccome erano in emergenza abitativa venivano collocate al primo
posto, quindi scavalcano 235 persone che erano prima di loro,
perché loro erano in emergenza abitativa. Perché? Perché
furbescamente avevano smesso di pagare le loro mensilità al padrone
di casa; e per questo la Regione paga al posto loro e poi gli
faceva scavallare la graduatoria.
È più che evidente che tutto questo debba essere affrontato e
che debbano essere applicati dei correttivi. Io mi auguro davvero
che si arrivi, votando questa iniziativa, a fare il punto nella
Commissione competente. Se io però, condividendo chiaramente tutto
il testo, dovessi trovare una criticità a questa mozione, la
individuerei nell'impegnativa, collega Baccega, semplicemente per
un punto: perché lei impegna i presidenti delle Commissioni
consiliari competenti e, come lei sa, chiaramente la III
Commissione è competente per l'edilizia residenziale pubblica, ma
sulle politiche sociali è competente anche la V Commissione.
Abbiamo un problema: il presidente della V Commissione non c'è. Non
è, chiaramente, per togliere qualcosa al collega Restano,
evidentemente, ma siccome abbiamo chiesto di procedere con
l'elezione del nuovo presidente e ci è stato risposto che la
maggioranza stava lavorando alacremente per trovare questo accordo
e avere il presidente della V Commissione, visto anche che il
Presidente giustamente ha dichiarato pubblicamente che in dieci
giorni si sarebbe risolto il tutto, io mi aspettavo che a questo
punto saremmo arrivati a definire un presidente della V
Commissione. Quindi, condivido tutta l'impegnativa, ma questa
presidenza di Commissione che a questo punto mi pare essere
diventata merce di scambio, chissà se arriverà prima o poi e
potremo interessare. Nel frattempo ci accontenteremo dalla buona
volontà del collega Restano.
Presidente -
Consigliera Minelli ne ha facoltà.
Minelli (PCP) -
Il tema dell'edilizia residenziale
pubblica è sicuramente importante e deve essere seguito con
attenzione. Non soltanto: le politiche abitative sono un settore
sicuramente articolato e complesso e quindi devono essere
affrontate nella loro complessità.
Riteniamo che in questo momento la Regione, prima di affrontare
le problematiche evidenziate dalla mozione, sicuramente importanti,
o contestualmente a questa presa in carico delle problematiche,
debba però mettere rapidamente riparo all'ingiustizia che è stata
compiuta con il bando affitti del 2018 che ha previsto, come il
Tribunale di Torino ha accertato, delle norme discriminatorie verso
gli stranieri. Le motivazioni si possono leggere nel dispositivo
che è stato recentemente pubblicato.
Ricordo che tale pubblicazione sul sito istituzionale
dell'Amministrazione regionale è uno degli ordini che ha emanato il
Tribunale nei confronti appunto della nostra Regione. Tra gli altri
ordini, chiamiamoli così, nell'ordinanza c'è anche la condanna al
risarcimento all'Associazione studi giuridici sull'immigrazione per
le spese processuali e poi soprattutto l'obbligo di riapertura del
bando in questione. È stata prevista la rettifica di quattro
requisiti che il Tribunale ha giudicato discriminatori. Il primo è
di riaprire il bando agli stranieri muniti di regolare permesso di
soggiorno di qualunque tipo. Ricordo che nel 2018 - di questo
avevamo discusso a lungo in quest'aula - era stato limitato
l'accesso al contributo ai soli cittadini extracomunitari in
possesso di un permesso di lungo periodo.
Chiede poi il Tribunale di esentare dal requisito di assenza di
proprietà su immobili a uso abitativo in Italia o all'estero per
coloro che hanno un permesso di soggiorno per protezione
internazionale o protezione umanitaria: è un requisito che
all'epoca avevamo giudicato illogico, perché è assurdo per chi
richiede protezione umanitaria ed è fuggito dal proprio Paese,
produrre dei certificati di proprietà di immobili in cui non può
chiaramente abitare.
Ci sono poi altre richieste, anche quella di eliminare dal bando
la condizione di residenza di almeno quattro anni nella nostra
regione, perché non c'è una correlazione tra la durata di una
residenza e una situazione di bisogno o di disagio, e l'abitazione
è riconosciuta, lo ricordo, come uno dei diritti inviolabili della
persona.
A nostro avviso è corretto e importante fare tutti gli
approfondimenti che si vogliono e che sono evidenziati anche nella
mozione, ma c'è una sentenza da applicare e su cui riflettere
adeguatamente e ci sembra che si sia già anche aspettato parecchio.
Poi, contestualmente o subordinatamente, si può affrontare anche
tutto il resto, che ha sicuramente la sua importanza, perché sono
situazioni che hanno bisogno di risposte.
Presidente -
Consigliere Manfrin, secondo intervento.
Manfrin (LEGA VDA) -
Ringrazio la collega Minelli per il
pregevole intervento che mi permette di parlare di un altro
argomento, che è appunto la questione del bando affitti. Era una
questione che nel mio primo intervento ho tralasciato, perché ho
presentato a cadenza regolare, cioè una volta al mese, da marzo,
momento in cui doveva uscire il bando affitti, a oggi
un'interrogazione per chiedere quando sarebbe uscito il bando
affitti. Nella mia iniziativa di ottobre - le ho numerate per mese
- mi era stato detto che assolutamente il bando affitti sarebbe
uscito. Lo attendiamo, io guardo con ansia tutte le delibere di
Giunta e non lo vedo; siamo quasi a dicembre e vedere il bando
affitti sarà un po' difficile nel mese di dicembre, quindi mi
auguro che arrivi quanto prima.
Vede collega Minelli, sono felice del suo intervento
principalmente per due motivi. Il primo è che questo segna, come
sempre, la distanza tra noi e voi, cioè tra coloro che cercano di
tutelare i cittadini che qui abitano e risiedono, e che quindi come
sempre, come attualmente avviene con le graduatorie di edilizia
residenziale pubblica, per gli alloggi viene premiato chi da più
tempo risiede sul territorio. Lei lo saprà, si assegna un maggior
punteggio a chi risiede da più tempo sul territorio e questa è la
stessa identica modalità che abbiamo inteso utilizzare per il bando
affitti, ma lei invece ritiene che debbano essere premiati coloro
che arrivano domani e decidono di prendere un alloggio. Questo mi
rallegra, perché così almeno i valdostani stanno benissimo, e
sapranno benissimo in futuro, chi lavora per i valdostani e chi
lavora invece per chi sbarca domani.
Dall'altra, sono particolarmente felice perché lei evidentemente
ha nel suo intervento evidenziato quale era il contenuto di questo
bando così razzista, ovvero il fatto di dire: possono aderire a
questo bando soltanto gli italiani, quelli che hanno cittadinanza
italiana? E la risposta era: no! Abbiamo detto che al bando possono
aderire tutti i cittadini italiani residenti in Valle d'Aosta da
più di quattro anni e tutti i cittadini stranieri residenti in
Valle d'Aosta da più di quattro anni che hanno un permesso di
soggiorno di lungo periodo. Per quale motivo? Innanzitutto,
esattamente come nella motivazione precedente, perché il criterio
di residenza riteniamo sia una utile discriminante da utilizzare
per capire chi effettivamente vuole risiedere, lavorare stabilmente
sul nostro territorio e quindi chiaramente far parte di questa
comunità, visto che si utilizzano i fondi regionali, e dall'altra
parte chi invece magari è arrivato qui per caso, poi magari si
sposterà a lavorare in Francia o in Svizzera. Succede spesso che
persone arrivano qui, prendono gli alloggi, poi vanno a lavorare in
Francia e in Svizzera, e poi c'è qualcuno, che ha due pollici, che
prende le segnalazioni e le trasmette alla Guardia di Finanza per
farli decadere, e poi deve addirittura presentare una iniziativa in
Consiglio, perché c'è qualcuno che cerca di proteggere quelle
posizioni e dire: "Ma vediamo di trovare una quadra, ma sì,
lavoravi in Francia, va bene, vediamo se si può architettare
qualcosa". Di questa modalità di utilizzo degli alloggi, alla
faccia di chi effettivamente è in difficoltà, volevamo farne
assolutamente a meno, vista
la ratio
di questa
caratteristica che viene inserita nel bando affitti.
Io, collega Minelli, non l'ho vista particolarmente preoccupata
quando ho esposto all'interno di quest'aula il fatto che venisse
condiviso un bando da parte della Regione, che imponeva un criterio
razziale per poter lavorare, cioè se tu sei un afro-discendente
puoi aderire a questo bando, altrimenti via. Non l'ho vista
particolarmente preoccupata.
Capisco e comprendo che a lei le questioni che discriminano le
interessano in un senso solo: quando si discriminano i cittadini
valdostani va bene, quando invece si dice: "utilizziamo un criterio
di residenza applicandolo a tutti, italiani e stranieri", allora
non le va più bene.
Lei ha fatto un esempio, collega Minelli, quello della
protezione umanitaria. Lei finge di non sapere che la protezione
umanitaria in quel momento, sa che governava la Lega, era stata
eliminata. Mi fa specie che lei abbia deciso di utilizzare proprio
quella della protezione umanitaria. Al di là di questo, collega
Minelli, quando lei interviene dovrebbe studiare un pochino meglio,
perché sa, se lei avesse detto la norma, la legge 3 del 2013,
scoprirebbe che il 10 percento degli alloggi, così come da legge
nazionale, è già riservato a coloro che hanno una protezione o un
asilo concesso dal nostro Paese, quindi non discriminava nessuno
che avesse una protezione concessa. Prima di fare le sue
affermazioni, che sicuramente nutriranno la pancia, probabilmente è
un argomento che a lei piace utilizzare nei confronti di altri,
nutriranno la pancia dei suoi lettori, probabilmente forse è meglio
che si prepari un po'.
Oltre a questo sono altrettanto felice del fatto che lei abbia
citato la sentenza che è pubblicata, la quale impone di riaprire un
bando chiuso nel 2018 anche per gli stranieri.
Io le domanderei di chiedere all'Avvocatura regionale se questo
è possibile, perché un conto è quello che è scritto in sentenza e
un conto è quello che si può fare. Se lei ritiene che un bando che
si è chiuso nel 2018 e i cui fondi sono già stati utilizzati si
possa riaprire, ce lo faccia sapere e magari potremmo riaprirlo
anche per quelli del 2001, potremmo fare un bando affitti
retroattivo del 1977; si potrebbe fare, magari è una cosa che si
può fare, chiedo chiaramente conforto al collega Aggravi e ai
colleghi avvocati se questa cosa è possibile, ma dubito che si
possa fare.
Al di là di quelle che sono le cose che lei ci ha esposto, che
evidentemente non possono sussistere, rimane invece una
problematica molto attuale che è: il bando affitti uscirà e quando?
Queste sono le uniche due cose che interessano i valdostani. Tutto
il resto sono propaganda politica che lei può tranquillamente dire
in questa aula, ma che da questa aula non esce.
Presidente -
Consigliera Minelli per il secondo
intervento.
Minelli (PCP) -
Il collega Manfrin, oltre a tante
qualità, possiede anche quella di avere capacità divinatorie o di
leggere nel pensiero. Lei ha detto in più riprese quello che
secondo lei io penso, quello che fingo, quello che intendo
esplicitare e portare avanti, tra l'altro ha anche detto che io
ritengo che bisogna premiare chi arriva oggi e domani deve avere un
alloggio. Queste sono valutazioni che ovviamente ha fatto lei, io
non ho assolutamente detto questo e nemmeno penso questo.
Sicuramente c'è distanza tra noi e voi, non solo su questa
tematica, ma anche su molte altre. Mi rifaccio a una espressione
che lei ha utilizzato: "bisogna in qualche modo, con le politiche
abitative, avere attenzione per i cittadini che qui abitano e qui
risiedono". Ecco: qui abitano e qui risiedono cittadini di varie
nazionalità; c'è anche questo aspetto.
Sul "nutrire la pancia dei propri elettori" in questo lei è
maestro e dovremmo venire a prendere lezioni da lei piuttosto,
perché non siamo sicuramente al suo livello. Ma tornando nel merito
delle cose che ho detto, non sono valutazioni che faccio io, c'è
una sentenza di un Tribunale che ha stabilito che quel bando era
discriminatorio. La riapertura o meno e la sua possibilità tecnica
e giuridica non spetta certo a me valutarla, però questo la
sentenza dice e questo ritengo che la Regione debba prendere in
considerazione. È una sentenza di giugno, i tempi credo che siano
maturi e, come avevamo detto in quella discussione famosa
dell'inizio del 2019, noi non abbiamo cambiato idea sul fatto che
quel bando non fosse corretto e il Tribunale lo ha dimostrato.
Presidente -
Qualcun altro vuole intervenire nella
discussione generale? Non vedo altre richieste, chiudo la
discussione generale. Assessore Barmasse per il Governo, ne ha
facoltà.
Barmasse (UV) -
L'iniziativa in questione affronta ad
ampio raggio il problema dell'edilizia residenziale pubblica, che
riguarda una pluralità di aspetti: legge regionale di riferimento,
gestione e vigilanza ARER, graduatorie, assegnazioni mobilità,
decadenze, eccetera, come giustamente evidenziato dai
proponenti.
A seguito della ripercussione della pandemia da Covid-19 stiamo
indubbiamente assistendo a un incremento delle criticità sociali,
la cui onda lunga si farà sentire anche nei prossimi anni.
Relativamente alla problematica abitativa che si acuirà nel tempo,
occorre fare una riflessione ad ampio spettro, assumere decisioni e
definire gli indirizzi per i prossimi anni. Tali indirizzi dovranno
essere definiti sulla base di una visione integrata e globale delle
politiche abitative, da concertarsi con gli enti locali e con tutti
gli attori coinvolti. Sinora abbiamo assistito a una serie di
interventi a
spot
nei vari settori in cui si declinano le
politiche abitative: emergenza abitativa, ERP, sostegno alla
locazione, ma non integrati tra di loro.
La revisione della legge regionale 3 del 2013 in materia di
politiche abitative è senza dubbio l'occasione per rivedere il
sistema di risposta al bisogno abitativo della nostra regione. La
manutenzione di tale legge si impone, non solo in relazione ai
nuovi bisogni emergenti a seguito della pandemia, ma anche alla
luce dell'esperienza maturata in questi quasi nove anni di
applicazione, nel corso dei quali sono emerse molteplici criticità
e lacune sia della norma che degli atti gestionali che ne sono
discussi. La richiesta che emerge, quindi, dalla mozione presentata
è quella di affrontare a tutto tondo la questione relativa all'ERP
che deve, gioco forza, coinvolgere anche ARER, in virtù del fatto
che è l'unico soggetto gestore nella nostra regione. Si tratta di
argomenti molto vasti e ne ho peraltro citati solo alcuni che
coinvolgono trasversalmente anche altri assessorati. Di certo non
possono essere esauriti in una audizione con i vertici dell'ARER,
che rappresenta tuttavia un ottimo punto di partenza.
Per quanto riguarda l'impegnativa della mozione, posso dire che
la posso condividere, perché è intenzione della maggioranza
condividere in Commissione, anche con la minoranza - è giusto - le
questioni relative alle politiche abitative, che sono una
problematica importante; come Governo, però, non condividiamo del
tutto le premesse. Per cui proporrei ai proponenti di poter
rivedere, se sono d'accordo, le premesse della mozione, per poter
eventualmente accettare l'impegnativa.
Presidente -
Consigliere Baccega.
Baccega (GM) -
Credo che per approfondire le richieste di
modifica delle premesse, sia opportuna una sospensione, per capire
bene cosa propone di fare l'Assessore.
Presidente -
La sospensione è accordata. Faccio solo
presente che la discussione generale è stata chiusa, pertanto per
modificare con emendamenti la mozione, ci vuole l'accordo di tutti.
Breve sospensione.
La seduta è sospesa dalle ore12:08 alle ore 12:20.
Bertin (Presidente) -
Possiamo riprendere. Come accennavo
in precedenza, la discussione generale era già stata chiusa. Se c'è
l'accordo da parte di tutti, non nel merito ma nell'aspetto
formale, non c'è problema nel modificare. Sembrerebbe che sia stato
trovato un accordo tra il proponente e l'assessore. Il consigliere
Baccega si è prenotato, ne ha facoltà.
Baccega (GM) -
Per comunicare al Consiglio che il
confronto avuto con l'Assessore e con i colleghi Carrel e Rollandin
ha prodotto alcune modifiche richieste dall'Assessore,
relativamente alle premesse della mozione. Abbiamo condiviso di
poter stralciare, "visto l'articolo apparso sulla testata Aosta
Oggi dal titolo 'Quartiere Cogne, il Bronx della Valle d'Aosta'";
poi abbiamo modificato il "valutato che nella graduatoria della
mobilità comporta delle problematiche", anziché "von si muove";
infine "preso atto che l'attività di indirizzo e di controllo
spetta alla Regione". Abbiamo stralciato la parte che dice che non
si capisce chi può gestire detta impegnativa competenza, ma bisogna
chiarirlo meglio: c'è bisogno di rafforzare quell'assessorato,
bisogna capire bene se questa delega deve rimanere in capo a
quell'assessorato, oppure se può essere in qualche modo valutato un
ulteriore spostamento, cosa che abbiamo già auspicato in passato
fino dall'inizio.
Io credo che alla fine la sostanza è nell'impegnativa e, visto
che il collega Manfrin ha arricchito anche con il intervento le
tematiche relative all'edilizia residenziale pubblica, credo che il
confronto in Commissione ci porterà via parecchio tempo e sarà in
quel momento che andremo a individuare le modifiche da adottare
nella legge e nei regolamenti. Ringrazio per l'attenzione.
Presidente -
Le modifiche sono pervenute al banco della
Presidenza. Ci sono altri che vogliono intervenire? Se non vi sono
altri, mettiamo in votazione la... Consigliera Minelli per
dichiarazione di voto. La prossima volta anticipi un po'.
Minelli (PCP) -
Pensavo dovesse ancora intervenire
qualcuno sulle modifiche, non sulla dichiarazione di voto. In ogni
caso, la mozione nella sua impegnativa resta quella che era stata
proposta, quindi si impegna ad affrontare le problematiche che sono
espresse nelle premesse. Di conseguenza, come abbiamo già detto,
riteniamo che si tratti di questioni importanti, ma che andrebbero
affrontate insieme ad altre. L'impegno lo riteniamo riduttivo
rispetto alla complessità della tematica, quindi ci asterremo.
Presidente -
Mettiamo in votazione la mozione. La
votazione è aperta.
Esito della votazione:
Presenti: 33
Votanti           
: 31
Favorevoli: 31
Astenuti: 2 (Guichardaz Erika, Minelli)
La mozione è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK