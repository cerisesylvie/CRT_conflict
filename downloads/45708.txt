Consiglio Regionale della Valle d'Aosta - Oggetto del Consiglio n. 2363 del 20 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2363 del 20 aprile 2023 - Resoconto
OGGETTO N. 2363/XVI - Interpellanza: Ricomposizione della
Commissione paritetica e temi prioritari del governo regionale da
sottoporre all'esame della stessa.
Bertin (Presidente) -
Punto n. 41. Per l'illustrazione,
la consigliera Erika Guichardaz.
Guichardaz E. (PCP) -
È un'interpellanza un po' vecchia,
nel senso che almeno alcune domande sono state sorpassate dal voto
in aula di ieri. Ma quest'interpellanza vuole principalmente
concentrarsi sui dossier che ci sono giacenti in Commissione
paritetica, per capire a che punto sono, per capire che cosa è
intenzione fare e poi anche un po' per fare chiarezza rispetto alla
parte nazionale della Commissione paritetica. Abbiamo appreso dai
giornali dell'elezione dell'avvocato Mascetti, ma la Commissione
paritetica è composta da altri due membri, quindi questo, oltre
alla parte dei dossier, chiediamo al Presidente. E poi, non so se
può rispondermi, ma notizia di oggi è che uno dei nominati in parte
regionale risulta essere consigliere giuridico dell'ufficio della
presidente Meloni e quindi della controparte. Su questo le
chiederei, se può dirmelo, se già ieri lo sapevate o se anche voi
lo avete appreso dai giornali quest'oggi.
Presidente -
Risponde il Presidente della Regione.
Testolin (UV) -
Le domande erano: "Rispetto alla
composizione della Commissione paritetica, quali atti sono stati
compiuti dal Governo italiano per ricostituire la propria
delegazione della Commissione paritetica e se, alla luce del cambio
di maggioranza, la delegazione valdostana...", e questo è il punto
che, come giustamente diceva la collega, è superato; "Qual è lo
stato dell'arte dei singoli dossier trattati dalle precedenti
Commissioni, quali iniziative sono state assunte dal Governo
regionale per arrivare a una rapida ricostituzione della
Commissione paritetica", e anche questo è superato; "Quali sono i
temi prioritari che il Governo regionale intende sottoporre
all'esame della Commissione paritetica"; questi sono i quattro
quesiti.
Come si diceva, a seguito dell'avvenuta individuazione dei
componenti della Commissione paritetica, la prima domanda è
superata dalla nomina dei due componenti di parte regionale. Il
Consiglio regionale ne darà notizia al Ministero degli affari
regionali e delle autonomie per il necessario aggiornamento del
decreto ministeriale del 15 marzo scorso, di ricostituzione della
Commissione paritetica per l'inserimento e l'avvio dei lavori della
stessa, in quanto si era data comunicazione al Ministro delle
dimissioni che erano state rassegnate dai due membri della
paritetica di nomina regionale.
Per quanto riguarda i dossier trattati, non ci sono novità
rispetto a quanto già comunicato a questo Consiglio, ovvero che sul
tavolo della paritetica vi sono le norme di attuazione in materia
di concessioni di derivazioni d'acqua, in materia di previdenza del
Corpo valdostano dei vigili del fuoco e del Corpo forestale della
Valle d'Aosta, di statizzazione del personale docente nelle
istituzioni di alta formazione musicale e artistica, e tali dossier
sono già in avanzata fase di esame e in attesa di definizione nel
loro complesso. Evidentemente non ci sono passi avanti rispetto a
quelle che erano le indicazioni già fornite in precedenti
interpellanze. Altri temi di interesse in discussione consistono
nelle materie dei beni archivistici, l'ordinamento linguistico e le
funzioni dell'ex Istituto superiore per la prevenzione e sicurezza
sul lavoro, già oggetto di schemi di norme di attuazione vagliati
dal Consiglio regionale negli anni addirittura 2010-2012, ma mai
approdati in Consiglio dei Ministri, senza alcuna spiegazione
particolare da parte statale.
Vale forse la pena di precisare che, affinché la commissione
possa licenziare uno schema di norma di attuazione, i componenti di
parte statale devono effettuare l'istruttoria presso i Ministeri
competenti per materia, prima di potersi esprimere definitivamente
sul testo. Ministeri che poi vengono nuovamente consultati anche
prima dell'iscrizione al Consiglio dei Ministri delle norme in
oggetto. Queste sono delle fasi particolarmente delicate, perché
molto spesso è proprio qui che si arena l'iter di norme di
attuazione.  Si capisce dunque perché uno dei punti essenziali
che le Regioni a statuto speciale e le Province autonome hanno già
posto all'attenzione del Ministro Calderoli e che da anni chiedono
a tutti i Governi, è proprio quello di regolamentare i lavori della
Commissione paritetica al fine di inserire dei termini che rendano
il percorso certo e il più rapido possibile.
Al momento, dunque, non appena l'organismo paritetico sarà
ricostituito nel suo complesso, l'iniziativa da parte del Governo
sarà assolutamente quella di sollecitare l'approvazione delle norme
sopra menzionate e soprattutto quelle di più stretto interesse,
quindi quelle relative ai vigili del fuoco e ai forestali, nonché
quella sulle concessioni di derivazione di acqua. Nel frattempo
abbiamo già intrapreso, sin dallo scorso 6 aprile, un percorso di
ricognizione con le varie strutture interessate, finalizzato a
un'attenta riflessione sui possibili argomenti che potrebbero
formare oggetto di disposizioni di attuazione, anche eventualmente
attraverso l'aggiornamento di testi già sottoposti all'esame
dell'organo paritetico. È una ricognizione interna sulla quale
stiamo lavorando da una ventina di giorni e che porterà
l'identificazione, nel caso, di nuove argomentazioni da sottoporre.
A seguito di questa prima attività ricognitoria ancora in corso,
verificheremo ulteriormente se vi sono altri argomenti per i quali
è necessario procedere con una norma di attuazione, per
l'adeguamento della normativa statale al nostro peculiare
ordinamento, ivi compresa l'effettuazione degli approfondimenti in
merito alla zona franca di cui abbiamo parlato nello scorso
Consiglio all'interno di quest'Aula.
In merito alla domanda sul Professor Marini, per quanto ci
concerne, la nostra proposta era derivante dalla professionalità e
dalle caratteristiche dello stesso, in funzione di quelle che sono
state le collaborazioni che nel tempo lo hanno visto parte attiva
in alcune situazioni di rilievo per quanto riguarda questioni di
interesse regionale. Direi che la scelta è dettata da questi
aspetti e non da altri.
Presidente -
Per la replica, la consigliera Erika
Guichardaz.
Guichardaz E. (PCP) -
Come immaginavamo, ma come è
normale che sia, è tutto fermo, perché giustamente adesso è appena
stata rinominata la parte statale e sappiamo ancora avere alcuni
pareri dai Ministeri e quindi tutto tornerà in discussione. Ieri,
fra le altre cose, aveva parlato anche della questione delle
minoranze linguistiche in sindacato, che oggi non ha riaccennato,
non mi ricordo se lei o qualche collega durante la discussione,
quindi magari ci sarà poi possibilità di approfondire ulteriormente
rispetto a questo tema.
Rispetto alla domanda posta invece riferita all'avvocato Marini,
lo avevamo detto ieri, anche noi riconosciamo la professionalità
dell'avvocato, ma la mia domanda era riferita invece al suo ruolo
all'interno della Presidenza del Consiglio dei Ministri, che
naturalmente lo pone in una situazione diversa rispetto a quella
prospettata ieri e per cui, forse, avremmo potuto dire anche
qualcosa in più.
Lascio integrare alla collega.
Presidente -
Consigliera Minelli per i minuti
restanti.
Minelli (PCP) -
Io ieri avevo, nel mio intervento, posto
la domanda se la nomina dell'avvocato Marini non fosse inopportuna,
avevo paventato questa cosa. Oggi aggiungo che si tratta di una
designazione sconcertante. È emerso che il professor Marini, che ha
competenze giuridiche che sono riconosciute da tutti, è il
consulente giuridico della presidente del Consiglio dei Ministri
Giorgia Meloni.
Allora noi ci chiediamo: ma voi il curriculum del professor
Marini attualizzato lo avete richiesto? Lo avete ricevuto? Lo avete
esaminato? Se non avete verificato questo suo ruolo, allora
dimostrate di operare con grande leggerezza. Se invece sapevate di
questo suo ruolo, allora sinceramente noi non abbiamo più parole!
La Commissione paritetica è composta da tre esponenti di
designazione statale e di tre di designazione regionale, e questo,
per confrontare e portare le sintesi dello Stato da una parte e
quelle della Regione Valle d'Aosta dall'altra. Come può il
professor Marini rappresentare compiutamente e con fermezza e
determinazione le esigenze della Regione Valle d'Aosta, dovendo
svolgere contemporaneamente funzioni di consulenza a chi
rappresenta lo Stato ai massimi livelli e che è la controparte. C'è
un contrasto di ruoli! E se voi non lo rilevate, proprio voi che
ogni tre per due insorgete contro lo Stato centralista e
decisionista, davvero non sappiamo più che cosa dire e che cosa
pensare di un Governo che si definisce autonomista
progressista.
Presidente -
Con quest'interpellanza, chiudiamo i lavori
di questa mattina del Consiglio regionale. Il Consiglio riprenderà
alle ore 15:00.
---
La seduta termina alle ore 12:57.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK