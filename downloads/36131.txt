Consiglio Regionale della Valle d'Aosta - Oggetto del Consiglio n. 401 del 29 gennaio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 401 del 29 gennaio 2014 - Resoconto
OGGETTO N. 401/XIV - Reiezione di risoluzione: "Incontro
dell'Amministratore unico della "Saint-Vincent Resort & Casino"
con la commissione consiliare competente per l'esame della
situazione relativa all'andamento della gestione
dell'azienda".
Presidente -
Ha chiesto la parola l'Assessore Baccega.
Prego.
Baccega (SA)
- Sì, grazie Presidente.
In relazione al confronto che si è avuto questa mattina e al
dibattito sulla risoluzione, come vi avevamo anticipato, abbiamo
incontrato i responsabili della sala da gioco - l'Amministratore
unico, il dottor Frigerio, e il dottor Buat - e abbiamo chiesto
loro la disponibilità a un confronto con la minoranza e la
maggioranza; sono disponibili, e quindi, da questo punto di vista,
chiedo se siete disponibili a un incontro che si può anche fare
immediatamente con una sospensione del Consiglio...credo che si
possa tranquillamente andare in quella direzione...mi sembrava che
era questa la richiesta che era venuta fuori questa mattina.
Grazie.
Presidente
- Qualcuno intende prendere la parola anche in
relazione alla proposta fatta dall'Assessore Baccega? La parola al
collega Chatrian.
Chatrian (ALPE)
- Sì, grazie Presidente. A nome dei
gruppi di opposizione chiederei qualche minuto di possibilità di
fare un ragionamento tra di noi. Grazie.
Presidente
- Il Consiglio è sospeso.
Si dà atto che la seduta è sospesa dalle ore 15,37 alle ore
15,47.
Rini (Presidente)
- Colleghi, possiamo riprendere i
lavori. Qualcuno intende prendere la parola considerando le
osservazioni dell'Assessore? La parola al collega Bertschy.
Prego.
Bertschy (UVP)
- Grazie.
Intanto ringraziamo i gruppi di maggioranza per la disponibilità
per questo incontro; riterremmo opportuno farlo, anche per una
questione logistica, qui, in aula. Per noi, viste le dimensioni che
ha preso il dibattito, può essere anche un dibattito
pubblico...vedete voi come organizzarlo, non c'è nulla da
nascondere, perché ormai tra tweet e giornali ci siamo detti un po'
di tutto...comunque proponiamo di farlo qua, in aula; poi
l'organizzazione del dibattito definitela voi come credete più
opportuno.
Presidente
- Siamo obbligati, non si può fare in un
incontro in aula, però chiedo se ci sono suggerimenti sulla
modalità di svolgimento...non pubblico, non pubblico, però se ci
sono suggerimenti... Adesso le leggiamo...un attimo, collega...le
leggiamo subito...non si possono fare audizioni pubbliche in
Consiglio regionale durante una seduta consiliare, è prerogativa
delle commissioni, però...prego, collega Donzel.
Donzel (PD-SIN.VDA)
- Brevissimo. Non sono un esperto di
regolamenti, ma so che il Consiglio regionale, quando vota
all'unanimità una mozione, può decidere. Il fatto di farlo in
quest'aula è semplicemente per una questione di spazio, perché non
c'è un'aula che possa accogliere tutta la maggioranza e la
minoranza insieme. Il fatto di renderlo pubblico mi sembra un fatto
naturale...se poi la maggioranza decide che la riunione debba
essere fatta a porte chiuse se ne assume la responsabilità, ma noi
vogliamo fare domande pubbliche e sentire risposte pubbliche. Se
voi ritenete inopportuno questo, vi alzate, lo dite, ve ne assumete
la responsabilità, ma non nascondetevi dietro i regolamenti, per
cortesia!
Presidente
- Altri? Va bene. Possiamo quindi sospendere
il Consiglio per effettuare questo incontro nelle modalità che
riteniamo più opportune. Va bene? No, l'unica cosa che noi abbiamo
comunicato, colleghi, è che non si possono effettuare...come da
Regolamento, all'articolo 49, nessuna persona estranea può
introdursi nell'aula del Consiglio regionale tranne i due eletti al
Parlamento. Quindi possiamo decidere, credo che ci sia la saletta
riunioni qua a fianco, dove...va bene? No, le autorizzazioni del
Presidente sono...sì, ma non è pubblica, ma non è pubblica. Noi
stiamo parlando...scusate, colleghi, parlavamo della cosa pubblica,
questo è un altro discorso...quello dei sindacati che avevamo fatto
in aula però non era pubblica, era solo logisticamente una
riunione.
Prego, collega Viérin...ha chiesto la parola, su questo?
Prego.
Viérin L. (UVP)
- Forse non ci siamo espressi bene,
Presidente.
Ci sono due questioni. La prima è una questione logistica: noi
chiediamo che l'incontro sia fatto in aula, quindi questa è la
prima questione; la seconda questione delle nostre richieste, come
ha espresso il collega Donzel, è che noi proponiamo che questo
incontro sia pubblico e riteniamo che il Consiglio sia sovrano
nell'accettare o meno questa proposta. All'interno di quest'aula
vengono i bambini delle scuole, vengono delegazioni da ogni posto
d'Italia - e non solo - a visitare la nostra sala; ci sono
incontri, abbiamo avuto l'onore di ricevere il Presidente della
Camera, l'Onorevole Boldrini...abbiamo capito, Presidente, che il
Regolamento dà una possibilità per organizzarci come vogliamo. Se
poi vogliamo addurre le motivazioni del Regolamento perché non c'è
una voglia di fare un'audizione pubblica, è un altro discorso, però
le nostre richieste sono: una, di avere
logisticamente...obiettivamente, Presidente, 35 Consiglieri più le
persone che devono essere audite, più eventualmente...anzi,
sicuramente, qualcuno che verbalizza...non crediamo sia adeguata la
sala antistante il Consiglio. L'altra questione è una questione di
trasparenza. Noi non abbiamo problemi a confrontarci pubblicamente
con il vertice della Casa da gioco, probabilmente altri hanno
qualche tipo di problema...quindi la nostra richiesta è di
procedere a un confronto pubblico in quest'aula, per cui almeno
rispondeteci sui due punti.
Presidente
- Grazie collega.
Allora, sulla questione logistica dello spazio non ho nessuna
difficoltà a dire che possiamo benissimo farla anche in aula, così
com'è successo già in passato, a porte chiuse; se, invece, si
intende fare qualcosa di pubblico, questo sì non è previsto dal
Regolamento. Se vuole proporla come mozione d'ordine, si mette
naturalmente alla votazione dell'aula, come mozione d'ordine. Va
bene? Possiamo mettere in votazione questa proposta? Sì, uno a
favore se volete intervenire su questo, uno a favore e uno contro
sulla questione di svolgere pubblicamente questa
audizione...certo.
Prego, collega Chatrian.
Chatrian (ALPE)
- Grazie collega...grazie Presidente
Rini.
Stavo ascoltando l'Assessore Viérin, quindi cercavo un
attimo...dato che la posizione del Presidente Rini la conosciamo,
cercavo di esplicitare la posizione dei 17 Consiglieri di
opposizione, Presidente Rollandin! Tre ore di dibattito, ieri
pomeriggio: una Casa da gioco che è in grande difficoltà, i segreti
di Pulcinella che escono all'ultimo minuto (che non sono tanto di
Pulcinella), tre "messaggini" che arrivano all'ultimo momento, ieri
sera, nel dibattito, a seguito di una nostra mozione, di un
dibattito anche franco, un Presidente della Regione in grande
difficoltà, che praticamente smentisce completamente l'Assessore
competente Baccega, dato che ci aveva illustrato una situazione
quasi idilliaca...capiamo l'entusiasmo dei primi 6 mesi di
legislatura, abbiamo capito tante cose in questi 6 mesi!
Ciò detto, riteniamo necessario, colleghi, che questo incontro
sia pubblico. Riteniamo doveroso, riteniamo che i valdostani tutti
- le maestranze interne, i dipendenti della Casa da gioco, le
attività commerciali dirette e indirette, la località di
Saint-Vincent, le località limitrofe, la conurbazione di
Saint-Vincent e tutta la Valle d'Aosta - conoscano nei dettagli la
situazione, e soprattutto le domande che i colleghi di minoranza e
i colleghi di maggioranza faranno all'Amministratore unico, Signor
Luca Frigerio, e probabilmente anche al Direttore generale del
personale. Noi riteniamo, mai come in questo momento, necessario,
urgente, soprattutto obbligatorio che questa audizione sia
pubblica, mi sembra...come posso dire? che lo dobbiamo ai cittadini
valdostani, ai quali, forse, dopo il dibattito di ieri e il
dibattito di questa mattina, invece di togliere i dubbi della
situazione, li abbiamo aumentati i dubbi. La situazione è talmente
drammatica e pericolosa che, forse, al di là del discutere di un
taglio eventuale sugli emolumenti dei dirigenti, noi riteniamo
necessario discutere sullo stato dell'arte, sulle carte che devono
essere messe, nero su bianco, sul tavolo, e sulle azioni
soprattutto che dobbiamo mettere in campo. A favore del fatto che
richiediamo un'audizione pubblica, termino dicendo che
riteniamo...scusate, colleghi di maggioranza, ci sentiamo 17
azionisti della Casa da gioco della Valle d'Aosta...noi riteniamo
di essere degli azionisti, mi sembra per quasi un buon 49 percento,
e riteniamo che in questo momento il popolo valdostano deve
conoscere nel dettaglio la situazione e lo stato dell'arte della
nostra Casa da gioco. Grazie.
Presidente
- Grazie. Diamo lo spazio a un intervento di
posizione differente.
Passiamo quindi la parola al Presidente Rollandin...un
intervento a favore e uno contro...prego, Presidente Rollandin.
Rollandin (UV)
- Sì, grazie Presidente.
Ma credo che la disponibilità della maggioranza a tener conto
delle volontà comuni di far chiarezza su un aspetto legato al
problema sollevato con questa risoluzione...perché qui non apriamo
il dialogo su tutto quello che si potrà fare in commissione, qui
andiamo su un tema che è specifico, vorrei ricordarlo, perché
altrimenti andiamo su dei temi molto vari. Siccome su questo tema
c'è una trattativa in atto...sì, andiamo su dei temi che sono molto
vari: vanno da quello che abbiamo detto ieri, qui, da quelle che
sono le prerogative, da quelli che sono i lavori, da tutta una
serie di problemi che giustamente faranno oggetto di alcune
richieste specifiche sulle quali noi abbiamo detto che siamo
disponibili a dare risposte. Oggi qui stiamo parlando...e abbiamo
dato la disponibilità a fare in modo che ci sia un chiarimento con
i diretti interessati della trattativa, cioè il Commissario, il
responsabile Luca Frigerio, e il dottor Buat, che è il Responsabile
del personale, in modo che ci siano i chiarimenti corretti di come
è iniziata la trattativa...perché su questo ieri c'è stato un
florilegio di notizie: "ma non si è detto questo, cosa si è
detto?"...tant'è che oggi c'è la puntuale mozione sui dirigenti:
"ma come mai non si è detto niente sui dirigenti?"...
Allora, crediamo che invece di dirlo noi, come forze
politiche...vorremmo che questo chiarimento venisse fatto
con...però questo chiarimento si inserisce in mezzo a una
trattativa sindacale molto complessa, che credo non debba fare da
rimbalzo, per il momento; essendo all'interno di una trattativa,
deve essere collegato con un'azione in cui è giusto che venga
coinvolto anche il resto del Consiglio, ma non è il momento di dare
questo tipo di pubblicità! Ci sarà poi tutto il tempo di
commentare, di dire quello che va, quello che non va, si faranno
commenti sulle proporzioni, su quello che è giusto o non giusto.
Oggi noi riteniamo che il fatto di farlo a porte chiuse sia
collegato con un processo che è appena aperto a livello di
trattativa, e questo dibattito non può essere fatto in modo tale
che diventi una platea, per fare una serie di affermazioni che, a
nostro avviso...è legittimo farle, ognuno farà e dirà quello che
vuole, ma oggi dobbiamo avere questo chiarimento a porte
chiuse.
Presidente
- Passiamo quindi alla votazione sulla mozione
d'ordine...sulle mozioni d'ordine non si può effettuare la
votazione segreta. Procediamo alla votazione. Non si può, non si
può...scusate, ci sono anche delle questioni procedurali, colleghi,
io vi chiedo veramente di tenere...le do subito i riferimenti
dell'articolo, collega. Votate, colleghi. Vuole sospendere la
votazione? Le do subito il riferimento. Aspetti un secondo, stiamo
facendo delle analisi anche con gli uffici, un secondo! Le diamo
subito la risposta: la richiesta, così come cita l'articolo
71...scusate, colleghi, l'articolo 71, al comma 2, sulla richiesta
di votazione a scrutinio segreto, dice che tale richiesta non è
ammessa per le questioni procedurali. Possiamo procedere e
concludere la votazione? Colleghi, votate. Bene, possiamo chiudere
la votazione.
Presenti: 35
Votanti: 35
Favorevoli: 17
Contrari: 18
Il Consiglio non approva.
Colleghi, vi propongo quindi di sospendere la seduta per poter
effettuare questo incontro in aula a porte chiuse. Il Consiglio è
sospeso.
Si dà atto che la seduta è sospesa dalle ore 16,02 alle ore
17,20.
Rini (Presidente)
- Colleghi, possiamo riprendere i
lavori dopo questa pausa che ha consentito questo incontro con i
vertici del Casinò. Ci sono richieste d'intervento, anche alla luce
di questo incontro? Ha chiesto la parola il collega Ferrero; ne ha
facoltà.
Ferrero (M5S)
- Grazie Presidente.
Direi che all'ombra di questo incontro grossi interventi non ne
possiamo fare; possiamo ritornare però sulla questione della nostra
risoluzione. Dice il proverbio che
chi si accontenta gode
e
a qualcuno basta magari fare da accompagnatore per prendere un po'
d'aria a Roma e pensa di svolgere il suo compito politico e
guadagnarsi il suo stipendio...su questo ognuno è libero di fare
qual che vuole. Dovete però mettervi bene in testa una cosa: che
oggi qui ci sono 17 azionisti e lì ci sono 18 azionisti della
Casino de la Vallée. La Casinò S.p.A., quindi, non è vostra, è di
tutta la collettività, e noi rappresentiamo i delegati di questa
collettività. Il Signor Frigerio, che è stato qui, non è
nient'altro che un nostro dipendente, questo dobbiamo chiarirlo in
maniera tale che non ci sia da equivocare. L'assemblea quindi
doveva essere aperta a tutti, doveva essere un'assemblea pubblica,
perché la Casino è dei cittadini, quello che si è verificato qui è
comunque una cosa che non va bene. Le decisioni poi, certo, le
prenderà la maggioranza, ma come sa bene l'Assessore Baccega, che
ha fatto parte di una decina di società, oltre ad essere un esperto
di contratti...dovrebbe sapere anche che è l'assemblea, che è poi
l'assemblea che vien fuori dalla maggioranza, ma l'assemblea ci
deve essere, l'assemblea deve discutere, cosa che non è
successa...sì, c'è stato questa specie di surrogato in cui
sostanzialmente qualcuno non ci ha dato le risposte che volevamo.
Bisogna quindi cambiare registro subito. Se dobbiamo liquidare dei
dirigenti o degli amministratori che non sono all'altezza o che non
hanno dato risultati e dobbiamo anche dar loro una liquidazione, ma
mandiamoli via! Accolliamoci questa spesa, è comunque meglio che
continuare ad averli in mezzo...diciamo "in mezzo" e continuare a
pagare poi lo scotto di persone che non sono all'altezza di quello
che fanno.
L'ipotesi di accordo che è stata presentata ieri, secondo noi, è
sinceramente vergognosa, è un'autentica schifezza, un colpo basso
che è stato dato ai lavoratori, perché si colpiscono le fasce più
basse dei dipendenti e, al di là dei conti che abbiamo sentito
prima da Frigerio, lavoratori che prendono intorno a 1.200-1.600
euro andranno a rinunciare intorno a 220-250 euro al mese, il che
non è poco per salari che non sono di certo dei salari incredibili.
Quindi quello che volevamo dire è che il "comandante" Frigerio, che
è una specie di "Schettino da terraferma", non lascia neanche un
centesimo di quello che prende e i dirigenti non si sa, non si sa
bene, si vedrà, si sta studiando, ma noi non sappiamo nulla! Si sta
cercando di correre ai ripari, con questa audizione, ma
sinceramente ai ripari non si è corso.
Noi, comunque - e penso di parlare a nome di tutti e 17 - siamo
dalla parte dei dipendenti, questa è la differenza. I sacrifici,
sì, ci vogliono, ma iniziamo da coloro che prendono di meno in
questo caso, e in maniera sprezzante si lasciano fuori quelli che
invece si sono ingrassati! Noi difenderemo e siamo qui per
difendere l'occupazione, con sacrifici che certo non vogliamo,
tutti devono accollarsi dei sacrifici in questo momento, ma devono
essere proporzionati agli stipendi che ognuno prende.
Dato che l'unico alfabeto che conoscete - l'abbiamo imparato - è
quello delle intimidazioni, delle minacce, con i vostri avvocati e
con alcuni consumati giornalai ad altezza di Patta - e qui voglio
vedere chi verrà fuori allo scoperto, a lamentarsi di questa cosa -
vi diffidiamo fin d'ora di utilizzare quei sistemi meschini a cui
abbiamo assistito e abbiamo sentito che si sono verificati in
alcune partecipate regionali, in cui sono avvenuti dei
rastrellamenti del personale in alcune stanze...sono stati
adeguatamente redarguiti dai dirigenti affinché non si lamentassero
troppo, non dicessero fuori cose che erano sconvenienti per
l'azienda, eccetera, eccetera...insomma, chiudessero dentro
all'azienda le magagne che c'erano. Sappiamo chi sono coloro che si
sono prestati a questo gioco, che è un gioco veramente infame, un
gioco meschino, coloro che hanno preso queste iniziative...non
sappiamo se hanno dei mandanti, ma ci interessa poco, sappiamo solo
che, quando cambierà questa maggioranza, vorremmo vedere la loro
testa su un piatto (politicamente parlando).
Sappiamo che i dipendenti della Casino S.p.A., in questo
momento, sono in grave difficoltà, non possono certo parlare
liberamente, ma ci sono le 17 caselle di posta elettronica dei
Consiglieri della minoranza che sono a disposizione, anche per
segnalazioni riservate. Questo deve essere chiaro: voi siete lì, ma
qui, chi difende i lavoratori, mi spiace, sta sotto, sta sotto, non
sta là dove c'è il segno del comando. Quindi anche le segnalazioni
anonime saranno prese in considerazione nella massima riservatezza,
perché noi vogliamo difendere l'azienda e difendere i lavoratori
con un metodo che sia democratico, libero e trasparente...quello
che finora non è avvenuto alla Casino de la Vallée.
Presidente
- Altri? Ci sono altre richieste d'intervento?
Ci sono altri interventi in discussione generale? La parola al
collega Donzel.
Donzel (PD-SIN.VDA)
- L'audizione ci ha fatto
assolutamente consapevoli del fatto che la richiesta di convocare
con estrema urgenza in commissione l'Amministratore è davvero
un'urgenza sempre più importante. Quindi la risoluzione non perde
assolutamente di valore, anzi, viene ulteriormente rafforzata per
la gravità di quanto abbiamo sentito, che possiamo, chissà, quando
magari ci sarà una verbalizzazione un giorno, poter riferire...ma i
numeri ormai circolano ampiamente. La matematica non è un'opinione:
dividendo le cifre di tagli sulle retribuzioni del
personale...quindi non è un segreto strappato all'audizione, o cose
di questo tipo, di violazione di segreti in questo regime che
stanno costruendo l'Union Valdôtaine e la Stella Alpina, omertoso,
di segreto, sono dati pubblici che chiunque può avere dai
sindacati...divide la cifra dei compensi che vengono ridotti per il
numero dei dipendenti e si ha la cifra del taglio (800 euro lorde
medie mensili che vengono tolte ai lavoratori) e si arriva a cifre
come quelle che diceva il collega, per gli stipendi più bassi,
anche 200-250 euro netti mensili in meno al mese. E quindi, quella
che era la "Mecca" per qualcuno del Casinò può diventare, insomma,
un ufficio di collocamento da non buttare via in un periodo di
crisi, ma non certo più quello di prima.
La cosa più antipatica è che nella nostra risoluzione si faceva
precisamente riferimento - e lo ribadisco, perché è da due anni
vado dicendo questa cosa insieme a tutto il gruppo del PD-Sin.VdA e
a tutte le forze di opposizione - che noi dobbiamo dare segnali che
partano dai vertici, ma qui si fa esattamente il contrario, perché
si sono prima intimiditi i lavoratori con i licenziamenti e quindi
si è creato il panico: "qui si rischia di andare a casa". Dopodiché
nel documento permane la minaccia di circa 20-25 licenziamenti,
perché c'è la cifra precisa del taglio al personale, quindi rimane
quella spada di Damocle "o la borsa o la vita", cioè: cari
sindacati, o venite qui, firmate l'accordo, mollate i soldi dei
lavoratori, o sennò li buttiamo fuori, cioè in mezzo alla strada!
Una classica trattativa serena, sindacale, da vivere in assoluta
tranquillità, no? Questo è assolutamente scandaloso, inaccettabile,
vergognoso, perché se una trattativa così, di richiesta di grandi
sacrifici, l'avesse fatta l'opposizione, che fa un'analisi di crisi
del Casinò, di conti che non tornano, sarebbe una scelta difficile,
ma ragionevole.
Ma come può essere presentato un documento così, dall'Assessore
Baccega, che vanta gli straordinari risultati del Billia, i
pienoni, la gente che gioca e tutto un fervore, e si va a proporre
800 euro lorde medie di taglio mensile? Ma come potete avere questo
comportamento bifronte, questa doppia personalità, questo essere
Mister...scusate, Dottor Jekyll e Mister Hyde? Non è possibile, non
è accettabile, ci vuole un comportamento lineare! O prendiamo atto
del disastro gestionale, di una condotta che non ci permette di
stare in piedi, e allora posso anch'io, ragionevolmente, dire che
bisognerà fare dei ragionamenti difficili anche con i lavoratori,
ma quando parliamo dei dati del Casinò ci dite: "La miglior Casa da
gioco, il miglior risultato del mondo, non è possibile fare..." e
poi dopo presentate delle cose così?
Perché la nostra risoluzione rimane assolutamente validissima e
da votare? Perché è impossibile sentirsi dire che le retribuzioni
dei dirigenti verranno trattate in forma privatistica, in una
trattativa personalizzata...ma con chi? Tra l'Assessore Baccega e
Frigerio? Tra il Presidente Rollandin e Frigerio? E il Consiglio
regionale che ci sta a fare? Noi lo abbiamo detto che cosa
pensiamo! Uno: proponiamo l'allontanamento del soggetto, cioè,
dimissioni, andare a casa subito, spedire via veloce. Due: chi
viene prende molto, molto meno, prende molto, molto meno! Questo è
il ragionamento che facciamo noi! Quindi la nostra risoluzione è
lì, ferma, puntuale, con tutta la sua validità. E quindi
richiediamo urgentemente l'incontro, la convocazione...mi appello
al Presidente della IV Commissione, perché lo può fare anche in
autonomia, perché può, in totale autonomia, convocare d'urgenza la
IV Commissione, convocare i sindacati immediatamente e iniziamo a
fare chiarezza su questi dati, che assolutamente, dopo il dibattito
di ieri, con qualcuno che lodava e diceva: "aspettiamo 6 mesi per
andare a vedere i dati"...ma cosa aspettiamo 6 mesi, quando state
buttando fuori la gente dal Casinò e le state tagliando lo
stipendio con queste cifre, con questi numeri? Ma fino a quando
pensavate di poter nascondere questa cosa qui alla realtà dei
cittadini? Pensavate di andare avanti 6 mesi con questa cosa,
tenendo tutto lì, soffocato, nascosto? Non riuscite neanche più a
tener nascosta la roba che buttate via nel magazzino...pensate:
ammucchio tutto, ammucchio tutto lì! Prima o poi le cose vengono a
galla, è una situazione gravissima!
Ci mettete in un imbarazzo enorme, perché dobbiamo sempre
strappare i dati lottando con le unghie e con i denti, perché non
abbiamo le informazioni, per cui...certo, diciamo anche delle
sciocchezze alle volte, ma datecele queste informazioni, così
magari riusciamo anche a dire delle cose più corrette! Ogni volta è
una lotta, è una
bagarre
, per riuscire ad avere questi dati!
Ci fate fare un dibattito in aula quando voi, questi dati, li
avevate già, li avevate già...poi fate il giochino: "mi è arrivato
adesso un messaggino, l'ho saputo all'ultimo minuto" o cose di
questo tipo! Ma queste cose qui a chi le volete raccontare? Non ci
crede nessuno che i dirigenti che sono messi lì da voi stessi
medesimi, andrebbero avanti con una trattativa con i sindacati
senza informarvi e decidendo tagli di cui voi siete all'oscuro!
Queste sono le barzellette della Stella Alpina, che va in giro a
dire: "Noi siamo contro i tagli" e dall'altra parte taglia...ma non
è così, ormai il giochino è finito! Quindi questa cosa qui non
potete più farla, dovete assumervi le vostre responsabilità.
E io ripeto che su questa strada, al di là delle scelte che
faranno i sindacati, che in queste ore si saranno tutti mobilitati
contro questo accordo, la nostra posizione è già chiara sin
dall'inizio: così, con questo sistema, con questi numeri, noi non
ci stiamo!
Si dà atto che dalle ore 17,31 presiede il Vicepresidente
André Lanièce.
Lanièce (Presidente)
- Grazie. Ha chiesto la parola il
Consigliere Chatrian; ne ha facoltà.
Chatrian (ALPE)
- Grazie Presidente.
Un passo alla volta, cari colleghi, piano piano, riusciamo ad
avere qualche informazione in più...battaglie su battaglie,
proposte su proposte, comunque voglia di avere quanto meno quelle
normali informazioni per un sano dibattito, per affrontare - se non
nel merito, almeno nella forma - il momento della discussione sulla
più grande società partecipata regionale. Al "Signor Frigerio" e al
dottor Buat abbiamo chiesto qualche informazione in più: ci è stata
fornita finalmente l'ipotesi di accordo 2014 con una decina di
slide che fanno un po' lo stato dell'arte della Casa da gioco per
quanto riguarda il costo del personale. Più che mai, a questo
punto, la nostra risoluzione va nella direzione, a nostro avviso,
necessaria ed auspicata.
Suddividerei in due il mio intervento. Il primo punto che
andremo a richiedere è quello
"di dare quale mandato
all'Amministratore unico, nell'ambito del reperimento delle risorse
economiche necessarie a superare il momento di crisi dell'azienda,
l'azzeramento totale dei premi incentivanti e dei benefit
aggiuntivi di cui attualmente beneficiano i dirigenti"
, nel
senso che, all'interno di questa ipotesi di accordo - che oggi
finalmente abbiamo ricevuto ufficialmente non nel dettaglio più
completo e non nella simulazione più completa, ma quanto meno a
livello di macro-aree - noi chiederemmo, e siamo convinti che
questo sia il minimo comune denominatore, che comunque il
sacrificio debba essere chiesto assolutamente anche...anzi, "prima
di tutto" ai vertici, quindi stiamo parlando dei dirigenti, dei
quadri e dei primi livelli e...a cascata. Però, detto questo, al di
là del giochino - ha già esplicitato bene il collega poc'anzi - che
l'Amministratore ci ha praticamente negato, che questa proposta,
che questa bozza è una bozza in solitaria dell'Amministratore
unico, e quindi i 18 Consiglieri azionisti di maggioranza non erano
a conoscenza di questa proposta...non ci crediamo, non ci crediamo
nella maniera più totale! Noi 17 non ne eravamo a conoscenza di
questa proposta...magari non tutti e 18, magari qualche collega dei
18 era sicuramente a conoscenza. Detto questo, quindi, il minimo -
come dicevamo prima - è che la riduzione parta dall'alto e non
viceversa, dal basso. Questo però penso che sia...non un gesto, ma
proprio la forma che diventa sostanza e che le risposte non sono
state molto dettagliate o chiare da parte dei due dirigenti auditi,
perché siamo - così ci è stato detto - ancora in fase di
contrattazione.
Rilanciamo quindi assolutamente il primo punto della nostra
risoluzione, che è quello di dare mandato all'Amministratore unico
della Casa da gioco di iniziare dall'alto e non iniziare dal basso.
Però, scusatemi, noi non abbiamo ancora avuto la possibilità di
discutere nel merito con i vertici della Casa da gioco sul problema
cruciale, il cuore, cioè il fatto che la nostra Casa da gioco sta
bruciando, la nostra Casa da gioco non sta andando bene, la
malagestione è sotto gli occhi di tutti...sono purtroppo i
risultati a determinare questo processo e su questo noi vorremmo
veramente intervenire.
Per intervenire noi abbiamo suddiviso il secondo punto della
nostra risoluzione in tre fasi. La prima è quella che vorremmo
avere dai vertici, dalla dirigenza della Casa da gioco, la
situazione economica attuale della società, lo stato dell'arte nel
suo complesso e nella sua architettura interna ed esterna, quindi
avere tutte quelle informazioni, ad oggi, che noi...scusate se
disturbo qualche collega che deve parlare, ma magari a qualcuno può
anche interessare...
Presidente
- Colleghi, un po' di silenzio...grazie.
Chatrian (ALPE)
- ...grazie Presidente. Dicevo:
dettaglierei in tre fasi il punto n. 2, che è quello dello stato
dell'arte, in modo da avere comunque tutte le informazioni, che a
oggi, noi Consiglieri, soprattutto di opposizione...magari tutti i
Consiglieri di maggioranza hanno tutte le informazioni, ma noi non
le abbiamo, e chiederemmo quindi di avere veramente il quadro
completo delle criticità, dei punti di forza (se ce ne sono
ancora), della malagestione evidenziata nero su bianco, sul tavolo,
dove si deve...non "si può" intervenire, dove "si deve"
intervenire, chi ha queste responsabilità, perché ogni tanto ci
sembra che all'interno di questa Casa da gioco ci sia un po' la
terra di nessuno, no? Nessuno è responsabile, è sempre colpa di
qualcun altro! Mi sembra che i dirigenti sono quattro e i quadri
sono dieci, quindi qualche responsabilità all'interno dell'azienda
c'è ed individuare le responsabilità per poi migliorare e mettere
in campo delle azioni penso sia obbligo dei 35 azionisti e non dei
18 azionisti.
Secondo
volet
: noi vorremmo confrontarci con i vertici
della Casa da gioco, confrontarci sulle soluzioni e, in terza
battuta, sulle azioni da mettere in campo. Dico questo perché la
situazione, come dicevo prima, è sotto gli occhi di tutti, i
risultati sono quelli che sono; allora possiamo continuare a
parlare dei costi, possiamo continuare a parlare della riduzione
dei costi e possiamo continuare a parlare di tutto quello che
vogliamo per quanto riguarda il discorso "costi", ma se i ricavi
non aumentano, i conti non possono non andare in pareggio. La
nostra volontà è quindi quella di sederci intorno ad un tavolo al
più presto; ripeto, però: avendo tutte le informazioni, avendo lo
stato dell'arte nella sua perfezione, in modo da poter mettere sul
tavolo comunque delle azioni concrete e, soprattutto, una
pianificazione e una programmazione a breve termine, come dicevo
poc'anzi, aggredendo il mercato, sapendo perfettamente che noi
sicuramente non abbiamo, come gruppo ALPE, la bacchetta
magica...non l'abbiamo mai avuta.
Però, scusatemi, mi sembra che al posto di perdere ore ed ore
per avere quelle tre informazioni che oggi ci sono state finalmente
date...e mi sembra ci sia ancora questa volontà da parte di questa
maggioranza risicatissima, piena di giochetti, giochini, che a me
non interessano neanche...forse è il caso, dato che la situazione è
gravissima...mi sembra che 17 azionisti su 35 non solo vogliono
confrontarsi, ma condividere e poi mettere sul tavolo delle azioni
importanti con persone che abbiano le capacità e le qualità per
mettere in pratica le azioni, che abbiano anche un percorso e un
curriculum che possono mettere in campo delle azioni, se ne hanno -
come dicevo prima - le capacità e le competenze, perché non è che
si acquistano al supermercato o al bar nelle località vicino a
Saint-Vincent...magari non sarebbe male, a questo punto, che il
Consiglio stesso ridiventasse, ridiventasse - perché in questi anni
purtroppo non è più stato - azionista di tutte le società
partecipate controllate, e questo ne è un esempio...ma potremmo
farne tanti di esempi.
Ogni tanto, magari per ridare dignità a questo Consiglio,
ascoltateci, Presidente Rollandin, ascoltateci di più, perché non
possiamo continuare a perdere tempo e alla fine a mettervi in
difficoltà politicamente e ad obbligarvi ad andare al traino, e
quindi scomodare - come abbiamo fatto oggi - i due vertici della
Casa da gioco per fare un primo passo...sì, è solo un primo passo,
perché poi praticamente l'audizione è stata contingentata solo
esclusivamente sulla parte comunque legata all'accordo 2014 per i
costi del personale...importante, ma, come dicevo prima, il cuore
del dibattito, del confronto e delle azioni da mettere in campo è
la seconda posizione, è la seconda posizione: è come rilanciare
questa nostra Casa da gioco che, a oggi, purtroppo, è maglia nera
dei quattro Casinò italiani. Grazie.
Presidente
- Grazie. Ha chiesto la parola il Consigliere
Viérin Laurent; ne ha facoltà.
Viérin L. (UVP)
- Presidente, ci appelliamo a lei per
richiamare un attimo in aula ciò che è rimasto di questa
maggioranza, in assenza della cui prerogativa chiederemmo la
verifica del numero legale...di una maggioranza che già è stata
inesistente alla fine della mattinata, nel senso che la nostra
mozione d'ordine non è stata accettata semplicemente perché, con il
risultato di 17 a 17, non avevamo il numero 18...invitando magari
anche chi ha di meglio da fare a recarsi fuori dall'aula per
portare avanti le discussioni, sicuramente più interessanti
rispetto alle nostre.
Presidente
- ...sì, sì, ho già suonato, infatti sono già
rientrati. Ha chiesto nuovamente la parola il Consigliere Viérin
Laurent; ne ha facoltà.
Viérin L. (UVP)
- Presidente Rini, torneremo su di lei
con altri argomenti, sicuramente più interessanti, che le faranno
tornare la voglia di sorridere...allora, sulla questione
Casinò...
Presidente
- ...lasciate parlare il collega Viérin
Laurent...parli pure, collega. Grazie.
Viérin L. (UVP)
- ...allora, a seguito di questa
audizione che è arrivata a seguito di un
forcing
di questa
mattina, ma anche di ieri pomeriggio, un'audizione forzata...sì,
sono tornati, Presidente, erano nell'atrio...dicevamo, un'audizione
che è arrivata a seguito del
forcing
e che dimostra che la
buona volontà, quando c'è, e quando è reale, porta a risultati, ma
non deve essere una buona volontà che subisce a colpi di
discussione delle prerogative che possono essere accettate
tranquillamente quando le proposte sono di buon senso. Comunque
l'importante è il risultato, l'importante è che finalmente abbiamo
visto materializzare una presenza umana di questo vertice del
Casinò che ha avuto la decenza di recarsi in quest'aula a discutere
con noi di un accordo che - pare - non era a conoscenza anche di
parte della maggioranza (e su questo torneremo). Beh, intanto è
un'audizione importante, al di là dei contenuti, proprio perché la
situazione precipita e, in un momento in cui la situazione
precipita, noi crediamo che i tempi della politica canonici non
debbano essere i tempi che sono quelli dell'azione, ci si debba
muovere leggermente in modo più veloce. E quindi il fatto di aver
avuto in tempo reale la possibilità di confrontarci sui termini di
un potenziale accordo di cui avevamo avuto copia per vie traverse,
ma non avevamo avuto modo di discutere nei termini con chi di
competenza, è un fatto positivo; fatto positivo anche perché ha
dato la possibilità di informare i colleghi, anche quelli...vorrei
interrompere la riunione per un momento...
Presidente
- ...colleghi, lasciate parlare il collega
Viérin Laurent, per cortesia. Grazie.
Viérin L. (UVP)
- ...per informare anche chi
probabilmente non era a conoscenza, anche in maggioranza, dei
termini concreti e degli indirizzi di questo accordo. Soprattutto
la cosa che ci interessava di più - ma la risposta non è arrivata -
era la risposta più facile di un quiz, sì o no, il collega Ferrero
ha fatto una domanda secca, sì o no, era di capire se c'era un
mandato ben preciso nei termini di questo accordo che in queste ore
viene discusso a Saint-Vincent.
Collega Ferrero, probabilmente lei ha fatto una domanda troppo
difficile, perché non era una domanda semplice, era: se questo
accordo è transitato sulla scrivania del Presidente Rollandin e/o
dell'Assessore Baccega...doveva scindere le domande, perché la
risposta che non è arrivata, né sì, né no, è che probabilmente su
una scrivania è arrivata, ma non su tutte e due! Qualcuno si muove
con il fax a mano, e qualcun altro riceve messaggini...fatto sta
che non abbiamo capito in base a che mandato, al di là dell'accordo
del 21 ottobre che l'Amministratore Frigerio ha evocato, noi non
capiamo - al di là delle enunciazioni di principio - i termini di
questo accordo con chi siano stati discussi a livello di azionista
di riferimento, perché se non sono transitati sulle scrivanie, o
magari su qualcuna sì e su un'altra no, se non sono stati discussi
con i colleghi di maggioranza e con noi dell'opposizione nemmeno,
ci rendiamo perfettamente conto che il Casinò è diventato
un'azienda fuori controllo! Chiaro, azienda privatistica, noi
abbiamo una libertà di azione, ci muoviamo, ci riserviamo delle
sorprese nelle trattative, vedremo...chissà a che cosa dobbiamo
ancora assistere!
Allora noi abbiamo denotato una grande confusione, perché la
nostra...e questo è il tema anche della risoluzione...la nostra
richiesta se c'era un'intenzione di tagliare anche la
dirigenza..."sì, poi vediamo, adesso però è una cosa che ho già
detto ai giornali, sono disposto anch'io"...ma noi, sinceramente,
che l'Amministratore unico della Casa da gioco fosse disponibile a
rinunciare anche ad un euro, non ce ne eravamo accorti, forse
qualcun altro sì! C'è stata una mozione di questo Consiglio che è
stata approvata sulla restituzione del premio dell'Amministratore
unico, dopodiché...nemmeno un euro è stato restituito! Adesso
qualcuno viene qui, in quest'aula, a dirci: "ma sì, io sarò il
primo che sicuramente farò sacrifici"...ma ci viene il dubbio che i
sacrifici saranno fatti quando il Casinò sarà portato
definitivamente alla rovina, cioè non esisterà neanche più
l'Amministratore o la necessità se mandarlo a casa o meno, perché,
se si continua così, questo "Amministratore" sta portando il Casinò
al fallimento! Quindi, al di là di ciò che qualcuno è venuto qui a
dirci, vedendo lo stesso film di cui parlava qualcuno ieri, un film
diverso dalla realtà, noi rimaniamo agli accordi, alle trattative
che sono in corso e ai comunicati stampa conseguenti dei
sindacati.
Il collega Bertschy, durante l'audizione, ha citato il
comunicato del SAVT, dal quale si evince che assolutamente, neanche
nelle trattative di ieri con i sindacati, non si è parlato della
riduzione dei manager e della dirigenza. Quindi se qualcuno è
venuto qui, magari anche sollecitato o anche in questo caso
solleticato dal
forcing
che sta avvenendo in queste ore, sia
all'interno di quest'aula che fuori, a noi non interessa. A noi
interessano gli atti e l'Amministrazione parla per atti e per
disposizioni scritte.
Quello a cui noi ci atteniamo oggi è che - com'è stato ricordato
da qualcun altro - in queste ore si sta proponendo un accordo di
tagli sul personale e non si tocca niente rispetto alla dirigenza.
A questa domanda ci è stato detto: "eh, ma sono due cose diverse
perché sono dei rapporti e dei contratti diversi, la dirigenza
risponde direttamente al vertice, mentre ci sono dei contratti con
i sindacati, quindi è tutto legittimo"...ma si sbaglia, ancora una
volta, e si parte probabilmente dalla parte sbagliata, cioè si
inizia dal fondo, si inizia dai lavoratori dicendo: "poi
vedremo"...no!
È stato ricordato più volte, anche da altri colleghi: noi
vogliamo - e attraverso questa risoluzione, che manteniamo,
chiediamo questo - che si inizi dal vertice, che queste
disponibilità a rinunciare ai premi, ai benefit sia concreta;
dopodiché vedremo se ci sarà la necessità di intervenire anche sul
personale. Iniziamo a far dare l'esempio da chi è al vertice.
Quindi questa audizione ben venga, ma non ha cambiato le sorti ed è
per questo che la nostra risoluzione potrà incidere sull'indirizzo
del fuori controllo, sull'indirizzo di chi, a Saint-Vincent, da
domani, anzi da questa sera, dovrà andare a tradurre in atti
concreti ciò che qui esce dagli azionisti, cioè dai 35. E quindi
anche voi, e soprattutto voi della maggioranza, ci dovete dire
quello che pensate, se siete d'accordo con noi sul fatto che si
debba partire prima dal vertice per poi arrivare ai lavoratori,
perché noi non l'abbiamo ancora capito...un po' per i vostri
silenzi, un po' per le assenze e un po' per l'ambiguità della quale
iniziamo sinceramente anche a stufarci.
Allora, noi crediamo che sia arrivato il momento, sì, di
intervenire, ma di intervenire con la condivisione, e se non c'è
condivisione vi assumerete la responsabilità di ciò che avviene!
Quindi non ci sarà più qualcuno che gioca a dire: "ma noi non
eravamo d'accordo, però sai, alla fine, abbiamo dovuto accettare".
No! C'è stata un'audizione, c'è stata una discussione ieri, oggi
c'è stata una chiarezza su chi, come noi, vuole far intervenire
prima sul vertice e poi, eventualmente, se proprio ce ne sarà la
necessità...anche perché noi crediamo che dobbiamo avere un quadro
preciso, ha ragione il collega Donzel: noi dobbiamo avere un quadro
preciso, ci dovete fornire i dati! Quanti sono i pensionati che
lavorano al Casinò? Quante sono le consulenze? Prima di andare ad
intervenire su chi lavora all'interno del Casinò...forse ci sono
anche altri risparmi, ma noi non possiamo intervenire nei termini
della questione se non abbiamo i dati reali che, attraverso il
"116"...e ci appelliamo ancora una volta al Presidente del
Consiglio invano, perché l'abbiamo fatto ogni volta e nulla si è
mosso, non abbiamo ottenuto questi dati, non abbiamo ottenuto
nessun tipo di dati! Quindi noi chiediamo sia che si parta prima
dal vertice, per poi eventualmente, se c'è proprio ce ne sarà la
necessità, arrivare ai lavoratori; soprattutto chiediamo che ci sia
un confronto serrato con gli azionisti, cioè con le commissioni,
con il Consiglio codificato come vorremo, per riuscire ad
intervenire eventualmente appunto sui costi del personale, in modo
equo e non così, a spot, dicendo: "sì, saremo disponibili anche
noi, però intanto adesso bisogna intervenire sui lavoratori"!
In conclusione, quindi, crediamo veramente che il Casinò sia
fuori controllo e sia nelle mani di chi oggi non ha un'idea, non ha
un'idea di come uscire da questa situazione e non vuole anche avere
il supporto di tutti per gestire l'uscita da questa crisi in modo
condiviso. Quindi concordiamo che sia arrivato il momento di
ammettere che questo Amministratore, questa dirigenza è arrivata al
capolinea e non vorremmo avere un Casinò in cui piove, un Casinò
che fa concorrenza alle attività del territorio, un Casinò
vuoto.
Noi non vorremmo e non vogliamo un Casinò vuoto con pochi
cinesi, aspettando quel famoso cinese, il "mago cinese" che ci
porterà tutti i giocatori cinesi che contano; vorremmo avere un
Privé che sia un Privé, non un Privé - abbiamo anche in questo caso
le foto - che non è un Privé, un Privé dove si vede assolutamente
dentro chi gioca. Non vorremmo avere, come unica ricetta per uscire
dalla crisi, il Capodanno cinese, che tra l'altro coincide con la
Fiera di Sant'Orso...purtroppo non potremo partecipare al Capodanno
cinese al Casinò perché saremo impegnati alla Fiera. Soprattutto
non vogliamo più amministratori della Casa da gioco che non hanno
un'idea, che non hanno una strategia per come uscire dalla crisi e
soprattutto vogliamo riconoscere che ci sono delle responsabilità
politiche su chi dirige questa dirigenza, cioè su chi incide su chi
dà gli indirizzi a questa dirigenza e che continua, in questo
momento, a dare carta bianca a chi sta portando il Casinò alla
rovina.
Si dà atto che dalle ore 17,49 riassume la presidenza il
Presidente Emily Rini.
Rini (Presidente)
- Ha chiesto la parola la collega
Certan.
Certan (ALPE)
- Grazie Presidente. Come ha ricordato
prima il collega Chatrian, piano piano qualche cosa si delinea.
La ringraziamo, Presidente Rollandin, e riprendo le parole dei
cittadini valdostani che ci hanno scritto. Lei oggi ha accettato di
giocare a nascondino con noi, nel senso che ha accettato di
giocare, ha detto: "siamo disponibili, siamo contenti di ricevere i
vertici del Casinò, siamo disponibili a metterli a
disposizione"...poi, però, a porte chiuse, praticamente le domande
che potevamo fare erano tipo da nascondino: questo è possibile
dirlo, quello no, vedo, non vedo, è un po' come il Privé, è un vedo
e non vedo! Quindi abbiamo fatto delle domande che erano domande
con non troppe risposte e...insomma, credo che la validità della
nostra risoluzione la capirà anche lei, la comprenderà anche lei.
Ricevere nuovamente, senza giocare a nascondino, magari giocare a
carte scoperte, questa volta, in commissione, sarebbe forse
interessante per tutti...spero quindi che venga accolta questa
nostra risoluzione.
Abbiamo capito che ci sono accordi che vengono fatti con i
sindacati e secondo trattativa e capiamo anche che su questo non si
potesse proprio svelare tutto, se ancora non erano state
calendarizzate bene queste riunioni: una in autunno, ad ottobre, a
novembre, una adesso per un secondo step; quindi ci aspettiamo
adesso di vedere i risultati, perché le parole che sono state usate
sono delle belle parole, però sono ancora solo parole, parole; sono
vuote di concretezza, e noi vorremmo vederle con dei dati, con dei
numeri un po' più concreti. E poi ci sono degli accordi o delle
trattative "personalizzate" - è stata usata questa parola - che
vengono fatte con gli azionisti. Sarebbe bello capire quali sono
gli azionisti, perché sicuramente ci sentiamo anche noi, io poi ho
un trentacinquesimo, per carità, siamo piccolissimi, però penso che
se gli azionisti, se le trattative personalizzate che vengono fatte
con gli azionisti, vengono fatte da soli, con responsabilità,
capisce che è un bello scioglilingua, però se proviamo ad andare a
vedere dietro a queste parole che cosa c'è...beh, c'è probabilmente
tutto il dramma di questa Casa da gioco!
Infine accenno nuovamente ad un aspetto che mi sta a cuore e ne
abbiamo parlato tanto, perché di fronte al continuo: "eh, ma c'è la
crisi, eh ma c'è la crisi"...la crisi c'è per tutti! Lo capiamo che
in una casa da gioco la crisi possa sentirsi, perché se non c'è
neanche più la possibilità di fare la spesa, sicuramente, volenti o
nolenti, si preferisce forse dedicare il proprio tempo e il proprio
denaro per altro, quindi capiamo, possiamo capirlo, ma non possiamo
capire come, di fronte alle battute...perché l'ho detto prima al
Signor Frigerio, quindi posso tranquillamente dirlo anche qui, in
aula...ci sembrava che ci fosse la disponibilità da parte sua,
stando a un settimanale valdostano, ma mi accerterò perché magari
la memoria inizia ogni tanto a far difetto, quindi proverò ad
andare a cercare...c'era la disponibilità a fare il
beau
geste
...ricordo questa parola. Il
beau geste
, quindi,
non si fa sotto tortura o sotto mozioni legittime, perché ci è
stato detto: "non l'ho fatto ancora perché la mozione non era
legittima" e lei ce lo aveva detto...il
beau geste,
quindi,
si fa perché si ritiene che, in un momento di crisi, il primo
segnale lo dà il capitano. Noi, purtroppo, siamo abituati a
capitani che per primi abbandonano la nave e se ne vanno a gambe
levate, anzi, su altre barchette, però il
beau geste
, se c'è
qualcuno che deve farlo - e glielo abbiamo detto - forse era
lì...non per continuare a puntualizzare e ad essere pedanti, ma
perché se un Consiglio regionale, ad un certo punto, decide,
attraverso una mozione, comunque a maggioranza, di chiedere queste
cose, anche se per tutta una serie di circostanze più o meno legate
al legittimo o no e ad un aspetto legale o no, credo che su queste
cose, soprattutto quando parliamo comunque di cifre, mi pare 340
mila euro...ecco, si potesse fare; quindi io questo continuo a
sottolinearlo.
Oggi non abbiamo potuto fare delle domande perché giustamente
lei ci ha detto che era un incontro per...diciamo degli accordi,
gli accordi sindacali; pertanto vorremmo ancora chiarire tutta una
serie di dubbi con la Casa da gioco in una riunione di commissione.
Come membro della IV Commissione, quindi, chiedo veramente che
questo sia calendarizzato il prima possibile. Grazie. Vedo
che...non so se siamo in numero legale, comunque va bene lo
stesso...l'intervento è registrato, almeno. Grazie.
Presidente
- La parola al collega Fabbri. I colleghi
della maggioranza sono in aula.
Fabbri (UVP)
- Merci Madame.
Cari colleghi, io vorrei intervenire sempre brevemente, secondo
il mio solito, per invitare soprattutto i colleghi della
maggioranza a considerare l'importanza della nostra risoluzione,
soprattutto dopo l'incontro che abbiamo avuto questo pomeriggio con
i vertici del Casinò. Ci hanno fornito le slide, delle slide di
lettura facile e complessa nello stesso modo. Se uno le legge un
po' attentamente, ripeto, risalta ancora di più la necessità che
venga accettata la nostra risoluzione, affinché ne possiamo parlare
a lungo ed esaurientemente insieme a questi signori, perché la
situazione si fa sempre più grave, lo hanno detto un po' tutti, lo
ripeto anch'io, ma voglio appunto ribadire la necessità che anche
voi vi rendiate conto della situazione.
Chiedo alla collega Morelli, se...oggi è comparso un articolo su
La Repubblica
di cui vi leggo solo l'ultimo trafiletto.
Questo si riferisce alla nostra azione promozionale a Macao e
nell'Estremo Oriente. C'è tutta una pagina pubblicata su
Repubblica
, su Macao e sulle sue case da gioco. Leggo solo
l'ultimo trafiletto:
"Dimenticate Las Vegas: la capitale
mondiale del gioco d'azzardo è qui. Macao, infatti, inanella un
record dopo l'altro ed ha raggiunto un fatturato pari a 7 volte
quello della città del Nevada, dalla quale ha copiato però la
tendenza al gigantismo. I Casinò si susseguono mastodontici sulla
Cotai strip, e impressionano per lo sfarzo e la dimensione (non
certo per il buongusto). Dal Venetian - con canali, giri in gondola
e cielo finto - al Sands - con le sue grotte e cascate - si vince
(raramente) e si perde più spesso in sale da gioco
a perdita
d'occhio, circondate da immensi e
labirintici shopping
mall
".
Ora io mi chiedo, spero, me lo auguro, che questi signori
vengano presi dai nostri referenti e portati a Saint-Vincent, però
lasciatemi dire che qualche dubbio ce l'ho, e quindi ritorno alla
nostra risoluzione per invitarvi a seguire, a seguire
costantemente, fortemente quella che è l'azione di marketing e di
sviluppo della nostra Casa da gioco, che non si risolve certo
presentando quattro slide e poi tacendo. Grazie.
Presidente
- La parola al collega Guichardaz.
Guichardaz (PD-SIN.VDA)
- Grazie Presidente.
A casa non ci hanno già sentito perché non ci è stata concessa
l'audizione pubblica, e quindi sentono riportati un po' di scampoli
di notizie da parte dei Consiglieri. Il giudizio da parte della
minoranza, però, credo sia unanime: l'audizione è stata abbastanza
deludente ed è stata deludente per vari motivi; intanto perché
abbiamo scoperto...noi ci illudevamo che si potessero ridurre le
spese che vi ho elencato ieri, quei 30 e rotti milioni di spesa
annuale, di cui 1 milione e 200 mila euro per ospitalità nei
ristoranti...diciamo circostanti il Casinò, che si potessero
ridurre quelle centinaia di migliaia di euro di spese per taxi, per
aeroplani, per elicotteri, per chissà quant'altro.
Oggi, giusto per informare i giornalisti o quelli che sono
rimasti diciamo all'ascolto, scopriamo che il dottor
Frigerio...anzi, non il dottor Frigerio, perché siamo riusciti ad
accedere al suo curriculum...il "Signor Frigerio" scrive sul
curriculum del Resort che ha fatto ben quattro esami...tra tutte le
varie cose che ha fatto...ben quattro esami dei corsi universitari
di economia e commercio all'Università di Pavia. Questo "signore"
prende 349 mila 704 euro, più il premio di produzione, costo
azienda, lordo azienda. Ovviamente noi chiediamo oramai per
l'accesso ad un settimo livello della sanità, una categoria D della
sanità, la laurea; per questo "signore" invece ci accontentiamo di
quattro esami, ha completato l'iter di formazione frequentando gli
altri corsi universitari di matematica, economia aziendale,
marketing e diritto privato presso la Facoltà di economia e
commercio presso l'Università di Pavia. Questo, per dire come,
appena si esce dall'alveo...diciamo del pubblico impiego, quello
puro, si possano assumere personaggi che hanno maturato più
l'esperienza sul campo che requisiti...diciamo di carattere anche
scolastico o specializzazioni di qualche genere.
In ogni caso, dicevo, il Signor Frigerio ci dice oggi che non è
possibile più comprimere nessun tipo di spesa, anzi, ci ha detto in
audizione che addirittura hanno compresso fin troppo, che sono
praticamente con l'acqua alla gola. Quindi, cari colleghi, non
aspettiamoci nessun tipo di risparmio o di riduzione sulle spese
che noi abbiamo evidenziato, e questo dal 2008 o dal 2009...adesso
mi son perso un po' da quando questo signore è così...diciamo
"impegnato" nella compressione delle spese. Gli sprechi si possono
però solo ridurre, così com'è scritto nell'ipotesi di accordo...che
poi, scusate colleghi, c'è scritto "attuazione ipotesi accordo",
quindi che si mettessero d'accordo se questa è un'ipotesi di
accordo da presentare ai sindacati o se è già l'attuazione di
un'ipotesi di accordo. Il Signor Frigerio oggi ci dice che non è
possibile ridurre spese di nessun genere per quanto
riguarda...diciamo le spese extra-dipendenti, ma si può ridurre
oltre 10 milioni di euro, quindi 9 milioni e 50 mila più alcune
altre economie, quindi 11 milioni, di cui 9 milioni e 50 mila sul
personale dipendente. Noi abbiamo chiesto qual è il personale
dipendente: ovviamente, com'è stato detto dai miei colleghi, nel
personale dipendente rientrano tutti i livelli tranne il dirigente
e gli alti livelli!
Quando il collega Ferrero ha invocato una propensione nostra,
che è quella di difendere il personale dipendente, dalla
maggioranza abbiamo sentito alzarsi una voce, come per dire: "ma
com'è che voi vi ponete paladini di quel tipo di personale"? Beh,
cara maggioranza, allora sarebbe interessante che voi andaste dal
personale del Casinò, che in questi anni è stato assunto attraverso
prove di selezione, attraverso concorsi ed altre tipologie di
assunzione, e gli diceste per quale motivo, ogni volta che si parla
del personale, voi fate quella voce, vi innalzate così,
scandalizzati, e vi scandalizzate in qualche maniera, e ogni volta
che invece noi parliamo di ridurre i compensi ai dirigenti, a quel
punto voi vi mettete a difesa estrema dei loro compensi! Compensi
dei dirigenti che oggi abbiamo scoperto essere di 941.896,98 euro
per quattro dirigenti, il che vuol dire 210 mila euro di media
costo azienda.
Dicevo all'Amministratore unico Frigerio che il Direttore
generale dell'USL, percepisce - con la riduzione che è stata
imposta nel 2011 - 123 mila euro lordi, il che vuol dire
indicativamente 180 mila euro lordi azienda, il che vuol dire che
il Direttore generale dell'USL, Direttore che deve amministrare
un'azienda estremamente delicata da amministrare - ha sotto di sé
più di 2 mila dipendenti - percepisce meno di quanto percepiscono,
cadauno, i quattro dirigenti del Casinò. Abbiamo provato a chiedere
al dottor Frigerio se aveva intenzione di riparametrare questi
contratti; ci pare di capire che, poiché questi contratti non li ha
fatti lui o parti di questi non sono stati fatti da lui, purtroppo
non si potranno riparametrare...contratti di tipo privatistico che
non possono essere toccati, mentre invece possiamo toccare voci
stipendiali.
Le "proposte" del dottor Frigerio ai sindacati sono:
cancellazione incentivi premio, maggiorazione di orario, indennità
di cassa, indennità professionale, contributi fondi previdenziali e
premi di produzione, cioè la maggior parte di queste voci sono voci
di tipo contrattuale. Allora oggi il Signor Frigerio ci viene a
raccontare che non è possibile toccare i contratti di tipo
privatistico stipulati con dirigenti che prendono più di un
Direttore generale dell'USL e prendono tutti più del nostro
Governatore regionale (tanto per dirne una), mentre invece possiamo
toccare e possiamo sfalciare 9 milioni e 50 mila euro di voci
stipendiali contrattuali dei dipendenti. Io credo che questa sia
una cosa piuttosto discutibile. Mi piacerebbe...e bene fanno i
sindacati a non sedersi al tavolo, e io spero che oltre al SAVT, a
questo punto, fintanto che vi sono queste proposte oscene, oscene e
scandalose, che anche gli altri sindacati decidano poi nella piena
autonomia di non confrontarsi su proposte di questo genere.
Per quanto riguarda noi, è evidente che noi continuiamo a
ritenere necessaria un'audizione in IV Commissione del Signor
Frigerio. Riteniamo necessario che questa scandalosa ipotesi di
accordo sia ritirata. Noi crediamo che l'Assessore e il Presidente
siano assolutamente in grado di mettere una parola rispetto a
questa cosa e che, in commissione, così come in altre sedi, si
possano individuare anche altre voci di spesa che si possano
tagliare...ieri abbiamo fatto vedere delle foto che sono solo un
po' la punta dell'iceberg di come viene amministrata
quest'azienda... Noi continuiamo a riproporre con la nostra
risoluzione di poterci confrontare in commissione e speriamo che in
quella sede il Signor Frigerio non ci faccia poi degli appunti
circa la liceità delle domande che gli poniamo, perché, per
informazione, oggi abbiamo provato a chiedergli notizie sul suo
premio aziendale e lui ci ha ripreso dicendo che quel tipo di
domanda (35 Consiglieri) non era una domanda pertinente rispetto al
tipo di audizione. Beh, il dottor Frigerio, oltre a decidere della
vita e della morte dei propri lavoratori, decide anche qual è la
pertinenza delle domande che gli si possono porre!
Presidente
- Annuncio intanto che è stata presentata al
tavolo della Presidenza una risoluzione che chiedo venga
distribuita, e poi la iscriveremo alla fine della discussione di
questo punto. Ci sono altre richieste d'intervento? Siamo ancora in
discussione generale. Non ci sono altre richieste, colleghi?
Possiamo chiudere la discussione generale? La discussione generale
è chiusa.
La parola, per la replica, all'Assessore Baccega.
Baccega (SA)
- Grazie Presidente.
Credo che il confronto di oggi e di ieri abbia sicuramente messo
insieme una serie di elementi positivi che ritengo vadano proprio
nella direzione che tutti auspichiamo: quella di voler bene alla
Casa da gioco e quella di salvaguardare tutti i dipendenti.
Nell'incontro che abbiamo avuto con il dottor Frigerio e il dottor
Buat, credo che una delle domande più frequenti che è stata fatta è
quella del sì o del no, individuare il "colpevole politico" per
capire se c'erano delle responsabilità politiche rispetto ad un
confronto che era in atto con i sindacati. È stato ricordato in
quel confronto: il 21 ottobre si era aperta una trattativa, una
trattativa che era stata siglata da tutte le rappresentanze
sindacali con l'azienda, e questa trattativa aveva portato
inevitabilmente al confronto di oggi e di ieri sulla questione dei
tagli agli emolumenti dei dipendenti della Casino S.p.A..
Io credo che a volte in questo Consiglio si dicano delle cose
che poi vengono male interpretate, però per fortuna ci sono le
registrazioni. Voi spesso parlate di toni trionfalistici da parte
dell'Assessore rispetto ai risultati; io faccio semplicemente una
presa d'atto e cioè che il 13 dicembre l'azienda ha riaperto in
tutte le sue strutture e che ha cominciato ad operare a pieno
regime. Nessun trionfalismo, anzi è chiaro vogliamo parlare con
grande prudenza, però, al di là delle magagne di alcune situazioni
strutturali, credo che si possa essere lieti che l'azienda abbia
riaperto in tutti i suoi battenti. Quest'oggi abbiamo parlato solo
ed esclusivamente del rapporto sindacale, del rapporto tra azienda
e sindacati, tra azienda e maestranze. Qualcuno ha cercato di
entrare nel merito di tutta la problematica del Casinò, ma non era
il momento.
È proprio per non sottrarci a questo volere del Consiglio,
questo voler approfondire le diverse tematiche che racchiudono
un'azienda così importante, un'azienda che vanta 850 dipendenti,
un'azienda che comunque coinvolge circa 1.000 famiglie, che noi
riteniamo che la vostra risoluzione possa essere in qualche modo
raccolta in una risoluzione nuova che presentiamo noi e che
racchiude molti degli aspetti della vostra risoluzione, ma che in
realtà entra più nel merito di quello che è il contesto attuale.
C'è stata una trattativa sindacale che è ancora in atto, che è
in itinere
, e oggi abbiamo incontrato l'Amministratore e il
dirigente addetto al personale.
Che cosa chiediamo con la nostra risoluzione, quella presentata
dalla maggioranza? Che nel contesto della trattativa finalizzata
alla riduzione dei costi del personale siano considerate tutte le
categorie dei lavoratori, ivi inclusi dirigenti e quadri; e poi,
proprio per andare nella direzione del confronto e
dell'approfondimento sulla questione Casinò, di convocare in tempi
brevi in IV Commissione l'Amministratore unico per illustrare la
situazione economica attuale della società ed aprire un confronto
sulle soluzioni e sulle azioni da mettere in campo per invertire
l'attuale andamento dell'azienda. Mi sembra che questa risoluzione
recepisca appieno quelle che sono le considerazioni fatte da molti
interventi dei colleghi della minoranza - Fabbri, eccetera - e
credo che possa essere tranquillamente votata dall'intero
Consiglio. È un po' più morbida rispetto alla vostra, non fa
considerazioni specifiche sugli atteggiamenti del passato o del
futuro, però in questo modo dà risposte e consentirà al Consiglio
di approfondire, di valutare e di entrare nel merito anche sulle
questioni rispetto al Casinò di Saint-Vincent. Grazie.
Presidente -
Altri? La parola al Presidente
Rollandin.
Rollandin (UV) -
Grazie Presidente.
Vorrei riprendere alcuni dei passaggi che i colleghi hanno
utilizzato in questa discussione sulla risoluzione presentata oggi,
dopo l'audizione che è stata fatta dall'Amministratore e dal
Responsabile del personale del Casinò. Voglio tornare sul perché
non si è fatto a porte aperte, l'abbiamo spiegato allora, e voglio
riprenderlo: esclusivamente perché si inserisce in una trattativa
aperta con le forze sindacali, e quindi, stando ai ragionamenti
fatti da alcuni Consiglieri, potevano avere tutto il senso che
hanno le domande e le risposte, ma potevano essere oggetto di
malintesi o, peggio, di una turbativa nella trattativa che è in
corso con le forze sindacali, che è appena iniziata. Questa è la
ragione della segretezza, perché sul resto i dati sono forniti
ufficialmente, sono stati dati i documenti che sono stati
presentati alle forze sindacali e si è discusso su tutto in termini
di assoluta trasparenza.
Quello che vorrei però anche precisare è un aspetto
delicatissimo, ma che è stato utilizzato da molti: che con questa
proposta sindacale fatta dalla "Casino" si va a toccare gli
stipendi, gli stipendi...qui, una cosa che non si fa è toccare gli
stipendi, non si toccano le voci stipendiali! È stato detto, si
leggano di nuovo le voci prese in considerazione, tutte: non si
toccano le voci stipendiali. Quindi, quello che ha detto qualcuno:
"ma come? su 1.200 euro di stipendio"...non sono 1.200 di
stipendio, lo stipendio è altra cosa! Quelle che sono le voci prese
in considerazione, sono tutte voci legate a integrazioni dello
stipendio che, nel tempo, sono state date ai vari livelli: questo
voglio che sia chiaro, perché lo stipendio non si tocca. Come è
importante...e vorrei reinvitare il collega Ferrero che, se ha
delle notizie relative a azioni nei vari livelli delle aziende,
visto che ha parlato di rastrellamento, di tacere...o lo fa nelle
sedi opportune denunciando, se ha dei nomi faccia i nomi, in modo
che chiariamo chi e come, altrimenti questo concetto, mi permetta,
rischia di mettere tutti insieme...sa, le partecipate sono
tante...io credo...ecco, faccia dove e come, nella sede opportuna,
in modo che non si faccia più questo, perché non è corretto nei
confronti degli altri, abbia pazienza! Chi è colpevole è giusto che
venga ripreso nelle sedi opportune, con quelle che sono le
regole.
Per quanto riguarda il problema - sempre su questo tema - che è
stato in particolare collegato con il rapporto delle categorie
interessate del personale, si è voluto di nuovo riprendere il fatto
che sono esclusi la dirigenza (i dirigenti sono 4), e i 10 quadri.
Credo si sia spiegato durante quest'audizione che questi 4
dirigenti - è stato detto - fanno parte di quell'invito che verrà
fatto con quest'audizione...sono stati già presi dei contatti da
parte dell'amministratore, con i 4 dirigenti, per vedere come
andare a una riduzione delle parti relative ai premi e ai
benefit.
Per quanto riguarda le altre posizioni, voglio...un altro
termine che è stato usato è che qui si "licenziano" le
persone...qui non si licenzia, con questo provvedimento...è
verbalizzato, l'ha detto lui...ecco, ma io voglio solo specificare
che il termine utilizzato non è "licenziamento", ma è
"pensionamento", tenendo conto che si va a invitare - con accordo
sindacale - le persone che hanno raggiunto la titolarità per andare
in pensione, tant'è che la ricerca che è stata fatta va in questa
direzione! Quando è stato presentato il primo programma, si diceva:
"potranno essere 140, 150"... le persone che andranno in pensione
per il primo anno eventualmente sono una ventina...ma io non ho
detto che lei ha "sparato" dei numeri, ho solo detto che non si
tratta di licenziamento, ma si tratta di pensionamento, che è
collegato con una situazione oggettiva di possibilità di andare in
pensione. Su questo c'è l'accordo sindacale, e quindi non si tratta
di licenziamenti, perché questo ha un significato tutto
diverso...andare a licenziare qualcuno...! Teniamo conto che
qualcuno ha chiesto anche in quest'aula di guardare anche
nell'amministrazione se c'era la possibilità di prepensionare, di
mandare a casa le persone che sono...anzi, c'è una ricerca in atto
per vedere se c'è la possibilità, a costo di integrare qualcosa, di
poter lasciar andare a casa del personale regionale o del comparto
unico che può andare in pensione e che può, così, dare la
possibilità di essere sostituite con altra gente. Questa è
un'operazione che fanno tutte le aziende e lo fa il pubblico, in
modo particolare. Credo quindi che sotto questo aspetto ci sia
chiarezza sulla proposta che l'azienda ha presentato, e credo che
il problema dei premi tocchi il futuro, perché per il passato...è
già stato detto...sulla questione è già stato preso un impegno. Noi
riteniamo che su questo...la risoluzione lo dice chiaro, la
risoluzione presentata va in questa logica, quindi non abbiamo
nulla da aggiungere.
Per quanto riguarda i dati, credo ci sia la massima
disponibilità di presentarli, di dare tutte le notizie che sono
necessarie per avere un punto chiaro. Comunque, quando si vorrà
fare un confronto, credo che sarà interessante farlo nelle
commissioni competenti, magari, tra la voce stipendiale e tutto
quello che riguarda la parte che poi va a ognuno dei lavoratori,
nelle varie fasce a livello, di Casinò, perché altrimenti rischiamo
di non capirci su queste voci. Perché abbiamo sicuramente detto di
stipendi alti dei dirigenti...noi stiamo dicendo di non toccare la
parte stipendiale, e difatti non si tocca la parte stipendiale: si
tratta di vedere se in alcuni casi ci sono dei benefit economici
che sono stati dati nel tempo e che oggi possono essere trattati da
un punto di vista sindacale, tenendo conto del momento.
Voglio anche sottolineare che nella tabella che avete - e ieri
correttamente qualcuno l'ha detto - ci sono discorsi di
sospensione, in alcuni triennale...come proposta, poi potrebbe
essere annuale, a seconda di come vanno le condizioni all'interno.
Se ci sarà una ripresa, come ci auguriamo, il discorso può essere
che questa sospensione può durare anche meno, si tratta di un
problema legato alla trattativa in atto. Ecco perché su queste
tematiche noi riteniamo di aver detto con chiarezza quelle che sono
le nostre opzioni, che vanno nella logica che è stata auspicata
anche da parte vostra, nel senso di toccare tutta la "filiera", non
solo una (se possiamo chiamarla così), quindi quadri, dirigenti,
Amministratore, fino all'ultimo dei dipendenti, in questo modo, con
equità.
Credo che la domanda che faceva il collega Gerandin del 12
percento per tutti aveva questo significato, e cioè di dire: può
essere che alla fine del conto venga fuori che è solo il 12
percento se facciamo una media di tutti, ma non deve essere del 12
percento per tutti uguale, perché ci devono essere,
chiaramente...scaglioni...i rapporti hanno un significato, e in
qualche modo il peso dello stipendio è anche molto diverso, oltre a
tutte le altre voci che fanno parte di questo. Credo quindi che noi
abbiamo detto con molta lealtà e chiarezza, dando anche questa
possibilità di chiarimento con gli interessati, perché altrimenti
rischiava di non esserci questa possibilità. Credo che la
commissione, al più presto, avrà l'occasione di fare chiarezza
sugli altri punti che sono stati oggetto di verifica. Riteniamo
quindi che il lavoro da fare sia ancora importante, ma che vada e
sia improntato nella direzione di un confronto che noi auspichiamo
sia il più sereno possibile. Grazie.
Presidente -
Altri interventi in replica o dichiarazione
di voto? Ci sono richieste? La parola al collega Nogara.
Nogara (UVP)
- Merci Présidente.
Un chiarimento veloce, veloce. Presidente, lei continua a dire
"lo stipendio, lo stipendio", ma neanche il nostro stipendio è
fatto solo di stipendio! Abbiamo delle indennità, abbiamo tutto
quello che vuole, ma alla fine della fiera, quando lei guarda la
busta paga a fine mese...l'hanno detto tutti e due che 250 euro non
ci sono più; poi, che sia stipendio, che sia indennità, che sia
quello che vuole...è molto diverso, ma chi poi deve fare i conti
con la busta paga alla fine ha 250 euro in meno. È solo questo.
Poi, per carità, se lei vuole giocare sul fatto...è un altro
discorso. Comunque, per tutti, alla fine, si guarda la busta paga e
si dice: "accidenti, questo mese ho 250 euro in meno". Grazie.
Presidente
- Altri? Ha chiesto la parola il collega
Gerandin.
Gerandin (UVP) -
Sì, anch'io per due brevi
riflessioni.
Io volevo prima di tutto tranquillizzare l'Assessore Baccega:
noi non abbiamo accettato l'audizione, o comunque di sentire il
dottor Frigerio, perché era nostra intenzione trovare un colpevole
politico. Non era proprio questo il caso, ecco, nel senso che ormai
tutti abbiamo una certa esperienza per quello che riguarda la
politica; sappiamo che comunque quando la politica fa delle scelte,
vedi quella di nominare qualcuno responsabile, qualche manager del
Casinò come succede per il Signor Frigerio, praticamente la scelta
politica è già quella, ecco, per cui non c'è nulla da vergognarsi,
ma noi non ci vergogneremmo neanche se la politica, in qualche
maniera, avesse influenzato quel tipo di scelta, quel tipo di
proposta...ci sta.
Quello che noi volevamo sottolineare, Assessore, è che, suo
malgrado, ci sono dei livelli di informazione politica, anche in
maggioranza, che sono totalmente diversi. C'è chi conosce molto
bene la questione, chi...ringrazio il Presidente, perché ci ha dato
una miriade di informazioni nel suo intervento, molto di più di
quello che ci ha dato lei, Assessore, molto di più di quello che ci
ha dato il dottor Frigerio. Per cui è normale, ecco, che quando si
pone una domanda dicendo che la politica ha condiviso questa
proposta, poi chi deve rispondere sia in imbarazzo...è del tutto
normale, perché, come succede da più parti, ecco, come succede
soprattutto in questo caso, è chiaro che un indirizzo c'è stato,
qualcuno ne era a conoscenza, qualcun altro l'ha saputo in un
secondo tempo, qualcun altro non ne era neanche a conoscenza.
Questo è innegabile, anche dopo...diciamo l'audizione con il Signor
Frigerio, è emerso chiaro questo concetto. È questo che volevamo
chiarire. È proprio per questo che noi diciamo che la politica deve
assumersi le proprie responsabilità al pari dei manager. La
politica dovrebbe essere informata, dovrebbe essere informata,
perché schiaccio un tasto qua, schiaccio il pulsante del sì o del
no...comunque si prendono delle responsabilità: le responsabilità
verso i lavoratori, verso i cittadini, verso quelli che alla
politica o a noi eletti hanno dato fiducia. Questa era la domanda
rivolta al Signor Frigerio.
A noi del "colpevole politico" - glielo posso garantire - non ce
ne può interessare di meno, non ce ne può interessare di meno
perché sappiamo che la politica interviene; volevamo solo capire a
che livello è intervenuta. Noi abbiamo avuto delle risposte in
quest'aula, e spero di non rivelare nulla di segreto, perché ci è
stata chiesta anche la riservatezza, che ci sono differenti livelli
di informazione: questo è quanto ci è parso, e ci è parso molto
chiaro, ecco. La vostra proposta, poi, è una proposta un po'
diversa, ecco, nel senso che si parla già di sacrifici sicuri per i
lavoratori, si parla già di...noi vorremmo prima capire anche qual
è la scelta aziendale definitiva. Noi non abbiamo avuto
l'occasione, perché il tempo era quello che era, vorremmo capire se
ci sono ancora delle persone, pensionati, che lavorano ancora
tramite consulenti esterni, con rapporti di collaborazione
esterna...su questo nessuno ci ha risposto, perché risulta che
erano in numero non così significante le persone che, seppur
pensionate, avevano questi tipi di rapporto, ma questo grava sulle
spese, grava sui costi aziendali e quant'altro.
È quindi proprio un intervento sintetico, nel senso che noi
riteniamo che il momento è difficile, e su questo non c'è ombra di
dubbio, però, ecco, ci pare che l'audizione sia stata un po' un
sentire un manager sicuramente molto pagato, pagato molto bene, che
probabilmente un'oretta prima aveva ricevuto alcune indicazioni su
come risponderci: questa è l'impressione che abbiamo avuto, questa
è un po' l'impressione che è emersa da questo confronto. Per cui
nulla di nuovo, nulla di cui scandalizzarsi, però è chiaro che
quando dicevo che ci sono responsabilità dal punto di vista
manageriale, ma anche politiche, tenevo a sottolineare che le
responsabilità politiche su questi tipi di scelta sono e rimangono
del tutto personali, al di là dell'appartenenza politica, al di là
di quelle che sono...diciamo le idee personali, e penso che ci sia
anche un discorso di coscienza. La coscienza impone che, prima di
andare a toccare i livelli più bassi, probabilmente sia giusto
che...parlo di quadri, di dirigenti, parlo di quadri di 1° livello,
quelli che percepiscono 130.000 euro all'anno...lordi, per la
carità, ma probabilmente sono quelli che devono fare i sacrifici
prima degli altri. Questo è quello che noi riteniamo corretto e da
ribadire, al di là, torno a dire, delle responsabilità manageriali
e politiche che in questo momento sono in capo ad una sola persona.
Grazie.
Presidente
- La parola al collega Donzel.
Donzel (PD-SIN.VDA)
- Grazie Presidente.
Cari colleghi, il PD-Sinistra VdA sosterrà la risoluzione che ha
firmato e assolutamente rigetta questa risoluzione di maggioranza
inguardabile, impresentabile, che camuffa, dietro una formulazione
assolutamente ambigua, la condivisione vostra; adesso, con questa
cosa qui che presentate, siete complici del taglio al Casinò degli
stipendi dei lavoratori. Prima era una faccenda del Presidente
Rollandin e dell'Assessore Baccega; adesso, cari 18, come successe
per i forestali, siete complici votando la risoluzione di
maggioranza, perché c'è scritto "sì" ai tagli dei lavoratori e una
limatina ai dirigenti...eh no! Non è la posizione del PD-Sinistra
VdA! Noi vi abbiamo detto: dovete mandare a casa quell'incapace
Amministratore unico, perché l'Amministratore unico si è presentato
oggi come un normale commercialista - non avendone neanche i
titoli, peraltro - che ha preso atto di quello che ha in cassa e
dice: "lo divido così, così taglio a tutti, tranne che a me, sulla
mia parte vedrò". Un manager di un Casinò è uno che arriva con un
progetto, con un'idea, con un qualcosa che mi farà scattare in
avanti il Casinò! Di tutto questo non c'è una parola sui tagli, sui
veri sprechi di cui parla da giorni, da settimane, il collega
Guichardaz! Basta aerei, basta taxi, basta queste spese folli,
razionalizzazione vera...di tutto questo non si parla, si parla di
andare a prendere i soldi nelle tasche dei lavoratori, cioè di
rinviare la morte del Casinò per leggera consunzione...facciamoli
morire un po' alla volta, togliamo anche la voglia di andare a
lavorare a quei dipendenti!
Ma sapete perché sono arrabbiato? Perché altro che prudenza,
Assessore Baccega, lei mena cazzotti sui lavoratori neanche come
Roberto Durán, "mani di pietra"! È una cosa inqualificabile, che mi
fa arrabbiare, perché io da quei lavoratori...non prendendo il
PD-Sinistra VdA naturalmente nessun voto dai lavoratori del
Casinò...così ne posso parlare finalmente con serenità: voi avete
lasciato circolare in periodo elettorale bozze di accordi che
prevedevano aumenti stipendiali in cui le mance diventavano
retribuzione fissa! Guardi che io le cose le studio, guardi che le
so! Nessuno di voi andava a dire a quei sindacalisti di quei
sindacati autonomi: "strappatele queste cose, è finita questa idea,
è finito questo percorso"; avete incassato, promesso di tutto, e
adesso andate lì con la mazzata! Ebbene, noi non ve la sosteniamo
questa mazzata, metteteci la faccia voi, andate voi davanti a quei
lavoratori a dire che li avete presi in giro, che li avete
ingannati per l'ennesima volta e andate a dire loro: "toh, sono 800
euro lordi in media, al mese, che saranno tolti. Certo, magari a
qualcuno sfileremo 250 euro netti, a un altro magari 600, poi si
vedrà a seconda dei livelli, come si dice, glielo andate a dire
voi!
Noi non ci mettiamo la firma su questa cosa qui, perché è da
anni che vi chiediamo di mandare via quel Frigerio, è da anni che
vi chiediamo di cambiare la politica del Casinò, e voi continuate a
dire: "un po' di pazienza, si vedrà". Adesso è bellissima la
formulazione del termine "sospensione di parti retributive"...ma
queste sono delle cose bellissime! Per due, tre anni vediamo,
forse, chissà, se la Casa andrà, poi si vedrà, ma voi intanto
tagliate, altro che sospensione; in alcuni casi cancellate, quindi
non si parla neanche di sospensione, ma togliete per un paio
d'anni, poi si vedrà! E perché uso serenamente la parola
"licenziamento"? E quello che ho scritto, 20 licenziamenti, è
confermato dalla famosa frase dei 20 pensionamenti, perché quelle
sono semplicemente formule, sono persone alle quali magari avete di
nuovo estorto un voto, dicendo: "stai tranquillo per queste
elezioni"...e poi adesso gli andate a dire: "ma mica ti mettiamo in
mezzo alla strada, abbiamo l'ammortizzatore sociale che si chiama
pensione", ma non è che questo ci va di
sua sponte
, lo
spingete fuori, "vai fuori"! È chiaro il concetto? Si chiama
"licenziamento", si chiama licenziamento! È chiaro? Quindi so
quello che dico e so di che cosa parlo: in cambio di questo
licenziamento verrà data loro una pensione.
Il fatto di sottovalutare dei Consiglieri regionali che
sottovalutano il fatto che si dice che si intervenga su delle
voci...tutte le voci stipendiali, in alcuni casi, hanno poi anche
una voce specifica di copertura pensionistica...eh già! Ma sapete
che con i cambiamenti delle regole delle pensioni che ci sono
adesso non è mica tutto rose e fiori per tutti! E quindi
intervenire anche sulle voci pensionistiche vuol dire anche
intervenire sul futuro, intervenire sul futuro! Ne sappiamo
qualcosa noi quando parliamo anche delle voci pensionistiche dei
Consiglieri, che non è mica così che siamo tutti allegri a
tagliarci via le nostre pensioni! Invece, quando si tratta dei
lavoratori "eh, ma è un taglietto", quando si taglia agli altri
"via, tagliare, andare"...eh no! Non ci stiamo! Vogliamo discutere
su altri tipi di tagli prima di parlare di tagli del personale e
non vogliamo neanche parlare di tagli del personale prima che
Frigerio abbia onorato quella che è una votazione a maggioranza di
questo Consiglio regionale!
Noi siamo perché nessun manager delle partecipate pubbliche
guadagni più del Presidente della Regione Rollandin, tutti devono
stare sotto i 160 mila, non mi importa niente che loro dicano: "ma
sono soltanto 200 mila euro lordi, siamo in media con i manager
nazionali", non mi interessa! In Valle d'Aosta noi scegliamo, per
scelta politica, che nessuno guadagni più del Presidente della
Regione, 160 mila euro lordi, e questo deve esser loro chiaro, deve
entrar nella cucuzza di questi "signori" che difendono
inesorabilmente i loro 200 mila euro lordi, nello stesso momento in
cui vanno a saccheggiare, a derubare lo stipendio di quelle figure
che non sono quelle del grande croupier, perché al Casinò lavorano
anche altre persone, non è che sono tutti croupier, che hanno degli
stipendi che non sono tutte rose e fiori...avere il coraggio di
andare a saccheggiare queste persone qua, è un saccheggio di fronte
al fatto che si dice: "eh ma le nostre retribuzioni"...ma come
potete venire...?
La Stella Alpina ci ha inchiodati in commissione, la scorsa
legislatura, con "tagliamo i soldi ai manager"; c'era il suo
collega Salzone, che credo che sia ancora del suo partito e sia
ancora un militante attivo, era Capogruppo della Stella Alpina, e
che prima della campagna elettorale ci ha fatto una
capa
tanta
sull'intervenire sugli stipendi dei manager, sul tagliare
gli stipendi ai manager...dove è finito questo Salzone? Non fa più
parte del suo movimento, non vi sprona più a fare questi tagli? Ci
disse: "no, non possiamo fare questo provvedimento adesso, prima
delle elezioni, lo facciamo subito dopo". Cosa avete fatto? Lo
avete buttato fuori dal movimento? No, credo di no, sarà ancora lì,
sarà lì a sollecitarvi a fare questo taglio ai manager, e allora lo
vogliamo vedere! Cominciamo dai manager del Casinò, cominciamo a
fare quello che abbiamo promesso in campagna elettorale tutte
quante le forze politiche! E io spero, spero davvero che questa
volta qualcuno capisca che il nostro atteggiamento è quello di
grande senso di responsabilità, perché questo atteggiamento che
avete voi è quello che condurrà alla morte il Casinò; voi non
salverete il Casinò derubando di quattro soldi l'usciere, il
piccolo giardiniere e queste cose qui, così lo portate alla
consunzione, alla morte!
Il Casinò ha bisogno di un cambio gestionale forte, di un nuovo
assetto, di gente che ritrova fiducia. Come si può avere fiducia,
come si può creare l'armonia, la voglia di entrare, il gioco di
squadra che ci deve essere nei Casinò che funzionano con una
persona che si prende, come unica briga, quella di tagliare lo
stipendio a tutti, eccetto che il suo? Ma per cortesia! Noi, a
questa cosa qui...la vostra risoluzione veramente, che contiene
questo testo che maschera, che cerca in qualche modo di farci dire:
"vabbè, una limatina ai dirigenti, però siete d'accordo anche voi
di tagliare ai lavoratori"...dico no, cari Signori, no, il
PD-Sinistra VdA non condivide questa cosa per niente! Andateci voi,
ci vada lei, Assessore Baccega, a dire: "noi daremo forse una
limatina al Signor Frigerio, ma a voi i soldi li togliamo dalla
busta paga"! È una cosa impresentabile, inqualificabile; non era
questo il senso dell'intesa che era partita con i sindacati...non
parlo a nome dei sindacati, parlo di come ho interpretato io
l'accordo con i sindacati, si parlava di tutt'altro tipo di
risparmi, di tutt'altre voci che dovevano essere tagliate, non un
saccheggio dalle tasche dei lavoratori.
Président
- Merci. La parole au collègue Guichardaz.
Guichardaz (PD-SIN.VDA) -
Ad ascoltarla, caro Presidente,
mi sono chiesto in questi anni che cosa ho sbagliato nella mia
attività di sindacalista contrattualista e mi sono detto: "ma se il
Presidente, dall'alto della sua autorevolezza, ci dice che queste
sono tutte voci non stipendiali - quindi attenzione, lavoratori,
qui non si toccano gli stipendi - davvero io, in questi anni, mi
sono probabilmente confuso, cioè ho inteso che alcune voci fossero
invece proprio parte della retribuzione". Allora mi sono detto:
"beh, dopo questa lezione di busta paga, andiamo un po' a vedere" e
ho visto nel contratto di riferimento di questi lavoratori che
quanto meno compete un'indennità di cassa e di maneggio di denaro
nella misura percentuale del...eccetera, eccetera...struttura
retributiva fissa. Altra indennità: indennità professionale di
funzioni...rientra nella struttura retributiva, tant'è che questi
signori, nella loro ipotesi di accordo, ad un certo punto dicono:
"Il recupero di 11,7 milioni di euro può essere assicurato su
base annua da interventi sulla gestione e da interventi sulla
retribuzione, sulle retribuzioni dirette e indirette, fisse e
variabili"
. Quando si parla di retribuzioni fisse, dirette,
indirette e variabili si intende "lo stipendio", Presidente! Non
può dire - perché mistifica completamente la realtà - che quei
tagli che vengono proposti, forse al di là di certi incentivi o
premi, che fanno comunque parte di un livello di contrattazione
aziendale e quindi hanno comunque una dignità retributiva...non può
venire a dire che l'indennità di cassa, non può venire a dire che
la maggiorazione dell'orario, cioè quello che è previsto per il
lavoro straordinario, sospensione maggiorazione di orario,
cancellazione indennità di cassa...voi cancellate con questa
proposta attuativa di accordo! Poi mi dite...è un ossimoro questa
roba "attuazione di ipotesi di accordo "...o è un'ipotesi di
accordo o è un'azione di qualcosa che è già stato attuato, cioè non
più di un accordo che è in ipotesi! Allora, anche nelle parole
evidentemente bisogna fare un po' più di attenzione.
Presidente, quando lei dice che non si toccano gli stipendi,
faccia la cortesia quanto meno di dire la verità, perché altrimenti
o contiamo balle noi o racconta balle questo "signore" che dice che
questo è un taglio delle retribuzioni fisse e allora, se racconta
delle balle, ci fate la cortesia di mandarlo via a calci nel
sedere, perché non se ne può più delle palle di questo signore! Tra
l'altro, Presidente, lei dice:
"invito ai dirigenti a ridursi lo
stipendio"
, lei ha detto prima: "abbiamo sollecitato" o è
arrivata voce di un invito ai dirigenti, mentre invece ai
lavoratori glielo imponiamo il taglio dello stipendio! E siamo di
nuovo su due livelli, figli e figliastri, quando invece l'invito
eventualmente lo si può fare ai lavoratori, una volta che è stato
imposto il taglio drastico degli stipendi ai dirigenti, proprio
perché i dirigenti sono soggetti a contratto, sono soggetti a
risultati, sono soggetti a obiettivi, contratti che possono essere
tranquillamente risolti a fronte dell'incapacità di governare,
incapacità che è dimostrata nel dispositivo, nella cosiddetta
"bozza di accordo", perché quando dei dirigenti mi scrivono
"al
fine di eliminare gli sprechi"
, vuol dire che sono consapevoli
che ci sono degli sprechi!
Questo dirigente, che è qua dal 2008, che è da 5 anni (quasi 6)
che è qua che pontifica quanto è bravo, quanto è splendida la sua
azione, oggi viene a scrivere: "tagliamo gli stipendi, perché gli
stipendi sono al fine di eliminare gli sprechi"... Allora, intanto
sarebbe interessante se il premio di produzione del Signor Frigerio
fosse parametrato non sul cronoprogramma dei lavori di cantiere -
lasciamo fare il direttore di cantiere a qualcun altro! - ma sul
conseguimento dei migliori obiettivi, come si fa sempre con il
management. "Proposte operative di miglioramento organizzativo", 2°
punto...quindi vuol dire che è possibile migliorare...dove cavolo
era questo signore nei 6 anni precedenti, se oggi arriva qua e dice
che bisogna fare delle proposte operative ai sindacati di
miglioramento organizzativo? In più scrive:
"Analogamente, e con
lo stesso metodo, formulerà proposte per una migliore gestione del
personale"
. Quel signore, che era seduto laggiù, il
Responsabile del personale, 200 e rotti mila euro l'anno, allora ha
gestito il personale non nel migliore dei modi e gli diamo pure lo
stipendio e gli diamo pure i premi! È tutto scritto su questo
accordo, questo accordo svela esattamente la mediocrità di una
gestione che è una gestione che noi continuiamo a denunciare da
quando siamo qua ed è una pessima gestione! In più: "nuovo
modello", ci parla di un nuovo modello...ma dov'era? Come mai sente
l'esigenza di un nuovo modello? Questo è l'accordo che viene
presentato ai sindacati, questo è un accordo che questi signori non
hanno neanche...diciamo la decenza di nascondere, di velare sotto
delle parole che di solito sono parole che vengono utilizzate nel
linguaggio sindacale, nel linguaggio burocratico, per non esprimere
proprio pubblicamente quanto è penosa la loro gestione! Questo
hanno scritto!
In più, caro Presidente, oltre a tutta questa roba si precisa
che:
"Per quanto riguarda i premi del 2013, il relativo
pagamento è sospeso in attesa di definire il nuovo piano sulla
liquidità aziendale"
...ma che vuol dire? Che anche ciò che è
stato conseguito di diritto, perché il premio è sempre legato ad un
obiettivo, questi signori lo sospendono? Ma avete mai sentito una
roba del genere? Che oltre a cancellare l'indennità di cassa e
oltre a cancellare i contributi ai fondi previdenziali...che non
possono essere cancellati, perché sono fondi, normalmente sono
fondi negoziali, ci si impegna tra le parti, un lavoratore aderisce
ad un fondo negoziale a fronte di una promessa di qualcosa, della
corresponsione di altrettanti contributi da parte del datore di
lavoro...e questi cancellano i contributi al fondo previdenziale?
Ma si tagliassero i loro di contributi!
Allora, noi pensiamo che gli sprechi, che gli "sprechi", e
continuiamo a ripeterlo, ed è il motivo per cui assolutamente non
diventeremo complici attraverso la vostra risoluzione, che non
parla di riduzione degli sprechi, ma parla di riduzione degli
sprechi dovuti ai dipendenti, al personale...vi chiediamo: è
possibile individuare degli altri sprechi o qua rimaniamo tutti
sulla posizione che l'unico spreco individuabile all'interno di
questa grande azione di management è lo spreco dovuto agli stipendi
del personale?...personale che avete assunto voi!
Presidente
- La parole au collègue Ferrero.
Ferrero (M5S) -
Grazie Presidente.
Volevo solo ringraziare il collega Guichardaz che ha
evidenziato, in maniera tecnica, come la mia precisazione sulla
riduzione dello stipendio fosse corretta, contrariamente a quanto
detto dal Presidente della Regione, che già in una precedente
occasione - quella del Forte di Bard - aveva dato delle
informazioni non corrette...giusto per non passare da idiota di
turno, e qualcuno trarrà le conseguenze. Se qualcuno dice una cosa
e qualcuno ne dice un'altra, magari prima di fare delle
sottolineature, una verifica sarebbe quanto meno...io direi il
minimo, il necessario che si deve fare. Grazie.
Presidente
- Ha chiesto la parola il collega
Cognetta.
Cognetta (M5S) -
Grazie Presidente.
Anche noi, come Movimento Cinque Stelle, rigettiamo la
risoluzione presentata dalla maggioranza...tra l'altro è
divertente, perché il 2° punto della nostra e della vostra è
praticamente identico. Sul 1° punto, invece, voi ci volete...come
dire? attrarre nella palude, perché di fatto Frigerio l'ha detto in
maniera chiara: è stata una sua idea, e adesso però voi siete
compartecipi di questa idea, e sicuramente la portate avanti.
Volevo soltanto rispondere al collega Donzel che si chiedeva,
diciamo così, come mai prima delle elezioni vengono dette certe
cose e dopo altre, perché adesso viene detto ai dipendenti della
Casino S.p.A. che è un momento...questo è ovvio, collega Donzel:
così, quando arriviamo sotto elezioni, diranno che ritornerà tutto
come prima, e così possono fare un altro giro senza problemi!
Perché praticamente questa maggioranza funziona tutta così, no?
Loro prendono il consenso promettendo e poi non mantenendo! È
successo per tutta quanta la parte dei contributi, e sappiamo com'è
andata a finire e succede per qualsiasi altra cosa: succede per i
posti di lavoro promessi, magari per le case popolari promesse,
succede per le questioni, diciamo così, che stanno succedendo
adesso sulla Casino, succede praticamente per qualsiasi cosa! E
questo, voglio dire, ormai è chiaro; poi, quando si viene scoperti,
diciamo così, si cerca di tergiversare e di cambiare le parole.
Sulla semantica, in effetti, abbiamo notato, in questi primi 6
mesi, che siete stati particolarmente attenti a dire la parolina
giusta, perché così riuscite poi a far capire che magari qualcuno è
poco informato o, diciamo così, tende a dire delle fesserie,
imputando a noi il fatto che diciamo fesserie, appunto attaccandovi
alla semantica. Purtroppo dovreste aver capito, dalla serie di
interventi che ci sono stati in questi primi 6 mesi, e soprattutto
poi su questo argomento, che tra di noi ci sono una serie di
persone che tecnicamente hanno lavorato, chi come...diciamo così,
sindacalista, chi su altri fronti, su una serie di argomenti che
poi portiamo in quest'aula, e che invece fanno emergere tutta la
vostra inadeguatezza a gestire certi argomenti. Tutta la vostra
scarsa preparazione viene fuori in questo momento. Ahimè, è una
questione tecnica, e di questo bisogna rendersene conto.
Un'ultima cosa rispetto a ciò che ha detto Frigerio: a domande
precise, puntuali, che sono state fatte da me, ovviamente non ha
risposto perché si è riservato di dire che sono trattative segrete
che sta gestendo, e alla fine, di fatto, non abbiamo capito qual è
la situazione. Ed è questa la cosa più divertente di tutto: alla
fine, se uno...diciamo così, si fermasse semplicemente alle
questioni tecniche, non ha risposto, come al solito! Anche di
questo dovreste tener conto, e quindi la risoluzione da votare
rimane quella presentata da noi, dove, al punto 1, ricordo che
chiede:
"l'azzeramento totale dei premi incentivanti e dei
benefit aggiuntivi di cui attualmente beneficiano i dirigenti"
,
cosa che nella vostra invece sparisce completamente, ma ci porta
nella palude del taglio dei costi dei dipendenti.
Rinnovo quindi l'invito a votare la nostra risoluzione e a
proseguire con i lavori.
Presidente
- Ci sono altre richieste d'intervento, in
replica o in dichiarazione di voto? Ha chiesto la parola il collega
Grosjean; ne ha facoltà.
Grosjean (UVP)
- Volevo solo chiedere all'Assessore
Baccega se si sente ancora veramente tanto sicuro di questo Casinò,
di questa situazione, o se veramente i 150 milioni di euro, più o
meno, che abbiamo investito per ammodernare tutto questo ben di Dio
serve solo per restringere, tagliare, licenziare e chiudere.
Un'attività nuova, che apre dopo un investimento così, il giorno
dopo dovrebbe avere già il primo aeroplano che arriva da Macao o da
non so dove, non dopo un mese..."studieremo, forse fra 6 mesi
arriverà qualcuno"...non so...lei si sente convinto, sicuro, di
poter andare avanti con questa proposta, con questa idea del
Casinò? Io ho dei grossi dubbi!
Presidente
- Altri? Ci sono altre richieste d'intervento?
Possiamo mettere in votazione il testo? Ha chiesto la parola il
collega Bertschy...prego.
Bertschy (UVP)
- Sì, anche come dichiarazione di voto,
ormai ottimizziamo i tempi. Abbiamo parlato a lungo di Casinò, in
questi due giorni, di Casa da gioco, anche in questo primo periodo,
non tanto per dimenticarci degli altri problemi, ma forse anche
perché simbolicamente si vuole, sulla gestione della Casa da gioco,
dare dei segnali nuovi a una crisi che comunque si sta vivendo
tutti insieme.
Pur apprezzando sinceramente il dibattito che siamo riusciti a
esprimere anche in questa occasione, è chiaro che la nostra
posizione non può che rimanere quella di partenza, ed è molto
semplice definirla. Non si può essere, in conclusione di un
percorso, complici di un percorso che non si è fatto insieme.
Quindi i risultati di oggi della Casa da gioco sono imputabili a
tanti fattori, sono imputabili alla crisi, sono imputabili alla
concorrenza del gioco, ma non possiamo esimerci, tutti insieme, dal
non rilevare che anche la gestione della Casa da gioco ha avuto in
questi anni i suoi problemi.
Una questione di merito - l'ho detto a dibattito chiuso e lo
ripeto qua, e credo ci sarà l'occasione di chiarirlo, Assessore,
Presidente - è che noi abbiamo un disciplinare che ci permette di
regolare i rapporti con la Casa da gioco: quell'articolo 12, dove
si parla di "piano di sviluppo" andrà però integrato, se così non
l'abbiamo interpretato bene noi, con la possibilità di avere nei
documenti del piano di sviluppo anche i piani industriali e
l'adeguamento dei piani industriali. Oggi crea veramente una
situazione di difficoltà nella discussione sulla Casa da gioco il
fatto di sapere che i sindacati hanno il piano industriale in mano,
che lo discutono da mesi; ce l'hanno le associazioni che fuori di
qui non hanno "le responsabilità" che abbiamo noi, e noi, come
Consiglieri regionali - non lo so voi, come attori del Governo -
ufficialmente non disponiamo di questo piano industriale. Quindi
questo articolo 12
va assolutamente pensato, rivisto e
integrato nel caso che ci sarà bisogno di integrarlo, oppure
valutato per vedere com'è stato interpretato fino ad oggi. Oggi,
comunque, abbiamo un piano di sviluppo che è stato cambiato nella
sua parte industriale, e del piano industriale noi sappiamo ben
poco, se non quello che abbiamo appreso mesi or sono leggendolo
ufficiosamente.
E perché non possiamo essere d'accordo sull'interpretazione che
date voi a questa discussione? Perché si andrebbe nella direzione
di avallare scelte che hanno portato...in quale misura percentuale
lo definirete voi che le state sostenendo...che hanno comportato
comunque una gestione difficile, sbagliata, scelte che sicuramente
hanno ridotto la capacità dell'azienda. Potremmo elencarne una
buona parte, ma chi conosce anche un pochettino meglio le dinamiche
interne sa che abbiamo nominato i "primi livelli" mettendone degli
altri in qualche angolino e mantenendo però la capacità
contributiva, non utilizzandoli al meglio della loro
professionalità e anche del loro costo per l'azienda; abbiamo
mantenuto le difficoltà interne tra i reparti, anche a livello di
relazioni di gestione; abbiamo reparti che sono sempre più
improduttivi perché probabilmente le dinamiche del gioco sono
cambiate, ma non c'è ancora una riconversione del gioco; abbiamo
situazioni che si trovano, giorno dopo giorno, a creare delle
inefficienze. Non rappresentiamo con sobrietà i problemi che stiamo
vivendo; non c'è bisogno di andare distante, basta parlare con
qualcuno che vive l'azienda da fuori e da dentro. Quindi, anche al
di là dello stipendio, bisognerebbe cominciare a lanciare dei
segnali diversi e dei segnali veramente di sobrietà per vivere il
momento che l'azienda sta vivendo.
Allora, dire di sì oggi e interessarsi in maniera completa di un
accordo che prevede, invece che del rilancio, dei tagli sul costo
del personale...e oggi ci è stato detto che a questi tagli si
aggiungono anche i primi livelli, i quadri, i dirigenti, come se
questo facesse piacere...oggi l'elemento non è quello di essere
soddisfatti perché si taglia qualche stipendio in più a qualcuno in
più; oggi l'elemento di soddisfazione sarebbe stato avere, dopo
l'audizione o durante l'audizione, sentito dei chiari propositi di
sviluppo e delle idee concrete per rilanciare. Certo che se
"rilanciare" vuol dire esclusivamente trovare le risorse
all'interno dei costi dell'azienda non era necessario fare un piano
industriale, ecco; bastava fare dei conti matematici ed era tutto
fatto.
La dichiarazione di voto va quindi nel sostenere la nostra
risoluzione, la nostra interpretazione; va nel lanciare una sfida a
voi che governate, a chi dirige - se rimarrà a dirigere - e mettere
veramente una volta per tutte le idee davanti, far vedere che
giorno dopo giorno le cose cambiano, che si inverte la rotta, che
si cambia il sistema di stare in azienda, che si rinuncia a qualche
benefit, che si rinuncia, anche in maniera importante, forse
all'essere sicuri che gli errori dipendono sempre dall'esterno o da
chi, facendo della politica, è lì a negare chi sta in qualche
maniera provando a fare qualche cosa che gli altri non capiscono.
Allora noi siamo dell'idea che il primo segnale che deve uscire da
qua è quello che saremo attenti, verificheremo con altre visite
nella Casa da gioco, ma verificheremo con delle audizioni puntuali
con chi oggi dirige l'azienda, ma anche con i sindacati, con chi ha
voglia di ascoltarci, per vedere come provare a dare una risposta
differente alla situazione che viviamo.
Soprattutto l'indicazione che diamo è quella che la prima
partenza della trattativa non deve vedere tutti cadere nella
voragine, ma i responsabili, quelli che hanno creato le condizioni,
loro malgrado, della situazione che stiamo vivendo...ecco, devono
essere i primi, in qualche maniera, a dare un segnale, e da qui
deve partire questo segnale in questa direzione. Se poi non ci
saranno altri sistemi per venirne fuori, sarà il corso degli eventi
che ci metterà in condizione di capirlo. Non si può, quindi,
avallare un emendamento che mette tutti sullo stesso piano: chi ha
semplicemente lavorato, come chi, invece, ha effettuato le scelte
per portarci nell'attuale condizione della Casa da gioco. La
responsabilità rimanga a chi ha governato, la responsabilità
rimanga a chi ha diretto la Casa da gioco, e non mettiamo tutti
allineati sulla stessa situazione. Non è una questione semplice di
stipendi, è una questione di responsabilità di governo che vale per
questo momento e per i momenti che verranno; altrimenti non sarebbe
necessario distinguere in maniera così importante gli stipendi
all'interno di un'azienda.
Allora, se oggi c'è una piramide e questa piramide prevede che
c'è chi fa produzione, che c'è chi fa amministrazione, c'è chi
dirige le sale e chi ha delle responsabilità di governo,
probabilmente è perché ci sono anche delle responsabilità da
rispettare in momenti come questo. Ed è in momenti come questo che
chi ha il potere di governare la Casa da gioco - che, è vero che è
una società privata, ma è composta completamente da capitale
pubblico - deve dare il primo esempio e deve dare il primo
indirizzo che, per noi, è forte e chiaro nella nostra
risoluzione.
Presidente
- Altri? Ha chiesto la parola il collega
Chatrian.
Chatrian (ALPE)
- Sì, grazie Presidente.
Per dichiarazione di voto. Il gruppo di ALPE sosterrà e voterà
convintamente la risoluzione che è stata presentata dai gruppi di
opposizione. Perché rifiutiamo e non sosteniamo la risoluzione
presentata dalla maggioranza, dal Governo regionale? Per due
motivi. Il primo è che ha un peccato originale questa risoluzione,
colleghi di maggioranza, perché chiede:
"che nel contesto della
trattativa finalizzata alla riduzione dei costi del
personale..."
. Allora, se c'era da parte vostra la volontà di
condividere, per quanto riguarda il 1° punto, sull'eventuale
riduzione dei costi del personale, dovevamo partire dagli stessi
blocchi di partenza, quindi carte scoperte completamente, senza
bozze e da lì iniziare il percorso. Noi l'abbiamo tradotto nel 1°
punto della nostra risoluzione; bastava copiare, come avete fatto
molto bene nel 2° punto. E su questo devo dire che avete copiato
talmente bene che nel 2° punto avete copiato anche l'ultima parte,
dove noi, comunque, nelle premesse avevamo messo in discussione la
situazione e nell'impegnato abbiamo esplicitato questo concetto:
"di convocare in tempi brevi l'Amministratore unico per
illustrare la situazione economica attuale della società e aprire
un confronto sulle soluzioni e sulle azioni da mettere in campo per
invertire l'attuale andamento dell'azienda"
...per invertire
l'attuale andamento dell'azienda.
Noi riteniamo il 2° punto fondamentale, come dicevo poc'anzi,
pertanto apprezziamo il fatto che avete fatto un ottimo
copia-incolla per quanto riguarda il 2° punto; quindi...come posso
dire? accettiamo volentieri la vostra apertura. Ecco, non possiamo
e non vogliamo essere complici per quanto riguarda il 1° punto, ma
per un altro motivo che vi dicevo prima, quello del "peccato
originale": a nostro avviso...e scusateci se per tanti anni
continuiamo a ribadire questo concetto: l'azionista di riferimento
non è il Presidente della Regione, l'azionista di riferimento non è
la singola maggioranza; l'azionista di riferimento, per noi -
scusatemi se ripetiamo sovente lo stesso concetto - è questo
Consiglio regionale. Ecco perché il peccato originale nel punto 1°,
a nostro avviso, è grave; è grave, e oltretutto non potete avere da
parte nostra il nostro voto, il nostro consenso. Fino a quando non
sarà il Consiglio regionale, a bocce ferme, a pari informazioni, a
carte scoperte per poter mettere in campo azioni, soluzioni
alternative in tutto quello che è il mondo della galassia delle
partecipate e delle controllate, penso che continueremo a
discuterne, a discuterne, a discuterne...penso che debba finire
questa situazione.
Mi sembra, dalla discussione di ieri pomeriggio e di questa
mattina, che tanti colleghi di maggioranza non avevano
informazioni, forse avevate meno informazioni rispetto a noi. Ecco,
vi diamo un'altra possibilità, colleghi di maggioranza, soprattutto
ai nuovi colleghi che da pochi mesi siedono in questo Consiglio: se
avete bisogno di qualche informazione in più noi ve la diamo ben
volentieri, ce l'abbiamo. Ma scusatemi, se non avete informazioni
dai vostri responsabili, dal vostro Governo, dai vostri partiti e
dai vostri movimenti, forse è il momento in cui, magari, riportiamo
la discussione in quest'aula e partiamo tutti dagli stessi blocchi
di partenza, e secondo me potremmo fare grandi cose per la Valle
d'Aosta, e non solo magari poche cose per poche persone, e
soprattutto sempre per le stesse, a discapito della collettività e,
in questo caso, dei lavoratori all'interno della Casa da gioco e a
tutto il comparto che ne consegue.
Vi chiedo ancora - se a qualcuno della maggioranza può
interessare - di votare la nostra risoluzione, per far capire per
la prima volta che magari l'azionista di riferimento non è il
Presidente della Regione o pochissime persone, ma l'azionista di
riferimento è il Consiglio regionale. Grazie.
Presidente
- Ci sono altre richieste d'intervento?
Possiamo procedere alla votazione, colleghi? Mettiamo in votazione?
Ha chiesto la parola il collega Bertschy.
Bertschy (UVP)
- Solo per chiedere la votazione segreta.
Grazie.
Presidente
- Procediamo alla votazione segreta sul testo
presentato dalle forze dell'opposizione. La votazione è aperta. La
loro...scusate. Chiedo scusa, non ho visto la prenotazione del
collega La Torre...sospendiamo la votazione. Collega La Torre, le
chiedo scusa, non avevo visto la prenotazione. Prego, ha la
parola.
La Torre (UV)
- Volevo solo dire che nel rispetto del
dibattito su questa votazione, noi tre ci asteniamo, anche nel voto
segreto: io (La Torre), Perron e Restano.
Presidente
- Bene. Non ci sono più richieste
d'intervento? Possiamo passare alla votazione. Colleghi, riapriamo
la votazione a scrutinio segreto sul testo presentato dalle forze
di opposizione. Tutti hanno votato? Possiamo chiudere la
votazione.
Presenti: 35
Votanti: 32
Favorevoli: 17
Contrari: 15
Astenuti: 3
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK