Consiglio Regionale della Valle d'Aosta - Oggetto del Consiglio n. 1611 del 23 novembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1611 del 23 novembre 2005 - Resoconto
OGGETTO N. 1611/XII - Conferma del mandato alla IV Commissione
consiliare permanente, allargata ai Capigruppo, di proseguire
l'approfondimento sulle problematiche relative alla gestione del
Casinò di Saint-Vincent. (Ritiro di due mozioni. Reiezione di
mozione. Approvazione di risoluzione)
Mozione
Premesso che:
- il 2 settembre il rag. Romano Bo, liquidatore di Gestione
Straordinaria del Casino de la Vallée, ha trasmesso
all'Amministrazione regionale un documento denominato "Relazione
generale del Liquidatore sulla Gestione Straordinaria del Casino de
la Vallée";
- il Liquidatore nella sua conclusione rileva che "la G.S.
fosse mancante di un controllo" e che "una più accorta gestione
avrebbe potuto probabilmente giovare a risultati più in linea con
le attese"; evidenzia, inoltre, che "Per un'indagine completa ed
accurata occorrerebbe affidare tale compito ad una società di
revisione";
- il 19 settembre la Relazione è stata trasmessa al
Procuratore della Repubblica presso il Tribunale di Aosta;
- su tale Dossier sono già stati acquisiti due pareri legali,
l'uno rilasciato dal Dipartimento Legale interno
all'Amministrazione, l'altro su richiesta del Gruppo consiliare CDL
ad un professionista esterno; altri due pareri esterni
commissionati dalla Giunta sono in fase di definizione;
Rilevato che:
- in entrambi i pareri acquisiti si evidenziano i profili di
prescrizione quali elementi di attenzione alle eventuali azioni da
avviarsi per la tutela giuridico-patrimoniale dell'Amministrazione
regionale;
- compete all'ordine giudiziario la ricerca delle eventuali
responsabilità penali individuali, mentre spetta al Consiglio
regionale l'accertamento di possibili danni patrimoniali
all'Amministrazione regionale in conseguenza di tutti quei fatti ed
anomalie di carattere amministrativo, contabile, fiscale e
previdenziale che possono evidenziare eventuali profili di
responsabilità nella condotta di amministratori, organi di
controllo, dirigenti e dipendenti della Gestione
Straordinaria;
- alla luce degli elementi emersi nella Relazione del
Liquidatore occorre in particolare porre la massima attenzione
sull'acquisto e la gestione dei beni mobili, sulle modalità
contabili attraverso cui sono state resocontate ed espletate le
attività promozionali, sull'uso delle carte di credito aziendali,
sui compensi retributivi e in natura, nonché sulle eventuali
carenze nei meccanismi di controllo interno, sulle procedure
applicate con particolare riferimento ai regolamenti interni a G.S.
e al disciplinare posto a regolamentazione dei rapporti tra Regione
e G.S.;
- nel periodo della Gestione Straordinaria l'Amministrazione
regionale ha dovuto sistematicamente ripianare le perdite
d'esercizio, che complessivamente assommano a oltre 60 milioni di
euro.
Ravvisato
- l'obbligo per l'Amministrazione regionale di avviare
un'approfondita indagine sulla conduzione dell'intero periodo in
cui il Casino de la Vallée è stato retto dalla Gestione
Straordinaria, al fine di verificare responsabilità ed omissioni
che hanno caratterizzato il procedimento di gestione e possono aver
influito sui negativi risultati di esercizio;
- l'opportunità di assegnare tali compiti ispettivi ad un
organismo rappresentativo di tutte le forze politiche presenti in
Consiglio regionale e non subordinato ai poteri della Giunta
regionale;
Il Consiglio regionale della Valle d'Aosta
Delibera
1) di istituire una Commissione di inchiesta, ai sensi
dell'articolo 21 del Regolamento interno del Consiglio regionale,
composta da 6 Consiglieri regionali - che non abbiano rivestito
ruoli in Giunta nel periodo della G.S. - uno per ogni gruppo
consiliare, e regolamentata ai sensi dell'articolo 18, commi 5, 6 e
7, del Regolamento interno, ad eccezione dei quorum ivi indicati
ridefiniti in 4/5 con l'incarico di:
a) analizzare caratteristiche, ambiti di applicazione,
assunzioni di responsabilità negli incarichi di amministrazione,
controllo e dirigenziali;
b) verificare il procedimento amministrativo degli atti di
indirizzo e di gestione, oltre all'efficacia dei meccanismi di
controllo interni;
c) evidenziare eventuali incongruenze o limiti
nell'applicazione dei regolamenti e dei disciplinari.
2) di ritenere rilevante ai fini disciplinari, quale
violazione dei doveri contrattuali di correttezza, diligenza e
buona fede, l'atteggiamento del personale dell'Amministrazione
regionale e delle società da esse direttamente o indirettamente
controllate che dovesse sottrarsi o risultare mendace alle
richieste di audizione della Commissione di inchiesta;
3) di stabilire che sarà nella facoltà della Commissione di
inchiesta richiedere al Consiglio regionale - se del caso -
l'ampliamento o il prolungamento del mandato affidatole, onde
effettuare più mirati approfondimenti;
4) di stabilire altresì che al termine del proprio operato,
nel corso del quale essa potrà acquisire atti e procedere ad
audizioni, la Commissione di inchiesta dovrà consegnare una
relazione al Consiglio, in cui siano evidenziati gli esiti
dell'indagine con particolare riferimento a:
a) eventuali anomalie e criticità nelle procedure seguite
all'interno della casa da gioco o nella gestione dei suoi rapporti
con i soggetti terzi, con formulazioni di proposte e richieste di
miglioramento della prassi amministrativa e gestionale;
b) indicazioni migliorative delle norme vigenti in
materia;
5) di disporre che la Commissione svolga il proprio mandato
entro 150 giorni dalla data della sua istituzione;
6) di assimilare, per quanto non espressamente regolamentato
nell'atto d'istituzione, la Commissione di inchiesta alle
Commissioni permanenti del Consiglio e di investirla del potere di
compiere ogni attività utile al raggiungimento del compito che le è
stato affidato, avvalendosi del supporto delle strutture
amministrative del Consiglio regionale e ricorrendo, se necessario,
alla collaborazione di esperti nelle materie relative al mandato
ricevuto, nominati dall'Ufficio di Presidenza su proposta della
Commissione stessa;
7) di nominare i consiglieri ...... quali membri della
Commissione di inchiesta;
8) di nominare ............ quale Presidente della
Commissione di inchiesta.
F.to: Frassy - Tibaldi - Lattanzi
Risoluzione
Richiamata la "Relazione Generale su Gestione Straordinaria
in liquidazione" trasmessa dal Liquidatore alla Regione in data 2
settembre 2005;
Rammentato che la relazione è stata trasmessa al Procuratore
della Repubblica presso il Tribunale di Aosta, all'Agenzia delle
Entrate della Valle d'Aosta e alla Procura regionale della Corte
dei Conti presso la Sezione giurisdizionale per la Regione autonoma
Valle d'Aosta e che sulla medesima sono stati acquisiti diversi
pareri legali a cura delle competenti strutture della Giunta
regionale, inoltrati al Presidente della IV Commissione Consiliare
permanente - Sviluppo economico;
Tenuto conto che la IV Commissione Consiliare, su mandato
della Conferenza dei Capigruppo, sta già di fatto positivamente
operando un approfondimento sull'insieme delle problematiche
connesse all'andamento della gestione del Casinò di Saint-Vincent
con particolare riferimento al "Dossier Bo";
Considerato che questa modalità consente, in collaborazione
con la Giunta regionale, di raggiungere quegli elementi di
chiarezza necessaria sui fatti in esame, in una logica di
contraddittorio delle diverse tesi;
Valutato positivamente l'atteggiamento di trasparenza
adottato dal Governo regionale;
Ricordato come la Procura della Repubblica presso il
Tribunale di Aosta e la Procura regionale della Corte dei Conti,
così come l'Agenzia delle Entrate, si stiano occupando della
vicenda nell'ambito delle rispettive competenze;
Il Consiglio
conferma il mandato alla quarta Commissione di proseguire in
modo ordinario la propria attività, comunicando, a conclusione,
l'iter dei lavori al Consiglio.
F.to: Maquignaz - Rini - Sandri - Cesal - Fiou - Vicquéry -
Praduroux - Fey
Mozione
Tenuto conto che è in corso presso la IV Commissione
consiliare permanente l'esame del cosiddetto "Dossier Bo",
riguardante pretese anomalie nella Gestione straordinaria del
Casino de la Vallée;
Creduto che detto esame, da estendere ad ogni aspetto della
vicenda, debba completarsi in tempi ragionevoli;
Ritenuto opportuno che si esaurisca l'approfondimento in
corso, prima di valutare la necessità di procedere all'eventuale
istituzione di una Commissione d'inchiesta ex articolo 21 del
Regolamento interno del Consiglio;
Il Consiglio regionale
Chiede
alla IV Commissione permanente di completare ed esaurire
l'esame del "dossier Bo" e di tutte le eventuali anomalie
riscontrabili nel periodo di Gestione straordinaria, in ogni loro
aspetto, entro due mesi dall'approvazione della presente
mozione;
Impegna
la IV Commissione a chiudere il proprio lavoro di
approfondimento con la predisposizione di una o più relazioni sul
tema oggetto di esame;
Delibera
che il contenuto di detta/e relazione/i venga successivamente
dibattuto in Consiglio regionale.
F.to: Curtaz - Riccarand - Squarzino Secondina
Mozione
Premesso che:
- il 2 settembre il rag. Romano Bo, liquidatore di Gestione
Straordinaria del Casino de la Vallée, ha trasmesso
all'Amministrazione regionale un documento denominato "Relazione
generale del Liquidatore sulla Gestione Straordinaria del Casino de
la Vallée";
- la genesi e il metodo adottato per la cosiddetta analisi a
"campione" sia fumosa e poco chiara;
- la relazione Bo è per lo meno lacunosa e incompleta sia
quantitativamente che qualitativamente anche a seguito delle ultime
memorie dei soggetti interessati distribuite ai
Consiglieri;
Ritenuto quindi necessario un'ulteriore fase di
approfondimento nella Commissione consiliare competente;
Ritenuto che per un argomento di questa valenza politica e
amministrativa il Consiglio regionale intero deve essere posto
nella condizione di esprimere un giudizio completo e con la massima
trasparenza verso i cittadini,
Il Consiglio regionale della Valle d'Aosta
Impegna
la IV Commissione consiliare permanente, allargata ai
Capigruppo, a completare il lavoro sin qui svolto e in seguito
relazionare al Consiglio regionale stesso entro tre mesi.
F.to: Viérin Marco - Salzone - Comé - Stacchetti - Lanièce -
Lavoyer - La Torre
Presidente - Come stabilito dalla Conferenza dei Capigruppo,
procediamo alla discussione congiunta delle mozioni relative alla
Gestione straordinaria del Casino de la Vallée, ovvero i punti nn.
35, 38 e 40 all'ordine del giorno; passeremo poi alla trattazione
del punto n. 25: "Manutenzione, per l'anno 2005, del sistema
normativo regionale". Ricordo che sul punto n. 35 era stata
depositata una risoluzione a firma dei colleghi Cesal, Sandri ed
altri, che va quindi parimenti in discussione.
La parola al Consigliere Frassy per l'illustrazione della
mozione iscritta al punto n. 35.
Frassy (CdL) - Penso che oggi sia forse la prima volta nella
quale il Consiglio può tentare di argomentare in maniera più
organica rispetto a quanto non sia accaduto nel passato, su quello
che ormai viene sinteticamente e notoriamente definito il "dossier
Bo". Su questo "dossier" il Consiglio ha avuto modo di esprimersi
sempre in maniera parziale, a seguito delle comunicazioni del
Presidente della Regione o delle sollecitazioni che erano state
fatte nel tempo a quest'ultimo. È passato un tempo significativo
rispetto a quando abbiamo iniziato per la prima volta a discutere
di questo "dossier"; era il 2 settembre, siamo quasi a 3 mesi da
quando il "dossier Bo" occupa a momenti alterni i dibattiti
politici e le cronache giornalistiche. Dobbiamo dire che sono state
scritte e dette molte cose, ma ad oggi forse è difficile capire se
qualcuno sia in grado di trarre delle conclusioni su quanto
sunteggiato nel "dossier Bo"; un "dossier" che, pur essendo
definito relazione generale, andandolo poi a leggere nella sintesi
delle sue 13 pagine e dei molteplici allegati, dice in maniera
chiara che non è propriamente una relazione generale, ma è una
relazione frutto di una serie di indagini a campione effettuate dal
Rag. Bo in quanto liquidatore della "GS".
Riteniamo che oggi debbano essere fatti dei passi in avanti per
capire effettivamente come questa Amministrazione intenda procedere
nei chiarimenti che riteniamo essere doverosi ed indispensabili, e,
quando dico "che riteniamo essere doverosi ed indispensabili", per
certi versi mi rifaccio alle conclusioni di quella che viene
definita dal liquidatore un'indagine parziale. Nell'ultima frase di
questa relazione il liquidatore ritiene e auspica un'indagine
completa e accurata per poter verificare se le campionature da lui
messe assieme in tale "dossier" abbiano quella valenza da poterci
dire che forse è necessario verificare come la "GS" abbia operato
nei suoi 8 anni e mezzo di gestione della casa da gioco.
Alcuni di voi, colleghi, nei corridoi ci hanno domandato:
"ma
perché chiedete la Commissione d'inchiesta?
Dell'inchiesta
si occupa già la Magistratura: quella penale, quella contabile, in
parte quella civile"
, la risposta che abbiamo dato e che
ripetiamo oggi in aula è che, al di là delle vicende che possono
avere rilevanza penale o responsabilità patrimoniale - che dunque
sono competenza della Procura presso il Tribunale o presso la Corte
dei Conti -, penso sia dovere da parte di questa Amministrazione
capire e accertare se la "GS", se la casa da gioco sia stata
gestita nel rispetto delle regole "in primis" che questo Consiglio
si era dato e aveva dato a chi doveva gestire la casa da gioco e se
soprattutto quella gestione è stata rispettosa di quei principi
generali che sono posti a fondamento di qualsiasi gestione, sia
essa pubblica, sia essa privata.
Ora noi oggi potremmo dire che il "dossier" del Rag. Bo è
un'indagine parziale e che sul presupposto di questa indagine
parziale, come ebbe a dire nei giorni immediatamente successivi il
Presidente Caveri, forse non è il caso di investire tempo e soldi,
che potrebbero essere spesi diversamente. Noi non condividiamo quel
tipo di ragionamento, perché abbiamo la consapevolezza che la casa
da gioco... se è vero che ha portato importanti risorse alle casse
regionali, è altrettanto vero che la gestione della casa da gioco
ha comportato alle casse regionali a sua volta ingenti ripianamenti
di esigenze dovute a una gestione che non stava in equilibrio
economico-finanziario. Penso che i colleghi abbiano ben chiaro come
questi ripianamenti siano sintetizzabili in quel numero
quantificato per difetto in 60 milioni di euro. La cifra è
importante e di conseguenza può essere strutturata su una serie di
motivazioni e argomentazioni differenti, ma è evidente che quella
cifra può essere stata costruita anche da una gestione forse poco
attenta a procedure di rigorosa buona amministrazione. Il
Presidente Caveri, a seguito dei pareri che sono stati dati su
questo argomento, ha dovuto ricredersi in base alla competenza
della Magistratura contabile in materia, sul presupposto che
nonostante una parte politica e una parte di quella che potremmo
chiamare la dottrina definisse privatistica la gestione di "GS"...
essendo questi denari di provenienza pubblica, devono rispondere di
fronte al giudice contabile di eventuali abusi nella loro gestione,
tant'è che il Presidente Caveri ci ha comunicato lo scorso
Consiglio di aver inoltrato alla Procura della Corte dei Conti il
"dossier Bo".
Oggi abbiamo un quadro più preciso rispetto a 3 mesi fa, perché
sappiamo che il "dossier Bo" è stato inoltrato alla Procura presso
il Tribunale di Aosta, alla Procura presso la Corte dei Conti;
ciononostante riteniamo vi sia l'interesse e il dovere di capire se
certi meccanismi amministrativi - di conseguenza meccanismi che
esulano dalle competenze delle procure prima citate - debbano
essere verificati e approfonditi dall'attività
politico-amministrativa di questo Consiglio e tramite questo
Consiglio... delle Commissioni... riteniamo che da quello che è
emerso - parlo a titolo personale e del gruppo che rappresento -
nessuno di noi ha mai partecipato alla gestione o ai controlli di
"Casinò S.p.a." adesso e di "GS" prima. Di conseguenza, possiamo
parlare per i documenti noti e fra i documenti noti oggi esiste
questa relazione del liquidatore, perciò riteniamo che sulla base
di tale relazione del liquidatore emergano dei fatti che abbiano
una rilevanza e una gravità rispetto alle regole della buona
gestione per le quali è dovere di questo Consiglio fare i dovuti
approfondimenti.
Nei 3 mesi che sono trascorsi da quando abbiamo iniziato a
discutere di questa vicenda sono successe se non molte cose,
sicuramente diverse cose e alcune di queste cose hanno rafforzato
il nostro convincimento che sia opportuno individuare una sede e un
organismo deputato ad effettuare i dovuti approfondimenti. Si
ricorderanno il Presidente Caveri e i colleghi Capigruppo come in
una prima riunione successiva alla comunicazione dell'esistenza di
questo "dossier Bo" si investì la Conferenza dei Capigruppo e la IV
Commissione di fare una serie di approfondimenti. Approfondimenti
che poi sono proseguiti all'interno della IV Commissione
prescindendo dal coinvolgimento iniziale dei Capigruppo, che
comunque sono rimasti informati e hanno partecipato a tali
riunioni. L'ultima di queste riunioni di IV Commissione è quella di
ieri e io penso che qualche ragionamento sulla riunione di ieri
pomeriggio, che si è protratta per tutto il pomeriggio fino a tarda
serata, debba essere oggetto di tali riflessioni. Le Commissioni,
in base al nostro Regolamento consiliare, normalmente hanno
un'attività propedeutica per l'attività istruttoria e di esame di
atti che devono andare in Consiglio; non appartiene al lavoro delle
Commissioni permanenti effettuare azioni di tipo che vogliamo
chiamare investigativo o di indagine, comunque azioni che non sono
finalizzate a un documento politico, o a un documento
amministrativo, o a un documento legislativo. Il primo problema che
si pone di conseguenza è di capire, dopo le audizioni che la IV
Commissione sta facendo, cosa fare di questo ingente materiale, di
queste deposizioni che sono state raccolte dalla Commissione
perché, in assenza di un mandato preciso e specifico, vi è il
rischio che i lavori della IV Commissione siano fini a sé stessi e
che servano ad arricchire la conoscenza dei Consiglieri presenti in
IV Commissione. È evidente perciò che la riunione di ieri ha
dimostrato il limite di una Commissione ordinaria, che, in assenza
di poteri speciali, difficilmente può arrivare a delle conclusioni
non del merito, ma conclusioni di tipo amministrativo su cosa fare
delle audizioni che nel frattempo si sono accumulate e
susseguite.
Ora io non vorrei anticipare dei giudizi su un lavoro forse
ancora lungo e necessario per poter dare un giudizio esaustivo e
complessivo, però penso che alcune considerazioni debbano essere
fatte. Nella vicenda del "dossier Bo" non abbiamo dei novizi né dal
punto di vista professionale, né dal punto di vista politico, né
dal punto di vista amministrativo, gli attori di questa vicenda
hanno dei nomi e dei cognomi: sono il liquidatore della "GS", che
ha rivestito nel tempo ruoli importanti in seno a società
pubbliche, vuoi come amministratore, vuoi come commissario, vuoi
come componente di organismi di revisione e colleghi sindacali e
che di conseguenza conosce un buon pezzo della storia delle tante
vicende che hanno, nel bene e nel male, caratterizzato le varie
società pubbliche, da "Finaosta" in su e in giù; vi è l'Assessore
Marguerettaz, che ha cognizioni professionali e politiche
significative per poter asserire oggi che non sia sprovveduto e che
di conseguenza non possa essere vittima di macchinazione alcuna;
poi vi è tutta la struttura che ha gestito "GS" per un periodo
significativamente lungo. Do per scontato che i colleghi abbiano
avuto modo di leggere la relazione del liquidatore Bo, da questa
relazione emerge in maniera innegabile che l'esigenza di far
chiarezza non nasce casualmente, ma nasce da un "input" politico;
l'"input" politico è una corrispondenza copiosa, in parte qui
riassunta, che viene inoltrata dall'Assessore al bilancio al
liquidatore Bo, al quale si chiede di verificare tutta una serie di
situazioni che facciano chiarezza sulla gestione della "GS" - cito
-:
"... relativamente a tutti quei fatti e anomalie di carattere
amministrativo, contabile, fiscale, previdenziale che possono
evidenziare eventuali profili di responsabilità"
.
Un inciso: auspicherei, Assessore, che una lettera di questo
genere venisse fatta per ognuna delle tante società partecipate
dall'Amministrazione regionale, da "Finaosta" a "Centro Sviluppo"
per citare quelle più note, perché probabilmente vi è bisogno di
fare chiarezza sulle gestioni di tali soggetti che sono
apparentemente esterni all'amministrazione pubblica, ma che sono
corresponsabili e cogestori della politica di questa Regione. Ormai
sappiamo bene che la politica di questa Regione, per una parte più
o meno significativa, passa in quest'aula quando non passa
direttamente nelle "stanze" della Giunta, ma un'altra parte
altrettanto significativa passa attraverso le tante società che
sono direttamente e indirettamente controllate. Stamani parlavamo
di "Aosta Factor" e penso sia un'altra di quelle evidenze
attraverso le quali si muove il potere politico, con tutto ciò che
di bene e di meno bene si può dire del concetto di potere
politico.
Prima considerazione: penso che, se l'Assessore Marguerettaz,
nella responsabilità del suo ruolo di Assessore, ovvero di persona
che è soggetta a un gradimento di maggioranza, una mattina di
settembre - se poi era giugno, poco cambia, non è il mese che fa la
differenza, o giugno o settembre 2003, ma è tutto documentato - ha
deciso di scrivere al liquidatore della "GS" di far chiarezza, ha
avuto delle ragioni politico-amministrative più che sufficienti per
portarlo a fare questo tipo di azione politico-amministrativa. Oggi
siamo su questo filone, oggi riteniamo sia necessario fare
chiarezza sulla gestione della casa da gioco. Ad essere sinceri,
noi vorremmo fare chiarezza sulla casa da gioco, perché alla luce
di certi risultati gestionali della "Casinò S.p.a."... sì, la "GS"
è stata sicuramente un periodo non esaltante dal punto di vista dei
risultati gestionali, ma la S.p.a. è forse peggio. Ci atteniamo
però alla "traccia" che la maggioranza, tramite l'"input"
dell'Assessore Marguerettaz, ha voluto dare al liquidatore, di
limitarsi a far chiarezza sulla "GS".
Voglio aggiungere che il modo stesso in cui la "GS" è stata
messa in liquidazione è quanto meno originale, nel senso che la
casa da gioco è una, viene gestita dai privati prima, conosciamo
tutti le vicende degli appalti che hanno creato una serie di
contenziosi, si va nella gestione commissariale, nasce poi la
Gestione straordinaria e poi arriviamo alla S.p.a., ma l'azienda
era sempre una. Stranamente - decisione politica maturata nella
scorsa legislatura - si decide di non conferire l'azienda
completamente nella nuova società, ma si decide di mettere in
liquidazione la "GS" e di conferire solo l'azienda. I trattamenti
di fine rapporto vengono trasferiti da "GS" a S.p.a.; di
conseguenza, i dipendenti non vengono liquidati, l'azienda è la
medesima, ma non si vuole trasferire quelle partite che erano state
gestite sotto "GS". Ora, da un punto di vista squisitamente
economico, sarebbe stato sicuramente più conveniente per le casse
pubbliche conferire tutto, senza mettere in liquidazione la "GS",
fare un conferimento di azienda - così mi sembra che si dica in
gergo tecnico - in modo tale che S.p.a. assorbiva l'insieme,
facendosi carico delle partite di dare e di avere. Anche perché non
dimentichiamoci che le pendenze di "GS" faranno sempre riferimento
alle casse regionali, così come erano stati ripianati i bilanci di
"GS" in esercizio, così come sono ripianati i bilanci della S.p.a.
in esercizio altrettanto ci tocca fare con le partite aperte di
"GS" in liquidazione e per ben 2 volte i bilanci di "GS" in
liquidazione hanno comportato un esborso di risorse da parte
dell'Amministrazione regionale.
Prendiamo atto che vi è la volontà politica di far chiarezza
sulla "GS" e ci domandiamo come si possa arrivare a far chiarezza
su questa vicenda. Abbiamo individuato gli strumenti nel
Regolamento consiliare, che prevede che su situazioni particolari
vi sia la possibilità di attivare delle Commissioni d'inchiesta.
Devo dire che il precedente lo troviamo senza bisogno di fare
grossi sforzi di memoria: mi riferisco alla Commissione d'inchiesta
della scorsa legislatura che si occupò del modo in cui un
funzionario infedele gestì l'Ufficio stampa dell'Amministrazione
regionale. Da quanto emerso all'epoca rispetto a quanto emerso
adesso, non abbiamo difficoltà a definire molto più grave la
situazione che è emersa dalla relazione del liquidatore Bo rispetto
a quanto era emerso nel momento in cui venne istituita la
Commissione d'inchiesta della scorsa legislatura e a quanto è
emerso a seguito delle conclusioni di quella Commissione
d'inchiesta.
Perché quella Commissione d'inchiesta cosa ha evidenziato? Ha
evidenziato, al di là di disfunzioni di carattere generale sui
meccanismi normativi, che vi era una carenza di controlli che
consentivano a funzionari infedeli di gestire interessi privati e
personali a discapito dell'interesse pubblico. Da quella inchiesta
non è emersa un'organizzazione ramificata che avesse dei
collegamenti tali per cui bisognava smantellare un'organizzazione
di tipo criminale, ma è emersa la figura di un personaggio, non più
nell'Amministrazione, che ha dimostrato di gestire in maniera
spregiudicata i denari e le funzioni pubbliche.
Non so - poi voglio dire qualcosa dopo quello che è emerso ieri
- se questo "dossier" sia quello che sembra, ma abbiamo il dovere
di verificarlo e, se tale "dossier" dovesse confermare ciò che qui
viene per campioni enunciato, sfido chiunque di voi a dirmi che ci
troviamo in una situazione meno grave di quella di qualche anno fa,
che ci portò ad istituire la Commissione d'inchiesta sulla "vicenda
Maccari". Qui ci troviamo di fronte a una situazione che, se
dovesse essere confermata da approfondimenti successivi,
denoterebbe la presenza di un'organizzazione finalizzata ad
utilizzare in maniera impropria risorse di provenienza pubblica o
perlomeno a distogliere risorse dalla loro destinazione aziendale;
di conseguenza, la situazione è enormemente più grave, perché ci
troviamo su un piano diverso non riguardante più un caso singolo,
ma una gestione che, di fatto, è equiparabile a una situazione
aziendale, con tutto ciò che vuol dire a livello di controlli, di
gestione amministrativa, di gestione dirigenziale e quant'altro.
Vorrei ricordare che tale legislatura su un fatto meno importante
di questo, riguardante un Assessore di tale Giunta, l'Assessore
Cerise, investì con poteri particolari la II Commissione di fare
un'inchiesta e di relazionare al Consiglio sulla base di una serie
di elementi e di indizi che erano emersi su una gestione che non
sembrava esattamente corretta rispetto a certi principi e a certe
norme di campagna elettorale, una gestione della comunicazione
dell'Assessorato del turismo che sul finire della scorsa
legislatura negli ultimi 6 mesi era stato gestito dall'Assessore
Cerise.
All'inizio di questa legislatura su quella vicenda, sicuramente
meno grave perché, al di là della considerazione morale e politica,
si riferiva ad una furbesca gestione dell'immagine turistica
personalizzata sul responsabile di quell'Assessorato, questo
Consiglio ha dato un mandato specifico a una Commissione
consiliare. In base a quel mandato specifico quella Commissione ha
fatto una serie di audizioni e ha portato all'attenzione di questa
Assemblea una relazione sulla quale vi è stato un dibattito. Ognuno
ha espresso i suoi convincimenti ma, se non altro, va dato atto che
in quella occasione il Consiglio ha preso una posizione
equilibrata.
Oggi abbiamo una sensazione sgradevole: che l'"input" politico
dell'Assessore Marguerettaz sia stato "spento" per un ragionamento
di carattere politico e allora qui ancora una volta voglio
evidenziare che i problemi del vostro movimento politico, colleghi
dell'"Union", non possono essere sempre sovrapposti ai problemi
della "cosa pubblica", perché, se è vero che avete la
responsabilità che vi è stata conferita da un mandato elettorale di
gestire l'Amministrazione regionale, tale gestione è cosa diversa
dai problemi che insorgono nel dibattito interno a un movimento
politico. Non accettiamo di conseguenza che su un bene importante
per la Regione dal punto di vista occupazionale, economico e
dell'immagine come la casa da gioco debbano prevalere gli interessi
di parte o, peggio, le diatribe di un partito politico.
Abbiamo la sensazione che non sia stata casuale la
corrispondenza intercorsa fra l'Assessore e il liquidatore Bo, ma
oggi, alla luce di quanto è emerso, pur prendendo atto che
nell'"Union" si sono apparentemente ricomposte le "frizioni" che
hanno contraddistinto la prima metà di tale legislatura, pensiamo
sia responsabilità di tutti i Consiglieri di questo Consiglio di
far chiarezza su quanto è emerso dal "dossier Bo".
Riteniamo che la Commissione d'inchiesta possa essere la strada
principe per evitare che la IV Commissione venga "affossata" nella
sua ordinaria attività istruttoria dei provvedimenti che devono
andare in Consiglio, ma reputiamo anche che sia l'unica strada
percorribile per poter dare uno strumento in grado di portare a dei
risultati utili dal punto di vista del confronto politico che ci
deve essere su questo argomento.
Abbiamo letto le relazioni che sono state predisposte a seguito
di richieste di pareri legali sul "dossier Bo"; nessuna di queste
relazioni minimizza, è ovvio che tutte tali relazioni partono dal
presupposto che l'indagine è a campione e in quanto tale non può
essere esaustiva di un giudizio finale. Nessuno però dice che
questo "dossier" è da mettere nel cassetto, perché, se così fosse,
Assessore Marguerettaz, alla fine di tale dibattito lei dovrebbe
intervenire, dovrebbe scusarsi di fronte al Consiglio dicendo che
ha sbagliato nel confermare la fiducia al liquidatore e revocare
immediatamente alla fine del dibattito la sua fiducia al
liquidatore della "GS".
Oggi come oggi, non vi sono alternative, non vogliamo arrivare a
delle conclusioni premature, ma è evidente che qui qualcuno sta
giocando una partita con carte truccate, qui qualcuno sta cercando
di presentare una situazione diversa rispetto a quella che è: o è
chi ha gestito, o è chi sta controllando, ma non si può dire oggi,
allo stato in cui ci troviamo, che non è successo niente! Oggi
possiamo dividerci sul fatto che fosse meglio una "GS" o che sia
meglio la S.p.a., ma non possiamo ignorare che questo è un volume
sul quale devono essere date delle risposte. Le risposte
probabilmente non possono derivare da questo Consiglio, ma se
l'Assemblea oggi dovesse concludere il dibattito dicendo che la
Commissione d'inchiesta non è utile, dicendo che la IV Commissione
può fare quello che vuole, ma non deve chiedere poteri particolari,
come in effetti vengono chiesti e che - come ho ricordato prima -
erano stati concessi alla II Commissione per la vicenda
dell'Assessore Cerise... noi a questo punto riteniamo che tale
"dossier" sia inattendibile e, se questo "dossier" è inattendibile,
chi lo ha commissionato e chi lo ha confezionato ne deve rispondere
in termini politici in quest'aula con le proprie dimissioni. Non so
se sia così, però sicuramente oggi non si può chiudere la
discussione dicendo che non è successo nulla.
Nella Commissione di ieri pomeriggio sono stati auditi alcuni
personaggi importanti della passata gestione, il Collegio dei
revisori, tuttora in carica perché accompagna il liquidatore e che,
in base a quello che ha scritto il Collegio dei liquidatori, è
stato tenuto "esterno" a questa verifica, che sarebbe stato
opportuno lo coinvolgesse... ha riferito che fronte di richieste
presso dirigenti che attualmente sono sotto la S.p.a., ma che sono
quei dirigenti che stavano in "GS"... hanno avuto un diniego totale
a fornire documentazione e spiegazioni su determinate situazioni
contabili, in quanto hanno riferito che avevano avuto disposizioni
superiori per le quali non potevano dare le informazioni richieste
al Collegio dei revisori in carica di "GS". Penso che questo sia un
fatto grave; noi paghiamo dei professionisti per fare delle
verifiche e questi ci dicono che i dirigenti della società presso
la quale intervengono gli hanno posto un diniego. Immagino che di
questo lei, Assessore, sia stato informato, perché il Collegio dei
revisori gode della fiducia che "in primis" gli deriva dalla
Giunta, e che abbia già preso posizione censurando e chiedendo che
venga dato seguito alle richieste di un organo di controllo.
L'insieme di queste situazioni evidenziano la necessità di fare
chiarezza; penso non sia necessario aggiungere molto di più
rispetto a quanto ho detto e rispetto a quanto è scritto nella
mozione. È una mozione articolata che nasce dall'esigenza di
garantire a tutte le forze politiche la possibilità di esserci e
soprattutto di contare, perché sappiamo che oggi solo la I
Commissione e la Conferenza dei Capigruppo vedono la presenza di
tutte le forze politiche; in IV Commissione i colleghi
dell'"Arcobaleno" non sono rappresentati e non hanno la possibilità
di incidere quando si deve esprimere un voto, perciò l'ipotesi di
una Commissione d'inchiesta mira a dare pari dignità a tutte le
forze politiche. La Commissione d'inchiesta mira anche a dare dei
poteri particolari a chi deve espletare degli approfondimenti di
tipo investigativo e riteniamo che su questo aspetto si debba
costituire il concetto di un obbligo di risposta. Pur nella
consapevolezza che le Commissioni d'inchiesta istituite da
un'Amministrazione regionale non possono avere gli stessi poteri
delle Commissioni parlamentari, che sono equiparate ai poteri
investigativi della Magistratura, riteniamo che su una serie di
società che sono direttamente controllate dall'Amministrazione
regionale e su tutta una serie di organismi che sono di diretta
nomina dell'Amministrazione regionale si possa imporre un obbligo
di risposta, sul presupposto che l'atteggiamento omissivo o peggio
mendace faccia venir meno la fiducia nei rapporti di nomina, mi
riferisco ai "CdA" piuttosto che ai colleghi sindacali... o abbia a
valere per quanto riguarda il comportamento di correttezza dei
dipendenti che, da un punto di vista contrattuale, configura
situazioni di illecito disciplinare. Ecco perché chiediamo anche la
Commissione d'inchiesta, ritenendo che debbano essere dati dei
poteri aggiuntivi rispetto a dei poteri ordinari, che difficilmente
potrebbero fare emergere nella loro complessità le situazioni sulle
quali reputiamo sia opportuno svolgere una serie di
approfondimenti.
Chiudendo questo mio intervento ad illustrazione della mozione
presentata dal nostro gruppo, auspichiamo che il dibattito che
seguirà a questa e alle altre mozioni - che hanno a comune
fondamento la richiesta di far chiarezza sulla vicenda di "GS" e
sulla gestione della casa da gioco - possa essere svolto con quella
franchezza che in diversi momenti ha caratterizzato il confronto in
IV Commissione; in quella sede penso che in più di un'occasione ci
siamo detti, a prescindere dai ruoli politici di opposizione e
maggioranza, come fosse opportuno chiarire certe cose. Mi auguro
che oggi vi possa essere un dibattito che venga fatto nel supremo
interesse della "cosa pubblica" e che prescinda dalla tentazione di
arrivare alla difesa di posizioni politiche che non farebbero onore
a questo Consiglio, ma che comporterebbero un aggravio di posizioni
di responsabilità che come Consiglieri ci vedono direttamente
coinvolti. Non dimentichiamoci infatti che, se è vero che la legge
istitutiva di "GS" demandava alla Giunta regionale i poteri di
controllo su "GS", al Consiglio regionale demandava il potere di
approvare quei bilanci e, nel momento in cui sono stati approvati
dei bilanci che alla luce della relazione del liquidatore
sembrerebbero essere bilanci compilati con... non so se definirli
sotterfugi o incongruità rispetto alle norme che regolamentano la
gestione della contabilità... penso sia dovere da parte di questo
Consiglio, che per 8-9 anni ha approvato quei bilanci, tornare ad
approfondirne il contenuto.
Voglio anche dire che tale iniziativa non è invasiva della
potestà e dei poteri dell'Esecutivo, nel senso che nulla impedisce
a quest'ultimo di effettuare tutti i controlli che ritenga di dover
effettuare. Vi è un precedente anche in questo caso, perché la
Commissione d'inchiesta presieduta dall'allora Presidente Fiou era
affiancata da una Commissione di nomina di Giunta che alla fine
contribuì al risultato finale di quella Commissione d'inchiesta,
perciò sicuramente questo tipo di richiesta che formuliamo non va
ad inibire alla Giunta nessuna attività e nessun potere di
controllo. Di conseguenza, in virtù della competenza che gli è
propria di approvazione del bilancio, riteniamo sia un atto dovuto
per il Consiglio di "rimettere testa" su quelle scritture contabili
che erano state a suo tempo approvate in quest'aula.
Lo dicevo all'inizio, lo ripeto perché immagino che qualcuno
rischi di fraintendere la richiesta della Commissione d'inchiesta:
la Commissione d'inchiesta si attiene ad attività di tipo
amministrativo, inerenti le questioni sulle quali l'Amministrazione
regionale è direttamente competente. Il fine della Commissione
d'inchiesta non è quello di affiancarsi ad altri organi che hanno
competenze in campo penale o contabile, ma ha il compito diverso di
fare chiarezza su delle procedure di tipo amministrativo, senza
considerare che probabilmente la Corte dei Conti avrà comunque
bisogno dell'apporto dell'Amministrazione regionale per ricostruire
certe situazioni contabili. Noi su questo aspetto partiamo da una
considerazione di tipo politico: la "vicenda Casinò", la "vicenda
GS", la "vicenda liquidazione", la "vicenda relazione Bo" nascono
tutte per "input" politico che si riconduce alla Giunta e alla
maggioranza che l'appoggia.
Riteniamo che, nel momento in cui debba essere fatta un'indagine
a più ampio raggio, non si possa delegare a quella parte politica
che ha dimostrato disattenzione nel passato nel gestire i
controlli. Lo dicevo prima, la legge istitutiva di "GS" demandava
alla Giunta i poteri di controllo, se quei poteri di controllo
fossero stati fatti in maniera più puntuale, oggi non ci saremmo
trovati di fronte all'esigenza dell'Assessore Marguerettaz di
richiedere al liquidatore una serie di approfondimenti e non ci
saremmo trovati di fronte al frutto degli approfondimenti del Rag.
Bo. È perciò evidente che quanto meno una disattenzione politica,
se la vogliamo eufemisticamente chiamare, vi è stata ed è proprio
questa disattenzione politica che oggi ci convince ad effettuare
una richiesta politica, che non esclude coloro che il Casinò non lo
hanno mai gestito, perché il paradosso degli approfondimenti che la
Giunta si riserva di fare è di escludere tutti coloro che il Casinò
mai lo hanno gestito. Penso non vi sia miglior garanzia, in
applicazione di un principio di democrazia e di rappresentatività,
di coinvolgere tutti i soggetti politici nell'attività di controllo
su una situazione che è emersa in tutti i suoi aspetti critici
dalla relazione del Rag. Bo.
Penso di non dover aggiungere altro, mi riservo, alla luce delle
considerazioni che emergeranno nel dibattito generale, di fare
ulteriori considerazioni.
Presidente - La parola al Consigliere Curtaz per l'illustrazione
della mozione iscritta al punto n. 38.
Curtaz (Arc-VA) - In questo primo intervento, che sarà assai più
breve di quello del collega che mi ha preceduto, mi limiterò ad
esporre le ragioni che ci hanno indotto a presentare la mozione che
è all'ordine del giorno, ma per farlo voglio solo fare un passo
indietro, in modo da riassumere in maniera breve cosa è successo
dopo la presentazione e la pubblicazione del "dossier Bo", quanto
meno quanto è successo nell'ambito politico-amministrativo
regionale.
Sono successe essenzialmente due cose, si sono avviate due
iniziative parallele: da un lato, la Giunta ha assunto dei pareri
legali e ha in vari momenti trasmesso il "dossier Bo" e i suoi
allegati prima alla Procura della Repubblica di Aosta in
riferimento agli eventuali aspetti di carattere penale, poi
all'Agenzia delle entrate in riferimento agli aspetti di carattere
fiscale, infine alla Procura della Corte dei Conti per quanto
riguarda gli aspetti relativi alla responsabilità contabile. Questo
è il lavoro che ha fatto la Giunta, un lavoro direi dovuto e, per
certi versi, più facile rispetto alla seconda iniziativa affidata
alla IV Commissione, perché a quest'ultima è stato affidato un non
meglio specificato lavoro di approfondimento sulle vicende
emergenti dal "dossier Bo".
Credo che in ordine a tale lavoro della IV Commissione si possa
fare una prima analisi, direi più di carattere procedurale che di
merito. Per quanto mi riguarda, vorrei oggi cercare di evitare una
discussione sul merito, anche perché ritengo che i lavori della IV
Commissione, che pure hanno già occupato un certo numero di mezze
giornate e un po' di approfondimento, non siano ancora esauriti.
Quindi, a nostro giudizio, l'approfondimento sul merito deve essere
ancora fatto attraverso ulteriori passaggi, ciononostante credo che
già questo tipo di lavoro abbia evidenziato qualche criticità.
Innanzitutto segnalo, ma sono anch'io concausa di quello che sto
per dire, che il lavoro della commissione sia per certi versi poco
organizzato e che l'approfondimento manchi di direzione, nel senso
che finora si sono sentite tutta una serie di persone, sicuramente
non in maniera casuale perché vi è un filo logico, però senza avere
chiaro qual è l'obiettivo procedurale finale di tali audizioni;
questo non è mai stato chiarito in nessuna sede.
La seconda criticità l'abbiamo appresa ieri, ne ha già accennato
il collega Frassy, ma la voglio richiamare perché è una criticità
grave. Cosa è successo? È successo che fra le prime persone audite
la commissione ha pensato di sentire il Collegio sindacale della
"GS"; trattandosi di organo di controllo tipico della materia
societaria, credevamo di ottenere degli approfondimenti su quanto
emergeva dal "dossier Bo". Direi correttamente i membri del
Collegio sindacale si sono presentati a quella audizione e ci hanno
detto: "noi abbiamo letto il "dossier Bo", ma avremmo bisogno di
approfondire, di vedere i documenti, certi fatti sono riferiti ad
alcuni anni or sono e abbiamo bisogno di rinfrescare la memoria",
tutte cose che abbiamo reputato di buon senso. Allora cosa si è
deciso? Si è deciso di concedere a questi Signori 3-4 settimane per
organizzare il proprio lavoro, riaggiornando la seduta, di modo che
potessero dare i chiarimenti che avevamo richiesto e che loro
stessi si erano detti disposti a dare. Ieri invece i membri del
Collegio sindacale sono stati auditi e non ci hanno potuto, se non
in riferimento a singole situazioni direi quasi di carattere
marginale, darci ulteriori elementi, perché?
"Perché..."
-
sono loro a scriverlo e io vi leggo il passaggio perché è piuttosto
delicato -
"...
purtroppo il sequestro dei beni contabili
ad opera della Procura della Repubblica di Aosta prima e
dell'Agenzia delle entrate poi non consente attualmente di
completare documentalmente l'analisi della relazione del
liquidatore".
Forse vi è modo di superare questo, ma adesso non
mi voglio addentrare...
Alla non disponibilità di documentazione contabile va aggiunto
anche che in data 9 novembre 2005, previo assenso del Prof. Puddu,
Presidente del "CdA" del Casinò, si sono svolti i colloqui con i
funzionari del Casinò per ottenere chiarimenti e documenti utili a
meglio inquadrare i fatti segnalati dal liquidatore. Il 16 novembre
un funzionario - di cui ometto il nome - comunicava telefonicamente
la non possibilità di consegnare i documenti richiesti e ciò per
superiori disposizioni, salvo eventualmente l'intermediazione del
liquidatore. Noi abbiamo appreso ieri, scritto "nero su bianco",
che per superiori disposizioni a queste persone non è stato
consentito l'accesso ai documenti e indirettamente non è stato
consentito alla IV Commissione di approfondire tutta una serie di
problematiche. Voglio sperare che, a seguito di questa denuncia -
mia, del collega Frassy e poi sarà anche di altri colleghi di
opposizione, ma anche di maggioranza -, fin da domani vi sia una
lettera da parte del Presidente Caveri o dell'Assessore
Marguerettaz ai vertici amministrativi e gestionali della "Casinò
S.p.a." in cui si dica che devono dare la massima collaborazione e
consentire l'accesso ai documenti. Attenzione, stiamo parlando di
accesso ai documenti non relativi alla "Casinò S.p.a.", ma alla
"GS", che ovviamente sono custoditi negli edifici della "Casinò
S.p.a." o, meglio, della Regione oggi in gestione alla "Casinò
S.p.a.". Vorrò a questo proposito sentire cosa vorranno fare i
rappresentanti del Governo, ma tale chiarimento "si ha da fare",
altrimenti sarebbe una cosa grave e, se non come Commissario
titolare, ma come Consigliere presente in IV Commissione mi
sentirei un po' preso in giro.
Vi è una terza criticità, che è quella che la nostra mozione
cerca di superare: questo lavoro di approfondimento affidato alla
IV Commissione, competente per materia, è incerto sui tempi e sulle
conclusioni. Non possiamo affidare un lavoro del genere a una
Commissione se non abbiamo un minimo di certezza sui tempi; è
chiaro che il tempo deve essere congruo, se servono 3 mesi si dirà
che deve completare il lavoro entro 3 mesi, se ne servono 6,
saranno 6, ma non si può chiedere di fare un approfondimento senza
un termine finale.
Non vi è poi chiarezza sulle conclusioni: non mi riferisco alle
conclusioni di merito, dove è possibile che alla fine si pensi
tutti allo stesso modo o in modo diversissimo, ma mi riferisco alle
conclusioni sempre dal punto di vista procedurale. Tutto questo
lavoro di approfondimento porta a che cosa? Una volta audite le
persone e acquisiti i documenti, mettiamo tutto in archivio,
facciamo un bel verbale, ci salutiamo e poi cominciamo ad esaminare
altri disegni di legge? Io non penso. Credo che come minimo la
Commissione debba fare una o più relazioni e che queste debbano
essere portate alla discussione in Consiglio. Non penso si possa
dire che questo è ovvio, perché non è ovvio per niente! Intanto
perché nessuno finora ha parlato di tempi, di conclusioni, di
modalità di discussione del lavoro fatto in Commissione in questo
Consiglio ed è ora che se ne cominci a parlare, anche perché il
lavoro è ad uno stadio avanzato, sono necessari ancora degli
approfondimenti, ma poi bisogna che questo non sia lavoro fatto
inutilmente perché, se non si vogliono trarre delle conclusioni da
tale lavoro, allora certo possiamo andare avanti fino all'infinito
a fare audizioni, ma si tratterebbe in quel caso di percorrere una
strada che porta all'insabbiamento di questa vicenda. Se tutti
diciamo - e questo è vero - che vogliamo un approfondimento, questo
approfondimento deve essere finalizzato a un lavoro che abbia una
certa logica e che sia utile ai fini degli obiettivi che tutti ci
siamo posti.
Voglio fare un'ultima osservazione, che forse sfiora quel merito
che non intendo oggi affrontare, perché credo che questa vicenda
sia piuttosto rilevante sotto molti profili. Non voglio, come
qualcuno sosterrà, che si dica che il lavoro della Commissione è di
relativa importanza, perché gli approfondimenti veri li farà la
Magistratura, quella penale, quella contabile, l'Ufficio delle
entrate. Non ci sto, ciascuno deve fare il suo mestiere: la
Magistratura ordinaria verificherà se vi sono reati - e noi non
abbiamo sicuramente nessuna intenzione di invadere quel campo, ce
ne guardiamo bene -, così come la Magistratura contabile farà il
suo lavoro, ma noi dobbiamo fare un lavoro che è quello di
approfondire gli aspetti amministrativi, gestionali e politici di
questa vicenda; se anche vi fosse un accertamento positivo o
negativo della Magistratura, tutto il campo politico-amministrativo
rimarrebbe scoperto. La Magistratura potrà dire se sono stati
commessi dei reati o meno, ma di sicuro non verrà a dirci se la
gestione è stata corretta o scorretta, se vi sono state delle
violazioni di carattere amministrativo, soprattutto non ci chiarirà
quello che vi è dietro l'iniziativa del "dossier Bo", che è un
aspetto politico interessante anche alla luce delle dichiarazioni
che oggi abbiamo letto su "La Stampa". Perché delle due l'una: o
questo "dossier" contiene delle cose vere e verificate, allora
dobbiamo tutti preoccuparci sull'andazzo della "GS", oppure, come
sostiene qualcuno che è stato protagonista della "GS", tale
"dossier" contiene delle falsità, in questo caso ci sarà qualcun
altro che in sede politica o in sede gestionale dovrà rendere conto
delle proprie azioni. Mi sembra che tale dilemma sia tutto da
affrontare in questa sede politica, non può essere affrontato in
altre sedi. Chiediamo quindi che la IV Commissione venga messa
nelle condizioni di lavorare, domandiamo che esaurisca il suo
lavoro nel giro di un paio di mesi, che concluda il suo lavoro
"tirando delle somme" attraverso una o più relazioni e che poi di
queste si dibatta in Consiglio, altrimenti il lavoro finora svolto
sarebbe stato svolto inutilmente.
Presidente - La parola al Consigliere Lavoyer per
l'illustrazione della mozione iscritta al punto n. 40.
Lavoyer (FA) - Vorrei illustrare anche a nome del gruppo della
"Stella Alpina" i contenuti di questa mozione. Innanzitutto
condivido in toto l'intervento del collega Curtaz che mi ha
preceduto, con la nostra mozione chiediamo la stessa cosa,
domandiamo però in più che l'analisi di questa problematica avvenga
all'interno della IV Commissione allargata ai Capigruppo, perché
riteniamo che l'argomento sia molto importante e perché all'interno
della IV Commissione non tutti i gruppi sono rappresentati.
Perché condividiamo quanto ha detto il collega Curtaz e quanto
abbiamo espresso noi con la nostra mozione e invece abbiamo delle
grosse perplessità sulla proposta della Commissione d'inchiesta? Le
considerazioni che possiamo fare, anche alla luce delle prime
audizioni nella IV Commissione, vanno in una direzione
diametralmente opposta a quanto è stato esposto prima dal collega
Frassy. Non vorremmo che a questo "dossier" - che riteniamo abbia
dei risvolti non solo di carattere tecnico-penale, ma soprattutto
di carattere politico - si aggiungesse una seconda puntata di un
"teatrino politico" che non condividiamo. Infatti da tali prime
audizioni ci chiediamo se lo scandaloso è quanto è contenuto nel
"dossier" o se lo scandaloso sia il "dossier" stesso; penso questo
debba verificarlo la IV Commissione prima di proporre Commissioni
d'inchiesta, proprio perché la proposta della Commissione
d'inchiesta ha come caposaldo il "dossier". Siamo invece molto
preoccupati da quanto sta emergendo dalle prime audizioni, non
riusciamo a capire bene la genesi di questo "dossier", gli
ispiratori, se vi sono stati; sul metodo della campionatura, quando
abbiamo audito il compilatore del "dossier", siamo rimasti
perlomeno esterrefatti. La cosa più grave è sul metodo con cui è
stata presentata la documentazione, che è priva di allegati
importantissimi, quindi qui non si tratta di confrontarsi su tesi
diverse, ma di confrontarsi su documentazioni diverse.
Dall'audizione di ieri è emerso che su parecchi punti contestati
dal "dossier" è stato sufficiente allegare ai punti contestati una
serie di documenti che erano a disposizione di chi ha compilato il
"dossier", ma che non stati allegati.
Siamo allora preoccupati del taglio che sta prendendo questa
vicenda e siamo esterrefatti da alcune dichiarazioni che sono state
fatte; un collega del liquidatore ha accusato apertamente il
redattore del "dossier" di mancanza di competenza, di mancanza di
indipendenza e di prudenza nella redazione del documento. Vogliamo
far chiarezza su queste incongruenze, ma non riteniamo che vada
"cavalcata" la Commissione d'inchiesta legata a quel documento, che
dalle prime analisi ci sembra perlomeno approssimativo e molto
lacunoso. A noi quindi, tanto per essere chiari, interessa tutta la
verità, non vogliamo limitarci ai contenuti di questo documento,
siamo favorevoli ad un approfondimento a 360°, ma vogliamo anche
che quanto contenuto nel documento sia suffragato da tutta la
documentazione che possa creare i presupposti per fare in modo che
i Commissari siano in grado di esprimere un giudizio serio. La
nostra è una proposta molto semplice, di una mozione che vuole
incaricare con dei tempi precisi - ma sui tempi siamo disponibili a
confrontarci - la IV Commissione integrata dai Capigruppo del
Consiglio regionale.
In conclusione vorrei fare una considerazione di tipo politico.
Per quanto ci riguarda, come gruppo della "Fédération", ma anche
come gruppo della "Stella Alpina", non vorremmo che il tema del
Casinò venga sviato da questo "fumus" della Commissione
d'inchiesta, dal "dossier" più o meno pilotato e tenda a distrarci
dai veri problemi di tale azienda. A noi interessa di più capire
perché il vecchio piano di sviluppo a suo tempo è stato bloccato -
poi i responsabili dell'attuale "CdA" vengono in audizione in
Commissione e dicono che quello era il miglior piano di sviluppo
possibile, che era migliore di quello presentato attualmente -,
vogliamo sapere a che punto sono le trattative per la rottura
dell'accerchiamento, a che punto è lo stato di avanzamento del
nuovo piano di sviluppo, vorremmo capire se la legge che abbiamo
approvato di ripiano delle perdite nell'ultimo Consiglio diventerà
una consuetudine che si ripeterà tutti gli anni. Vorremmo occuparci
insomma dei problemi veri del Casinò, non vorremmo essere distratti
da "giochetti" di tipo politico che in questo caso coinvolgono sia
le forze di maggioranza, sia alcune forze di opposizione. Per
questo motivo riteniamo che la IV Commissione sia ampiamente
competente per esaminare l'intera documentazione in nostro
possesso, la nostra proposta chiede solo, oltre a fissare dei
termini per l'esame di tale documentazione, che la Commissione sia
allargata ai Capigruppo dei gruppi presenti in Consiglio.
Presidente - Dichiaro aperta la discussione generale.
La parola al Consigliere Praduroux, Presidente della IV
Commissione.
Praduroux (UV) - Volevo solo fare alcune precisazioni circa la
IV Commissione che è stata "tirata in ballo" più volte. La IV
Commissione in data 3 ottobre 2005 ha ricevuto una lettera a firma
del Presidente Perron, che vi leggo:
"La Conferenza dei Capigruppo nella sua riunione in data 30
settembre ha incontrato il Presidente della Regione e l'Assessore
al bilancio in ordine alle problematiche connesse all'andamento
della gestione del Casinò di Saint-Vincent, con particolare
riferimento al "dossier Bo". Dopo ampio dibattito, la Conferenza
dei Capigruppo ha ritenuto di rappresentare alla S.V. l'opportunità
di procedere ad un approfondimento della vicenda, in seno alla
Commissione da lei presieduta, anche mediante l'audizione del
liquidatore della "GS", Romano Bo. Comunico altresì la
disponibilità del Presidente della Regione e dell'Assessore al
bilancio a riferire in Commissione sulla problematica in
questione"
.
Alla prima riunione della IV Commissione, di comune accordo di
tutti i Commissari, è stato redatto un calendario di audizioni. In
data 11 ottobre è stato audito il liquidatore Bo, in data 25 è
stato audito il Collegio dei revisori della "GS", il Sig. Zampieri
"STV", il Sig. Rosina. È stato dato un lasso di tempo abbastanza
lungo, circa 3 settimane, al Collegio dei revisori, perché la
Commissione aveva ravveduto in quella occasione la necessità di
avere una memoria scritta. Ieri in data 22 novembre vi è stata
l'audizione del Collegio dei revisori, che hanno presentato questa
memoria scritta, del Dott. Arrigoni e del Dott. Trentaz. Tengo a
precisare per il collega Lavoyer che, relativamente a tutte le
audizioni convocate, la lettera è stata mandata ai Commissari di
Commissione e per conoscenza anche ai Capigruppo, pertanto tutti i
Capigruppo potevano partecipare a queste audizioni e, se non sono
venuti, non è colpa nostra. Ieri dopo 4 ore e mezza di audizione
alcuni Commissari avevano fretta e non è stata presa nessuna
decisione in merito, però il collega Curtaz diceva che non valeva
più la pena di audire nessuno, non avendo la Commissione alcun
mandato speciale, invece oggi egli dice:
"bisogna capire se
dobbiamo proseguire le audizioni o che cosa fare"
. Rivendico
quindi un po' di autonomia alla IV Commissione, nel senso che ieri,
finita la riunione, non è stata presa nessuna decisione, la
Commissione potrebbe essere riconvocata e decidere come proseguire
o come chiudere i lavori. Mi limito a dire quanto è stato fatto
finora e ritengo sia stato fatto un lavoro proficuo, perché i
Commissari presenti hanno comunque avuto delucidazioni in merito al
"dossier Bo". Lascerei lavorare tutti gli enti al di fuori di
questo Consiglio, che devono verificare se vi sono manchevolezze
dal punto di vista penale, amministrativo o altro ancora rispetto
al "dossier Bo".
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Volevo intervenire per contribuire a
dissipare una serie di dubbi. Credo che le nostre affermazioni
debbano essere ricondotte a una documentazione che è stata definita
copiosa, ma che ci permette di capire la genesi di questo documento
o del perché di certe richieste. Parto da lontano, nel senso che le
prime lettere sono dell'ottobre 2003 - credo siano anche allegate
-, inoltrate sia alla "GS", sia alla "Casinò S.p.a.", che erano
delle lettere di documentazione relativamente a una serie di
prestazioni che sono definite dei "benefit" e che riguardavano le
spese di viaggio di amministratori e sindaci, l'utilizzo di
strutture aziendali, autovetture, noleggi, eccetera, quindi mi pare
un'attività ordinaria. Rispetto a questa richiesta vi fu
un'evasione ordinaria delle richieste, per cui gli allora
responsabili risposero in un determinato modo e rispetto a tale
richiesta di informazione tutto si esaurì.
Faccio adesso un "salto", che è quello del 17 dicembre 2004,
perché sarebbe interessante leggerlo. Ho solo trasmesso al
liquidatore, Rag. Bo, un documento che è il disegno di legge di
regolarizzazione rapporti patrimoniali e finanziari, che
recita:
"Con la presente mi pregio di trasmettere il disegno di legge
di regolarizzazione dei rapporti patrimoniali e finanziari con la
"GS" della Casa da gioco di Saint-Vincent in liquidazione,
approvato durante l'ultima seduta del Consiglio regionale del 15
dicembre 2004. Desidero informarla che nel corso del dibattito in
aula alcuni Consiglieri hanno evidenziato perplessità in merito
all'entità di alcune poste inserite a bilancio, lasciando
intravedere che potrebbero esserci responsabilità personali circa
il sostenimento di alcune spese e oneri straordinari. Alla luce di
quanto sopra, ritengo che sia condotta dalla S.V. una verifica
puntuale sulla fondatezza di tali affermazioni e che siano presi i
provvedimenti necessari nel caso in cui si ravvisino elementi che
confermino tali dichiarazioni"
.
Ricorderete che in quella sede fu richiesta la votazione segreta
in aula, che venne poi superata dall'appello nominale, rispetto a
questo provvedimento che era la regolarizzazione, perché, in virtù
di alcune considerazioni fatte dai Consiglieri, avremmo avuto delle
responsabilità perché andavamo a regolarizzare certi rapporti; ho
trasmesso non un mio pensiero, ma il pensiero che era emerso in
aula.
Il 1° marzo 2005 ricevo una lettera da parte del liquidatore in
cui mi si rilevano una serie di cose nell'ambito dei "benefit",
rispetto ai dirigenti, fa il nome di un dirigente e dice che
"il
nominativo in epigrafe ebbe ad usufruire di pasti e pernottamenti
presso l'hôtel a carico dell'azienda senza che sia stata rinvenuta
alcuna autorizzazione al riguardo"
; fa poi un altro nome,
stesso discorso. Conclude:
"Risulterebbero altri nominativi che
avrebbero usufruito dei "benefit" per pasti e ospitalità presso
l'"Hôtel Billia", sempre senza autorizzazione. La difficoltà del
liquidatore di accertare definitivi importi sia per i primi
nominativi che per altri dipende dal fatto che gli addebiti per
tali costi da parte dell'hôtel stesso venivano fatti per un certo
periodo in maniera cumulativa con ospitalità dei clienti a carico
della "GS", per cui si renderebbe necessaria un'approfondita
analisi ed indagine presso lo stesso prestatore del servizio. La
presente è stata redatta in via preventiva per conoscere le
determinazioni dei destinatari"
.
Se voi foste nei miei "panni" e vi fosse questo tipo di
documentazione, quale sarebbe la risposta? Quella che ho
predisposto io, dove dico:
"guardate, ho mandato delle lettere
ad ottobre, mi è stato detto che era tutto a posto, adesso da
quello che mi si dice qui si dice che non è più a posto..."
e
continuo:
"... dalla lettura dell'ultima comunicazione del
liquidatore del 28 febbraio, che ho ricevuto il 1° marzo,
sembrerebbe al contrario esserci un'incongruenza fra quanto
previsto nei contratti di lavoro e nelle deliberazioni del "CdA" e
gli oneri effettivamente sostenuti. Ritenendo che il riconoscimento
di "benefit" è una componente particolare della retribuzione e
richiamando le indicazioni già espresse nell'Assemblea della
"Casinò S.p.a.", sono a richiedervi un'approfondita analisi da cui
emergono per tutti gli anni per cui non sia sopraggiunta
un'eventuale prescrizione: confronto fra "benefit" previsti dai
contratti o deliberati dal "CdA" sostenuti a favore di dipendenti o
amministratori, assoggettamento dei "benefit" alle norme fiscali e
previdenziali e, qualora emergano erogazioni di "benefit" eccedenti
rispetto alle previsioni, possibilità di richiederne rimborso ai
beneficiari o ad eventuali altri responsabili"
.
Questa è una risposta legittima, un pubblico amministratore che
riceve una lettera dove si informa che qualcosa non funziona
sollecita un'analisi. Il 17 maggio arriva un'altra lettera, ve la
devo leggere perché in caso contrario sembra che vi sia veramente
qualcuno che voglia perseguitare:
"Con riferimento alla pratica in oggetto, alla pregressa
corrispondenza e all'interpellanza del 12 maggio, il sottoscritto
liquidatore non può che ribadire il suo orientamento già espresso
in più occasione per le vie brevi, vale a dire: i "benefit" quali
qualificati dalle prime indagini non sono mai stati oggetto di
alcuna verbalizzazione da parte degli organi societari dell'ex
"GS", né si sono rinvenuti documenti autorizzativi. Si è per contro
osservato che nella riunione del Comitato di gestione tenutosi il
26 luglio 2001 i revisori dei conti hanno formulato attraverso il
loro Presidente, Dott. Piaggio, le seguenti osservazioni: carenza
di documentazione e di controlli di conformità nelle note spese
viaggio dei dipendenti, non coincidenza fra l'elenco dei telefoni
portatili in mano ai dipendenti e i dati di inventario, rischio di
una vertenza dell'incaricata dell'ufficio di Roma per avere un
contratto di lavoro subordinato, anziché di collaborazione
coordinata e continuativa, altra documentazione relativa ai
"benefit" di carattere autorizzativo non è stata rinvenuta nei
documenti a mano del liquidatore. Ciò premesso, si pone il problema
della quantificazione monetaria del costo di detti "benefit",
tralasciando i telefonini portatili e tessere autostradali, che si
possono giustificare come necessità di servizio, ben più importante
sembra essere la quantificazione dei pernottamenti e dei pasti
abusivamente goduti. La ricerca di questi dati si può ottenere con
una verifica mirata presso i prestatori di questi servizi, pur
richiedendo tale analisi per il periodo dell'istituzione della "GS"
un tempo necessario, che il liquidatore stima possa esaurirsi al 30
settembre p.v.; all'atto si raccoglieranno informazioni presso i
Responsabili della "GS" durante i rispettivi mandati. L'indagine di
cui sopra è ritenuta dallo scrivente come atto dovuto, a meno che
l'ente mandante ritenga di esonerare con atto esplicito la
liquidazione di procedere in tal senso".
Vi è di più, il 26 maggio 2005 il liquidatore invia una lettera
al Dott. Longarini - che io ricevo per conoscenza - in cui
dice:
"Da un esame dei documenti rimasti ancora a disposizione
della procedura in oggetto, sembrerebbero emergere fatti e
comportamenti che richiedono un'approfondita analisi sul piano di
una corretta gestione contabile e amministrativa, con possibili
riflessi anche penali. Tale esame non può prescindere da un
accurato esame della documentazione attualmente sottoposta a
sequestro in relazione al procedimento penale da lei
disposto"
.
Con questa lettera pertanto il liquidatore chiede
l'autorizzazione al Dott. Longarini di poter avere la
documentazione. La lettera allegata nel "dossier Bo" dopo questa
sequenza di atti cosa può essere?
"Facendo seguito alla
corrispondenza intercorsa nei nostri precedenti colloqui, ti
confermo come a mio avviso sia da ritenersi indispensabile la
prosecuzione dell'indagine contabile e amministrativa"
, questo
io scrivo, ma secondo voi avrei potuto scrivere una cosa diversa?
Rispetto a questo tipo di ragionamento quindi vi è un ragionamento
che ha una sua sequenza, chi volesse questi documenti,
protocollati... sono a disposizione...
(interruzione di alcuni Consiglieri dell'opposizione, fuori
microfono)
... ma, se andiamo a vedere, credo che questa documentazione sia
in possesso sia del Consigliere Tibaldi che ha presentato una serie
di interrogazioni, sia della Commissione, perché nel tempo la
Commissione questi dati me li ha chiesti ma, se non ci sono, li
invio di nuovo.
Rispetto a tale tema, a questo punto però devo entrare nel
merito di tali mozioni. Rispetto alla necessità di avere una
Commissione d'inchiesta, in questo momento abbiamo una serie di
organi che sono preposti a fare tutto quello che riteniamo debbano
fare, ovvero il liquidatore, il Collegio dei revisori, quindi, se
vogliamo chiedere degli approfondimenti, la legge istitutiva della
"GS" dice che possiamo avvalerci di tali organi e anche della
società di revisione; quindi abbiamo degli organi che sono lì per
fare questo mestiere. Rispetto alle anomalie, credo che queste
anomalie, se sono anomalie che hanno riflessi penali, contabili,
fiscali o previdenziali, sono soggetti al controllo degli organi
preposti, pertanto mi verrebbe un po' strano che qualcuno si
sostituisse a tali enti. Personalmente ritengo che la Commissione
d'inchiesta non aggiunga nulla, che questo tipo di attività è
un'attività che la Commissione ha già svolto a livello conoscitivo;
se vuole chiedere degli approfondimenti, ha gli strumenti per
sollecitare gli organi competenti ad approfondimenti specifici su
temi specifici, quindi credo vi siano tutte le condizioni per fare
un lavoro serio, senza fare opera di speculazione. Sono d'accordo
con il Consigliere Lavoyer, dobbiamo guardare avanti rispetto
all'attività gestoria; se vi sono state delle cose che non hanno
funzionato, appartengono al passato, appartengono agli organi
preposti e concentriamoci in una logica positiva rispetto a questo
tipo di attività. Nel momento in cui dovessero emergere delle cose
che hanno riflessi su quelle 3 tematiche, le considerazioni
potranno essere fatte su un documento che non è "inquinato"
rispetto a tutti gli "arrière-pensées"
che abbiamo in questa
sede, perché qui ognuno di noi ha un suo pensiero e crede di avere
la verità in tasca. Facciamo fare, se ci credete, ad organismi
terzi questa verifica, perché ogni verifica che facciamo noi a
livello politico viene "tirata per la giacca" da una parte o
dall'altra. Credo quindi che la Commissione d'inchiesta non sia un
qualcosa da sostenere, ma ne approfitto perché l'intervento dei
colleghi Frassy e Curtaz ha gettato molte "ombre"... che è quello
della negazione della documentazione al Collegio dei revisori.
Approfittando oggi della presenza di un Amministratore della
"Casinò S.p.a.", dico: siccome lì vi è il nome di un funzionario,
avremmo bisogno di una relazione di questo funzionario di cosa è
successo. Questa relazione è arrivata, ve la leggo e poi ve la
metto a disposizione:
"Riepiloghiamo qui di seguito la
cronologia dei fatti inerenti la richiesta di collaborazione
pervenuta dal Collegio dei revisori della "GS" in liquidazione. L'8
novembre 2005 il Dott. Piaggio, Presidente del Collegio dei
revisori della "GS" in liquidazione, telefona al Prof. Puddu, al
quale chiede di avere un colloquio con alcuni ex dipendenti della
"GS" oggi in forza alla S.p.a., al fine di avere dei chiarimenti
per la relazione che il Collegio è chiamato a fare sul cosiddetto
"dossier Bo". Il Prof. Puddu acconsente alla richiesta e anticipa
allo scrivente e al Ragioniere una telefonata del Dott. Piaggio per
fissare un appuntamento. Lo stesso giorno viene fissato
l'appuntamento con il Collegio per il giorno successivo alle ore
15,00.
Il 9 novembre il Collegio dei revisori, nel corso di un
colloquio, oltre che con il sottoscritto, con il Dottor... che è
consulente in materia di bilancio e controllo di gestione della
"GS", con il Ragionier... che è responsabile amministrativo e il
Signor... della Direzione del personale, ha precisato che su
incarico della Regione deve analizzare il "dossier Bo", pertanto ha
necessità di avere chiarimenti ed eseguire accertamenti documentali
che al termine del colloquio ciascuno di noi è rimasto inteso per
fornire: il sottoscritto, chiarimenti inerenti sia la rettifica
della vendita del diritto di superficie dell'area antistante la
casa da gioco di proprietà della Regione, effettuata in occasione
della cessione del ramo di azienda da "GS" del 1° gennaio 2003, che
sulla sospensione dei lavori della sala multiuso con individuazione
di un eventuale responsabile; il consulente, supporto in ordine
alle sopravvenienze attive e passive per gli anni 2001, 2002, 2003;
il ragioniere, informazioni relative al cosiddetto "no-show"
generato dal contratto sessennale con "SAAV" per i servizi del
"Grand Hôtel Billia", dati per le sopravvenienze attive e passive
per gli anni 2001, 2002 e 2003, tempi e formalità di accesso del
liquidatore presso la "GS" in epoca precedente il 1° gennaio 2003,
data della cessione del ramo di azienda della "GS S.p.a."; il
Signor... si è impegnato a riferire al Signor... Responsabile
dell'Ufficio amministrazione del personale, che il Collegio dei
revisori ha necessità di chiarimenti sul premio a dirigenti e ad
altre figure sui "benefit".
Il 10 novembre il Dott. Châtel, Amministratore, parlando
della questione con il sottoscritto e il Ragionier... afferma che a
suo giudizio sarebbe più appropriato se il Collegio dei revisori,
per lo svolgimento del compito assegnatogli dalla Regione,
presentasse un'istanza al liquidatore della "GS" nella quale sia
evidenziata la necessità di un confronto con gli ex dipendenti "GS"
e da quel punto, in caso di risposta affermativa del liquidatore,
il rapporto fra Collegio ed ex dipendenti si instaura ritualmente;
viceversa, se la risposta è negativa, eventuali responsabilità del
diniego gravano esclusivamente sul liquidatore. Il Ragionier...
nella stessa data ha sentito il liquidatore, il quale gli ha detto
che non era autorizzato a parlare con il Collegio dei revisori.
L'11 novembre 2005 il Ragionier... trasmette al Ragionier Bo la
lettera allegata, alla quale non riceve riscontro.
Il 18 novembre il "CdA" della "Casinò S.p.a." delibera
all'unanimità che le richieste del Collegio dei revisori siano da
evadere, previo coinvolgimento del liquidatore".
Forse quindi rispetto a quello che è stato detto siamo di fronte
a una richiesta formulata nei confronti del liquidatore, a cui il
liquidatore non ha ancora risposta...
Frassy -
(fuori microfono)
... ma a chi risponde il
liquidatore?
Marguerettaz (UV) - ... sto solo dicendo, perché qui sembrava
una situazione... poi vi metto a disposizione questo documento, che
è il ragionamento che viene fatto e che ha ispirato il funzionario
della "Casinò S.p.a." a dire:
"non posso darveli"
. Solo per
fornire degli elementi, perché qui si cominciava a romanzare
rispetto ai dinieghi o alle istruzioni superiori. Tutto lì, poi che
vada bene o male quello è un altro "paio di maniche". Questo vi
dovevo.
Presidente - La parola al Consigliere Comé.
Comé (SA) - L'ultima lettera letta dall'Assessore Marguerettaz è
un po' angosciante, perché se la S.p.a., per permettere a dei
revisori di accedere alla documentazione per fare degli
accertamenti deve seguire un iter così, mi chiedo quando devono
fare una qualsiasi operazione riguardante il Casinò quanto ci
impiegano, quante lettere e quante riunioni servono per portare
avanti qualcosa! L'Assessore ha fatto un elenco di lettere che si è
scambiato con il Rag. Bo nelle quali sono emerse via via delle
irregolarità e io dico che l'Assessore ha agito bene, nessuno penso
abbia mai messo in discussione che l'Assessore abbia fatto un torto
nel richiedere degli accertamenti e delle verifiche al Rag. Bo. Se
lei dice giustamente che questo rientra nelle sue competenze,
ritengo che anche nostro compito sia quello, dopo la presentazione
di una relazione fatta dal Rag. Bo, di fare ulteriori accertamenti,
perché è vero, abbiamo avuto già alcune audizioni, ma da queste
ultime sono emerse delle versioni molto differenti e anche dal
punto di vista politico tali audizioni mi hanno creato inquietudine
e preoccupazione. Certamente, è tutto da verificare, ma queste
dichiarazioni che sono state verbalizzate sono inquietanti e
preoccupanti.
Da parte nostra non vi è volontà di fare alcun tipo di
speculazione, la nostra è solo una volontà di fare chiarezza; non
abbiamo però sentito da parte sua se la risoluzione presentata dai
gruppi "Stella Alpina" e "Fédération" la ritenga una strada
percorribile, perché reputiamo che oggi il Consiglio sia chiamato
ad esprimersi sulla volontà di dare un mandato alla IV Commissione
per fare chiarezza e di presentare dopo 3 mesi - ma forse non
bastano visti i tempi che la S.p.a. richiede per deliberare
l'autorizzazione - una relazione da dibattere in Consiglio. La
Giunta ha operato bene, nel senso che ha già presentato sia
all'Agenzia delle entrate, sia alla Corte dei Conti, sia alla
Procura della Repubblica per quanto riguarda responsabilità penale,
contabile e per eventuali problemi fiscali tutto quello che doveva
presentare, però noi vogliamo fare chiarezza e questa chiarezza
deve essere fatta nella IV Commissione e al termine di tale
indagine chiediamo che si venga di nuovo in Consiglio per
relazionare ed evidenziare eventualmente se le dichiarazioni emerse
in Commissione sono veritiere o meno.
Presidente - La parola al Consigliere Lattanzi.
Lattanzi (CdL) - Un paio di riflessioni aggiuntive a quello che
si è ascoltato. Vorrei incentrare l'intervento su un aspetto:
perché chi vuole che la IV Commissione approfondisca questa
situazione è per la chiarezza e chi vuole la Commissione
d'inchiesta invece è per la strumentalizzazione? Qualcuno me lo
spieghi, perché non riesco a capirlo!
Se l'Assessore ci ha appena dimostrato che si è mosso per atti
dovuti, in funzione ad una serie di sollecitazioni che lo hanno
costretto a dare mandato a chi doveva fare un lavoro a farlo; se ci
si chiede - come fa il collega Lavoyer - se lo scandaloso è quanto
è contenuto nel "dossier" o se lo scandaloso sia il "dossier", e ci
si dice preoccupati dalla genesi di questo "dossier" - alleluia,
collega Lavoyer! -, dal sistema utilizzato - arialleluia, collega
Lavoyer! - e dal metodo di presentazione senza gli allegati,
alleluia, alleluia, alleluia! Benvenuto nel mondo dei vivi, perché
dopo i suoi lunghi silenzi dopo vicende molto più imbarazzanti di
queste, finalmente anche lei vuole la trasparenza e la
chiarezza.
Richiedo allora: perché chi è per la IV Commissione è per la
chiarezza e chi vuole la Commissione d'inchiesta, che abbia poteri
di convocare tutti quelli che a pieno titolo hanno contribuito a
creare questa vicenda, è invece per la strumentalizzazione
politica? Anzi si dice che chi vuole la Commissione d'inchiesta
getta del "fumo" che ci distrae dai veri problemi della casa da
gioco, ma i veri problemi di quest'ultima siete voi! Abbiamo appena
ora visto un esempio di come una casa da gioco che dovrebbe stare
sul mercato sia costretta a mangiarsi il capitale sociale per
coprire i debiti, viaggi con una burocrazia che forse neanche Lenin
aveva immaginato, allora io dico che non è che chi vuole la
Commissione d'inchiesta su fatti e procedure amministrative e vuole
la chiarezza getta del "fumo" sui veri problemi della casa da
gioco, perché il vero problema è uno solo: la gestione politica! Si
può poi essere contrari, noi lo stiamo sostenendo da 8 anni, lo
hanno dimostrato i bilanci, il calo di presenze, i "buchi", le
coperture finanziarie che i Valdostani hanno dovuto operare e non
la Regione, perché quando si dice: "i soldi della Regione" sembra
che si parli dei soldi dell'Assessore Marguerettaz o del Presidente
Caveri... no, dei Valdostani! I soldi dei Valdostani che hanno
dovuto coprire le malagestioni di chi si è occupato, con mandato
politico, di amministrare un'azienda che dovrebbe stare sul mercato
e che invece non riesce a starci, perché ha perso milioni di
presenze, ha perso miliardi di incassi e continua in tale
situazione di "impasse". Questi sono i veri problemi: la gestione
pubblica fatta da amministratori pubblici di nomina politica, che
continuano imperterriti prima con la "GS", ora con l'attuale
gestione, che non brilla per creatività di "marketing", perché i
clienti hanno continuato a diminuire. Qualcuno dice che tutto il
mercato è così, ma non è vero, il mercato non è tutto così, perché,
mentre da noi la gente scappa, in altri casinò dietro la frontiera
i clienti aumentano, il mercato del gioco cresce e lo dimostrano i
dati delle giocate dei casinò d'Europa. Il problema quindi rimane
sempre quello, irrisolto e va dato merito al Presidente Caveri che
dice:
"su questa gestione politica privata, pubblica si può
aprire un confronto per vedere cosa è meglio in prospettiva per la
casa da gioco"
. Noi a questo abbiamo già risposto:
"Presidente, non c'è tempo!"
. Se il confronto è nei prossimi
anni, intanto sistemiamo l'attuale gestione, che non si sta
sistemando perché è peggio di quella di prima per "buchi", perché
ha anche più strumenti; non c'è il tempo! Questo Consiglio, che
rappresenta i veri azionisti di quella casa da gioco, i Valdostani,
ha la necessità di decidere a breve se è giusto proseguire con la
gestione pubblica politica, o se è giusto privatizzare la gestione
e far ritornare i Valdostani come controllori di un loro bene.
Questo è il dibattito, ma non abbiamo il tempo di sanare il Casinò
per poi mettere la gestione del Casinò sul mercato, perché, se
continuiamo così, la gestione del Casinò la dovremmo regalare a
qualcuno che si prenderà un'azienda in fallimento e, se questo è il
disegno politico, ditecelo subito, perché è meglio metterla sul
mercato a un gestore privato adesso che fra 5 anni.
Rimando quindi al mittente, collega Lavoyer, l'accusa che la
Commissione d'inchiesta alzerebbe il "fumo" sui veri problemi del
Casinò, perché i veri problemi purtroppo non si spostano di un
centimetro da quei "plinti" di cemento che vi sono a Saint-Vincent.
I veri problemi rimangono e quello che insiste a rimanere è che su
ogni vicenda, dove viene fuori un'ipotesi di malagestione, cala una
"cortina politica". Qui però voglio ricordare che, quando "venne"
l'"affaire Maccari", l'allora Presidente Viérin ebbe almeno il
coraggio di dimettersi e di accettare la Commissione d'inchiesta,
anche se toccava un suo diretto collaboratore, anche se toccava una
sua eventuale responsabilità. Qui invece non si vuole accettare
questo, qui vi è il "rimbalzo", perché la IV Commissione è bene, la
Commissione d'inchiesta è male. La IV Commissione è bene perché non
ha poteri, ma allora quale bene? La IV Commissione ha difficoltà ad
arrivare a tutti i documenti che una Commissione d'inchiesta invece
potrebbe avere e analizzare. Che differenza vi è fra una IV
Commissione senza poteri e una Commissione d'inchiesta che potrebbe
essere la IV, con i poteri? Vi è una bella differenza! Vi è la
differenza fra chi il "fumo" lo vuole fare e chi invece lo vuole
togliere.
Non aggiungo nient'altro al dibattito, perché è già penoso di
per sé, perché, quando si parla di queste cose, non si parla del
bene dei Valdostani, perché, quando si parla di queste cose, ognuno
di noi deve svolgere quel ruolo ispettivo che non è un ruolo
gratificante. Meglio sarebbe parlare della gestione del Casinò,
sono d'accordo, collega Lavoyer, ma come facciamo a parlare della
gestione del Casinò quando quest'ultimo ha bisogno di 5 milioni di
euro, a cui abbiamo dovuto far fronte un mese fa, perché non aveva
neanche più il capitale sociale per pagare i dipendenti! Me lo
spieghi lei! Allora facciamo politica, va bene: facciamo politica,
ma come si fa a fare politica se si continua ad avere una
situazione di gestione incoerente con ogni tipo di scelta? Lasciamo
lavorare tutti gli organi competenti, sono d'accordo, ma che anche
il Consiglio possa lavorare e possa farlo con quei poteri che ha
avuto la Commissione d'inchiesta sull'"affaire Maccari". Perché
sull'"affaire Maccari" "sì" e su questa questione "no"? Chi ha la
responsabilità se l'assuma!
Presidente - La parola al Consigliere Curtaz.
Curtaz (Arc-VA) - Intervengo per un chiarimento e per una
mozione d'ordine, che poi rimetto all'attenzione di tutti se fosse
intempestiva.
Comincio dal chiarimento. Visto che anch'io avevo sollevato la
questione dei documenti che mi sembra molto rilevante, avevo
chiesto alla Giunta di attivarsi per sbloccare la situazione.
L'Assessore ha fatto tutto un ragionamento, ha letto delle
spiegazioni che sono state date dalla "Casinò S.p.a.", però non ha
tratto delle conclusioni. Lei ritiene che questo problema sia
risolto? E sia risolto in che modo? Perché devo dire la verità che
sono imbarazzato a sentire tutte queste persone che parlano di tali
cose delicate... con la telefonata... in questa materia credo sia
meglio mandare una lettera e dire: "io voglio questo, ditemi quando
posso venire a prenderlo" e, dall'altra... "non puoi prenderlo
perché...", eccetera. Non vorrei scoprire che da qui a una
settimana che la "questione documenti", dopo aver convocato per la
terza volta il collegio sindacale, non si è ancora risolta. Se ho
capito male, chiedo scusa, ma vorrei vi fosse una conclusione
rassicurante, non solo rispetto all'accessibilità dei documenti per
quanto riguarda il collegio sindacale, ma anche per quanto concerne
la reperibilità dei documenti in capo alla IV Commissione o alla
Commissione speciale se venisse approvata la mozione del gruppo "La
Casa delle Libertà", altrimenti capite che siamo messi nelle
condizioni di non operare e questa è la prima cosa.
All'esito della risposta rassicurante che mi venisse data,
riterrei opportuno che, di fronte alla presentazione di 4
documenti, vi fosse un attimo di sospensione per verificare la
possibilità di raggiungere un testo condiviso.
Presidente - La parola al Presidente della Regione, Caveri.
Caveri (UV) - Cominciamo con la questione dell'accesso alla
documentazione. Al di là della sintassi e dell'insieme delle frasi
della lettera, quello che si evince è il fatto che il Dott. Piaggio
e i suoi colleghi si sono indirizzati ad un interlocutore
sbagliato. L'interlocutore non può essere la "Casinò S.p.a.", che è
depositaria dei documenti. In questo caso non si tratta del lavoro
quotidiano sulla documentazione, si tratta dell'accesso di persone
che ne hanno diritto e che devono transitare attraverso
l'interlocutore ritenuto correttamente come tale dalla S.p.a., vale
a dire il liquidatore stesso.
Qui si è creato un clima per cui tutto è riportabile a noi, come
se alla fine fossimo delle badanti rispetto a queste vicende.
Francamente non credo di essere la badante di persone
professionalmente valide e di grande capacità che credo siano in
grado di poter fra di loro interloquire e risolvere la questione,
avendo l'insieme dei 3 professionisti il diritto di accesso ai
documenti, ma naturalmente documenti che devono passare attraverso
una formale adesione al reperimento degli stessi da parte del
liquidatore...
(interruzione del Consigliere Curtaz, fuori
microfono)
... perché non è così?
Curtaz -
(fuori microfono)
... perché il Collegio
sindacale ha accesso alla documentazione indipendentemente da
quello che dicono gli amministratori...
Caveri (UV) - ... non è così, nel senso che in questo momento la
custodia dei documenti è affidata alla S.p.a. ma, se si presenta
uno e chiede di vedere i documenti, questi dicono - ed è legittimo
- che prima devono chiederlo al liquidatore. Glielo avete chiesto
al liquidatore? La risposta non emerge dalla lettera, ma emerge che
la S.p.a. ha scritto una lettera al liquidatore per avere delle
informazioni, il liquidatore non ha risposto e correttamente il
"CdA" ha deciso che fin quando i due non si parlano, evitando il
"cortocircuito", la S.p.a. non é in grado di far accedere a tale
documentazione.
Io però mi auguro che non ci perdiamo dietro a questo. Noi
stessi stamani siamo rimasti stupiti dalla lettura dell'incipit
della relazione aggiuntiva del Dott. Piaggio, anche perché, al di
là del fatto che siamo "laici" in tale assise, di solito, quando si
parla di autorità superiore, tendenzialmente si va in questa
Regione a pensare sempre a qualcuno seduto in tali banchi, quindi
perché abbiamo chiesto una relazione? Perché ci poteva essere una
lettura maliziosa in cui qualcuno, dopo aver accordato un certo
percorso alla IV Commissione, gli infilava surrettiziamente "i
bastoni fra le ruote". Comunque, se si è creato un "cortocircuito"
comunicativo, avendo ricevuto la lettera che ci ricostruisce i
fatti che avevamo richiesto, vedremo di evitare che questo
"cortocircuito" prosegua.
Vorrei entrare nel merito della questione e vedere se dal
dibattito completo e interessante che si è sviluppato oggi si possa
trovare un punto di equilibrio che ci consenta almeno di essere
interpreti di quella parte che ci accomuna, cioè l'interesse di far
chiarezza nella massima trasparenza, verificando i fatti e
assodando se vi siano stati o meno responsabilità, reati o cose di
questo genere. Fatti e non parole, reati e non sospetti, anche
perché non si può vivere in una situazione di trascinamento di
sospetti. Da questo punto di vista, ho apprezzato quanti hanno
detto che dobbiamo guardare avanti. Ci troviamo di fronte a un
problema di storicità che dobbiamo affrontare, senza che questa
però faccia "schermo" alle esigenze di una prospettiva futura,
perché condivido che attorno alla crisi delle case da gioco
italiane oggi vi sia una necessità che ci riguarda direttamente per
il Casino de la Vallée.
Ma dove si ferma la politica? Intanto direi che si ferma sul
limitare delle "porte" della Procura regionale della Corte dei
Conti di Aosta e della Procura della Repubblica presso il Tribunale
di Aosta. Due interlocutori che coprono l'amministrativo, il civile
e il penale, ai quali abbiamo consegnato il "dossier Bo" e le
controdeduzioni ricevute successivamente, mentre, per quel che
riguarda il fiscale e il previdenziale, vi sono degli accertamenti
da parte degli uffici finanziari preposti sulla base del medesimo
"dossier". Sono in corso o sono avvenuti sequestri omnicomprensivi
della documentazione, dunque penso che sotto questi profili penale,
amministrativo, civile, fiscale e previdenziale avremo ampi ed
esaustivi accertamenti da parte delle autorità competenti.
Ora si tratta di vedere qual è la strada più adatta e
politicamente più percorribile. Vorrei dire, avendolo già
anticipato anche l'Assessore Marguerettaz, che non è questo il
momento di rinfocolare delle polemiche a "bocce" ancora in
movimento attraverso la nascita di una Commissione d'inchiesta.
Capisco il vostro punto di vista. Se fossi seduto nei banchi di
opposizione cercherei anch'io di montare la polemica attraverso la
nascita assai mediatica di una Commissione d'inchiesta. Purtroppo
lo stesso Consigliere Frassy, con grande correttezza, ha ricordato
la profonda differenza fra le Commissioni d'inchiesta parlamentari
e la Commissione d'inchiesta che può essere messa in piedi dal
nostro Consiglio, dove, in assenza di reali poteri, ci ritroveremmo
a fare una specie di caricatura delle Commissioni d'inchiesta
parlamentari a livello nazionale.
Credo invece vada apprezzata l'attività svolta dalla IV
Commissione, attività che, come è stato correttamente ricordato dal
Presidente Praduroux, è nata da un accordo complessivo fra il
Presidente del Consiglio, i Capigruppo e con il pieno sostegno del
Presidente della Regione e del Governo regionale. Ricordo che
proprio in quella lettera si dice che, in qualunque momento la IV
Commissione lo desiderasse, siamo pronti, l'Assessore ed io, a
fornire tutti gli approfondimenti che si ritenessero all'uopo
necessari. Disponibilità peraltro che abbiamo dato non solo con la
trasmissione di tutta la documentazione aggiuntiva alle diverse
giurisdizioni che si stanno occupando della questione, ma anche
dicendo esplicitamente al Procuratore della Corte dei Conti che
esiste una disponibilità da parte nostra, qualora lo si ritenga
necessario, a fare ulteriori approfondimenti di tipo tecnico.
Vorrei dire allora che la IV Commissione ha iniziato un lavoro di
approfondimento che è apprezzabile, fra l'altro in una logica di
contraddittorio che consente anche di formarsi delle opinioni -
questo è dal punto di vista democratico molto interessante - e
credo che in quella Commissione si legittimino tutte le posizioni
politiche. Ritengo che questo lavoro vada proseguito e si debba
concludere in tempi ragionevoli affinché non vi siano quegli
effetti di trascinamento all'infinito, che sarebbero molto
rischiosi.
Personalmente ritengo che si potrebbe accettare, qualora lo si
ritenesse opportuno, una breve sospensione dei lavori alla ricerca
di una soluzione, probabilmente preceduta in questo caso da una
riunione della maggioranza che deve formarsi anch'essa un'opinione
rispetto al novero dei documenti e fatto salva una non accettazione
dell'ipotesi della Commissione d'inchiesta. Mi sembra invece che vi
possa essere, dopo un opportuno approfondimento all'interno della
maggioranza, un confronto con le altre forze politiche che invece
ritengono che, nel solco del lavoro già compiuto dalla IV
Commissione, si possa trovare un documento il più unitario e vasto
possibile, che consenta di poter addivenire a qualcosa di
condiviso. Qui non si tratta di minimizzare, non esistono
diversamente dall'India "caste di intoccabili", neanche però
bisogna immaginare che esista una logica di eccessiva
drammatizzazione dei fatti, perché anche questa eccessiva
drammatizzazione sarebbe assolutamente nociva e velenosa rispetto
alla necessità di guardare avanti. Riterrei quindi, se il
Presidente del Consiglio non ha obiezioni, che si potrebbe
addivenire a una breve sospensione del Consiglio con una riunione
delle forze di maggioranza e successivamente, con le forze
politiche che ritengono di poter addivenire ad un utilizzo della IV
Commissione, si potrebbe verificare la possibilità di avere un
documento che sia condiviso da più gruppi consiliari.
Presidente - Vi è stata una richiesta di sospensione avanzata
dal collega Curtaz fatta propria dal Presidente Caveri. Se non vi
sono opposizioni, il Consiglio è sospeso per 5 minuti.
Si dà atto che il Consiglio è sospeso dalle ore 17,55 alle
ore 18,44 e che alla ripresa dei lavori presiede il Presidente
Perron.
Président - Nous pouvons reprendre la discussion, il y a une
nouvelle résolution qui a été déposée, signée par les Conseillers
Cesal, Curtaz, Comé, Sandri, Lavoyer et par le Président de la
Région Caveri; je vous en donne lecture:
Risoluzione
Richiamata la "Relazione Generale su Gestione Straordinaria
in liquidazione" trasmessa dal Liquidatore alla Regione in data 2
settembre 2005;
Rammentato che la relazione è stata trasmessa dal Governo
regionale al Procuratore della Repubblica presso il Tribunale di
Aosta, all'Agenzia delle Entrate della Valle d'Aosta e alla Procura
regionale della Corte dei Conti presso la Sezione giurisdizionale
per la Regione autonoma Valle d'Aosta, e che sulla medesima sono
stati acquisiti diversi pareri legali a cura delle competenti
strutture della Giunta regionale, inoltrati al Presidente della IV
Commissione consiliare permanente - Sviluppo economico;
Tenuto conto che la IV Commissione Consiliare, su mandato
della Conferenza dei Capigruppo, sta già operando un
approfondimento sull'insieme delle problematiche connesse
all'andamento della gestione del Casinò di Saint-Vincent, con
particolare riferimento al "Dossier Bo" e alle controdeduzioni nel
frattempo pervenute;
Il Consiglio regionale
Conferma
il mandato alla quarta Commissione, allargata ai Capigruppo,
di proseguire il proprio lavoro con le procedure già
avviate;
Impegna
la Commissione stessa a riferire entro tre mesi al Consiglio
le risultanze del lavoro svolto, che saranno oggetto di apposito
dibattito consiliare.
F.to: Cesal - Curtaz - Comé - Sandri - Lavoyer -
Caveri
La parole au Conseiller Cesal.
Cesal (UV) - Volevo solo comunicare al Consiglio il
raggiungimento di un accordo fra i gruppi di maggioranza, "Union
Valdôtaine" e "Democratici di Sinistra", la "Stella Alpina", la
"Fédération" e il gruppo "Arcobaleno". Con questo nuovo documento
si valuta positivamente il lavoro fin qui svolto dalla IV
Commissione, si dà mandato a quest'ultima, allargata ai Capigruppo,
di proseguire la sua opera ai fini di giungere a un chiarimento di
tale delicata questione e di riferire al Consiglio entro 3 mesi da
oggi le risultanze che verranno approfondite in questo
organismo.
Vorrei esprimere il mio apprezzamento per la volontà di
trasparenza espressa dalla Giunta regionale, dal suo Presidente in
particolare, suffragata anche dai fatti che si sono verificati in
questi ultimi tempi. Tutta la documentazione è stata messa a
disposizione dell'intera Assemblea, ritengo comunque che l'accordo
che è stato trovato possa ottenere il consenso da parte del
Consiglio regionale e avere un voto positivo a maggioranza.
Président - La parole au Conseiller Salzone.
Salzone (FA) - Solo per sottolineare la nostra soddisfazione
piena in merito a questa risoluzione, in quanto noi nella nostra
mozione avevamo indicato quattro punti fondamentali, ovvero
impegnare la IV Commissione allargata ai Capigruppo a completare il
lavoro fin qui svolto e a relazionare in Consiglio entro 3 mesi,
cosa che è stata rispettata in tale risoluzione. La nostra non era
una mozione strumentale, aveva solo un obiettivo di chiarezza; sono
stati rispettati tutti i punti, quindi manifestiamo la nostra
soddisfazione.
Presidente - Collega Salzone, dopo il suo chiarimento, posso
considerare ritirate le mozioni nn. 40 e 38? Grazie.
La parola al Consigliere Tibaldi.
Tibaldi (CdL) - Prendo spunto da un'affermazione che ha fatto il
Presidente Caveri prima che si procedesse alla sospensione dei
lavori, dove ha definito in maniera molto semplicistica e iniqua
con il termine di polemiche tutte le questioni che sono state
sollevate dall'opposizione, intese in senso lato, parlando con
riferimento alla casa da gioco e agli ultimi fatti, che sono stati
già approfonditamente citati nella relazione del liquidatore della
"GS". Presidente Caveri, non ci stiamo a definire
semplicisticamente con il termine di polemica o polemiche delle
vere e proprie anomalie che sono state non solo evidenziate dal
liquidatore Bo in una recente relazione generale, che poi è stata
denominata "dossier Bo", ma che sono già state oggetto di una nota
abbastanza critica dei revisori dei conti della "GS" il 26 luglio
2001, di cui è stata data lettura dall'Assessore Marguerettaz, poi
ripresa in una seconda lettera, di cui è stata data lettura in
quest'aula, nel maggio scorso. Non so come si possano definire
semplicemente polemiche le retribuzioni flessibili che si sono
attribuiti gli Amministratori e soprattutto i Dirigenti della "GS"
negli anni, chiamiamoli pure infausti, 1998-2002, in cui si sono
registrati dei cali in termini di volumi di introiti e di presenze
notevoli, vertiginosi. A fronte di tali cali, anche in termini di
quote di mercato del Casinò, man mano che diminuiva l'importanza di
quest'ultimo, loro hanno "ingrassato" le loro retribuzioni non solo
con la forma ordinaria, ma addirittura con la forma flessibile
stabilita sulla base di una presunta analisi fatta da un'importante
e primaria società di consulenza -"A.I. International" -, che
giustificava che, a fronte di un calo di redditività che segnavano
in rosso e che devono essere ripianate dalla Regione, questi
vedevano aumentare i loro emolumenti.
Questa è la prima polemica, Presidente Caveri? Non lo so. È
polemica anche quella che è stata sollevata dal nostro gruppo in
merito ai "benefit", dove vi erano - a parte i telefonini ad uso e
consumo di tutti, addirittura di dipendenti senza precise
qualifiche funzionariali - pernottamenti fuori controllo, pasti che
venivano concessi a tutti, ma non solo, abbiamo visto come è stato
utilizzato il "Grand Hôtel Billia". Giusto per riempire il
cosiddetto "contratto di no show", che ancora oggi è stato citato,
bastava mandare qualcuno a dormire o a mangiare; allora entravano
società sportive non sappiamo di chi e perché, "convention" grandi
e piccole - come citato nella relazione del Rag. Trentaz -,
qualsiasi evento ritenuto importante dagli Amministratori della
"GS" veniva gratificato in qualche maniera e anche questo è stato
relegato con il termine di polemica.
Vi è poi la "STV", che gestisce i bar della casa da gioco, i cui
bilanci sono stati ripianati a piè di lista con i soldi della "GS"
sulla base di atti amministrativi ancora di dubbia legittimità, sui
quali ancora bisogna fare chiarezza; le missioni e i viaggi
aziendali, altra voce di polemica secondo il Presidente: i
dipendenti andavano a visitare i casinò di tutto il mondo, non
facevano uno straccio di relazione, se ne stavano via però qualche
giorno a spese dell'azienda e "chi più ne ha più ne metta". Non
parliamo poi delle carte di credito aziendali, che sono state
concesse ad alcuni funzionari apicali e dove le voci di spesa
neppure corrispondevano ai reali servizi che venivano resi.
Presidente Caveri, queste non sono polemiche, sono anomalie
piuttosto gravi. Come peraltro ci è parso di capire l'Assessore
Marguerettaz segnalasse fin dal settembre 2003, dal momento in cui
si è insediato, che aveva invitato il liquidatore a fare chiarezza
e di questa chiarezza se ne parla anche nel "dossier Bo".
Oggi, Assessore, lei sembra fare un passo indietro rispetto alla
chiarezza che inizialmente voleva fare, forse perché, a fronte di
certe deduzioni contrarie che sono state fatte nei confronti del
"dossier Bo", vi è qualche ripensamento. Ci è parso di capire che
la sua linea inizialmente intrapresa voglia essere corretta e
rivista alla luce di determinate pressioni che le saranno arrivate
da un punto di vista politico. È notorio che tale questione è il
frutto di una faida interna all'"Union" e allora le due fazioni
devono arrivare o a una "pace armata" - e a noi ci sembra sia
l'ennesima "pace armata" questa risoluzione che oggi viene proposta
come soluzione postuma alla sospensione che si è appena verificata
- o a uno scontro frontale, ma lo scontro frontale rischiava di
lasciare dei cadaveri -politici naturalmente... - sul tappeto, non
sappiamo da che parte degli schieramenti. Non crediamo che bisogna
rinunciare oggi alle esigenze di certezza e di chiarezza che lei
aveva invocato e che noi anche avevamo invocato con più atti
ispettivi in quest'aula, non lo vogliamo perché chi ha ispirato
l'indagine e il "dossier" deve mantenere per coerenza una certa
linea di condotta e noi crediamo che lei non voglia tornare
indietro. Non lo vogliamo anche perché si tratterebbe di prendere
in giro, anche con una buona dose di ipocrisia, i Consiglieri di
quest'aula, non solo voi che siete parte dell'Esecutivo, ma anche
noi che a questo punto, preso atto di quanto è scritto nel "dossier
Bo", vogliamo andare fino in fondo per capire se questo "dossier" è
frutto di analisi verosimili o se è il frutto della fantasia di un
professionista che ha voluto "gettare fango" su qualcun altro. Non
lo vogliamo anche perché lo stesso liquidatore Bo deve confermare
la sua credibilità dell'azione intrapresa, anche perché il
liquidatore Bo, se guardate le note di bilancio, non è costato una
"manciata di denari", sta costando diverse migliaia di euro
all'ente di gestione adesso in liquidazione. Visto che è un
professionista, noi immaginiamo sia capace di svolgere il suo
mestiere, ovviamente un'indagine approfondita anche da parte della
IV Commissione o di una Commissione d'inchiesta, come abbiamo
proposto, potrebbe valutare come egli sta conducendo la fase di
liquidazione, ma soprattutto, ci è parso di rilevarlo ancora ieri
ascoltando l'ex Direttore generale, nonché ex Amministratore
delegato ed ex Presidente del Comitato di gestione, sono
soprattutto loro che vogliono chiarezza. Hanno chiesto
espressamente di istituire una Commissione specifica, di incaricare
una società di revisione -
"perché siamo noi i primi che adesso
vogliamo andare in fondo"
- perché certe accuse non le
tollerano. Addirittura oggi su "La Stampa" si manifestava la
volontà di intraprendere azioni giudiziarie, di fare delle querele.
Le cose che avete letto oggi su "La Stampa" sono state dette ieri
in Commissione da queste persone, sono loro che adesso vogliono
chiarezza come la vogliamo noi. La chiarezza e le certezze si
chiedono da tutte le parti, è un'esigenza condivisa unanimemente,
nel solco della trasparenza come è emerso da tutti gli interventi
fatti prima in aula.
Ci chiediamo come mai l'accordo politico verta su una
risoluzione che ha il "sapore del nulla" e mi rivolgo soprattutto
ai colleghi "Verdi", che per la questione dell'Assessore Cerise,
per la presunta pubblicità che si sarebbe fatto personalmente...
eravate lì a chiedere dai banchi dell'opposizione di fare una
Commissione speciale, di andare fino in fondo! Qui, a fronte delle
denunce che sono state fatte dal liquidatore, adesso fate non uno,
ma dieci passi indietro, vi va bene autorizzare una IV Commissione
a fare quello che già può fare istituzionalmente! Non è necessario
quindi che il Consiglio dia un mandato di tale tipo, che è un
mandato che vale il peso di questo foglio che ho nelle mani, tanto
meno è necessario allargarlo ai Capigruppo, perché i Capigruppo
come qualunque Consigliere in quest'aula può partecipare ai lavori
di qualunque Commissione compresa la IV, quindi non riusciamo a
capire perché sia necessario che questo Consiglio specifichi che i
Capigruppo possono partecipare ai lavori della IV Commissione, ma
sono i primi ad essere autorizzati insieme agli altri Consiglieri,
che non sono Capigruppo, a partecipare ai lavori della IV
Commissione!
Vorremmo poi capire - se prosegue in tale ordinarietà - cosa
riesce la IV Commissione a scoprire più di quanto abbia già
scoperto in questi 3 mesi di tempo, perché fino a ieri sentivo i
colleghi di tutti i gruppi che lamentavano l'impossibilità di
andare avanti, se non si ha qualche strumento in più per poter
analizzare ciò che è accaduto in questi 9 anni di cui si pretende
di fare più chiarezza e più luce. Vorremmo sapere allora dove sono
questi poteri speciali che può avere la IV Commissione, per fare
che cosa? In tale risoluzione non si dà alcun potere aggiuntivo
alla IV Commissione. Mi chiedo, Presidente Praduroux, lei come sarà
in grado di condurre un approfondimento, come qui le viene
richiesto, insieme alla IV Commissione sulle vicende che sono state
finora trattate. Viceversa, il Regolamento consiliare prevede
all'articolo 24 degli specifici poteri, ovvero l'indagine
conoscitiva, che potrebbe essere attribuita utilmente alla IV
Commissione. È però un'indagine conoscitiva che ha un mandato
specifico, non all'insegna di questa ordinarietà fumosa, vaga,
generica e, ripeto, mi fa specie che venga da un gruppo attento
alla moralità e alla prudenza nel dispendio delle risorse, criteri
che il gruppo "Arcobaleno" ha sempre adottato.
Noi sinceramente non crediamo che si riesca ad arrivare alla
verità:
"vogliamo la verità, nient'altro che la verità"
diceva il collega Lavoyer poco prima, ma come si fa ad ottenere
"la verità, nient'altro che la verità"
con questo pezzetto
di carta? Sapete bene che tale pezzetto di carta conduce
all'insabbiamento totale del lavoro che è stato intrapreso dal
liquidatore. Non riuscite neppure a rendere giustizia o al
liquidatore come credibilità professionale, né tanto meno alle
persone che il liquidatore cita come persone che potrebbero non
essere di così "specchiata" moralità, la cui moralità sarebbe stata
adombrata dallo stesso "dossier", la cui competenza professionale è
stata fortemente messa in discussione. Mi riferisco a chi gestiva
la "GS" prima, perché, se uno legge il "dossier", dice: "delle due
l'una": o ha ragione il liquidatore - e allora si vada fino in
fondo per vedere quali sono le reali responsabilità dei gestori
della "GS" - o, se il liquidatore ha messo in piedi una "bufala"
colossale, queste persone che sono state ingiustamente citate nel
"dossier" chiedono che sia fatta giustizia e che venga ripristinata
quella moralità che è stata adombrata nelle parole del liquidatore
e nella sua relazione.
Vorremmo sapere qual è il risultato che pensate di conseguire
con questo documento. Ripeto: è un'altra sorta di "pace armata"
stavolta con il sigillo delle opposizioni, non la nostra però, non
andiamo noi a mettere un sigillo di questo tipo. Non intendiamo
metterlo anche perché, al di là delle "querelle" o delle faziosità
all'interno dell'"Union" in particolare, non intendiamo essere noi
gli arbitri, né tanto meno i pacieri. Chiediamo solo venga fatta
chiarezza e certezza, perché sono stati i soldi dei contribuenti ad
essere spesi e sono stati i soldi dei contribuenti che sono serviti
a ripianare gli ingenti debiti, che sono stati creati in questi 9
anni di "GS" da chi ha amministrato.
Crediamo che tali poteri speciali, che qualcuno pensava di
inserire in una risoluzione di questo tipo, in realtà non esistano.
Questa risoluzione è "figlia" di un accordo politico che serve a
celare ciò che vorremmo scoprire, non perché vogliamo sostituirci a
chi legittimamente negli organi giurisdizionali, civili, penali o
contabili sta svolgendo il proprio lavoro, ma perché anche da un
punto di vista amministrativo o politico non possiamo chiudere con
questa dichiarazione oggi sottoscritta da tutti in modo pressoché
"tombale": "sì, fra 3 mesi ci ritroviamo qui". Vedremo, fra 3 mesi
non so quante persone avranno il coraggio di chiedere una
Commissione d'inchiesta come noi oggi abbiamo chiesto in maniera
molto limpida con l'atto che non è stato accolto da voi; vorremmo
vedere quante persone saranno in grado di chiedere delle due l'una:
o la sfiducia del liquidatore e dell'Assessore che lo ha nominato e
della Giunta che lo ha nominato... o che comunque le ha dato
l'"input", Assessore, lei non lo avrà nominato formalmente, ma ne
ha dato un "input" a livello di linea di condotta, ha confermato
chi ha incaricato il liquidatore e ha dato degli "input" precisi,
quindi o verrete smentiti voi e il liquidatore e l'Assessore che ha
governato questa linea di azione oppure vedremo se verranno
sollevate e prese in considerazione quelle responsabilità di cui si
fa conto nella stessa relazione.
Per quanto riguarda il nostro gruppo, non vi sarà un voto
favorevole a questa risoluzione, perché non va assolutamente nella
direzione di certezza, trasparenza e chiarezza da noi e anche da
voi auspicata.
Président - La parole au Conseiller Curtaz.
Curtaz (Arc-VA) - Intervengo brevemente per dichiarazione di
voto sui due documenti che rimangono da discutere e da votare.
Per quanto riguarda la mozione del gruppo "La Casa delle
Libertà", ci asterremo, ci sembra che l'analisi appena fatta dal
collega Tibaldi sia troppo severa nei confronti della risoluzione
che andiamo a votare. Faccio peraltro rilevare una contraddizione
perché il gruppo "La Casa delle Libertà" attraverso il proprio
Capogruppo all'inizio di tale vicenda ha accettato l'ipotesi che
fosse la IV Commissione ad approfondire il tema, ma ovviamente
questo non inficia la legittimità di una posizione che riteniamo in
questo momento poco pratica, in considerazione del fatto che ormai
la IV Commissione ha fatto gran parte del proprio lavoro e quello
che ci interessa è che tale lavoro venga ultimato in maniera utile.
È per questo che ieri nella discussione in IV Commissione avevo
osservato che, senza un mandato del Consiglio - mandato che oggi il
Consiglio darà -, il lavoro della Commissione poteva ritenersi
esaurito, perché non aveva più nessuno scopo. Cosa chiedevamo con
la nostra mozione? Chiedevamo anzitutto un termine di 2 mesi, la
risoluzione stabilisce 3 mesi, va bene lo stesso; chiedevamo che il
lavoro della commissione si concludesse con un documento, mi pare
che la risoluzione accolga questa necessità perché si parla di un
successivo dibattito sulla scorta delle conclusioni della
Commissione ed era il terzo elemento che chiedevamo. In sostanza la
risoluzione che abbiamo sottoscritto accoglie tutte le nostre
istanze, perciò il nostro voto sarà favorevole.
Président - La parole au Conseiller Comé.
Comé (SA) - Intervengo molto brevemente per esprimere il nostro
voto a questo nuovo testo e per esprimere il voto di astensione
sulla risoluzione presentata dal gruppo "La Casa delle
Libertà".
Il nostro è un voto di astensione, essendo per noi intempestiva
la vostra risoluzione e non è una questione di coraggio, il fatto è
che a conclusione di questo lavoro, se sarà necessario, saremo
disponibili a presentare noi una richiesta di approfondimenti
ulteriori e di procedere con una Commissione d'inchiesta; quindi
non vi è assolutamente la necessità di "lustrarsi la medaglia" o di
essere coraggiosi o meno.
Per quanto riguarda il nostro testo presentato, non possiamo che
essere soddisfatti perché abbiamo letto che nella risoluzione che è
presentata vi è stata una convergenza di sensibilità e di volontà
di fare chiarezza, che era la richiesta presentata dal gruppo della
"Stella Alpina" e dal gruppo della "Fédération", e non posso che
sottolineare i punti accolti, come ha fatto il collega Curtaz, ma
aggiungo un punto in più, perché, se leggo l'impegnativa della
nostra mozione, questa dice:
"impegna la IV Commissione
consiliare permanente, allargata ai Capigruppo, a completare il
lavoro fin qui svolto e in seguito a relazionare al Consiglio entro
3 mesi"
, quindi sia l'allargamento ai Capigruppo, sia i tempi,
sia la relazione da presentare in Consiglio sono stati sottoscritti
da tutte le forze politiche, pertanto non posso che esprimere con
soddisfazione il voto favorevole del nostro gruppo.
Président - La parole au Conseiller Frassy.
Frassy (CdL) - Penso vadano dette parecchie cose a conclusione
del dibattito che si sta consumando su questa vicenda e devo
ringraziare l'Assessore Marguerettaz, il quale, al di là della
chiusura del suo intervento, sulla quale dissentiamo ovviamente e
nella quale ha espresso l'inopportunità della Commissione
d'inchiesta - e poi ragioneremo brevemente su questo aspetto -, ha
portato a mia conoscenza - ma penso anche della maggior parte dei
colleghi presenti in quest'aula - fatti nuovi che non erano noti
nella loro cronologia e soprattutto nella loro sostanza due fatti
importanti.
Il "dossier Bo" non è una novità, abbiamo capito il motivo per i
quale il carteggio dell'Assessore Marguerettaz parte nel momento in
cui l'Assessore siede nel posto di Responsabile alle società
partecipate bilancio e finanze, perché il 26 luglio 2001 il
Collegio dei revisori fece una relazione e in quella relazione
evidenziava una serie di irregolarità; perciò le irregolarità che
nel 2005 la "relazione Bo" porta in aula provengono da lontano, non
solo come collocazione temporale, ma anche come rilievi. Il
Collegio dei revisori fa rilievi sui pasti, sui pernottamenti
abusivamente goduti sui telefonini, sulle tessere autostradali,
eccetera.
Cosa è successo dal 2001 ad oggi? Penso che il potere esecutivo,
la Giunta, una volta che fa le nomine degli amministratori e dei
revisori, abbia il dovere di seguire quello che accade nelle
società dove viene gestito il capitale pubblico. Non è successo
assolutamente nulla. Attenzione, la Giunta come organo politico per
la legge n. 88, costitutiva della "GS", aveva il compito di
controllare e il "braccio armato" operativo di questi controlli non
poteva che passare attraverso chi professionalmente aveva il
compito di controllare e il compito era non solo professionale, ma
era anche un compito oneroso per l'Amministrazione regionale,
perché i revisori erano pagati per effettuare dei controlli, ma dal
2001 al 2003 non accade nulla.
Mi congratulo allora con l'Assessore Marguerettaz che in maniera
tempestiva, non appena ha avuto responsabilità politica,
amministrativa, penale, civile e quanto ne consegue del ruolo che
doveva andare a ricoprire, andando a vedere quello che era accaduto
nel passato, ha detto:
"attenzione, adesso vorrei capire cosa
accade"
e inizia a scrivere al liquidatore. Il liquidatore
risponde, l'Assessore chiede precisazioni e dal 2003 al 2005
vengono evidenziati dati e anomalie. Assessore, ci ha messo un po'
di tempo per capire che la situazione era grave però, rispetto ai
suoi predecessori, nel giro di 2 anni ha capito che bisognava fare
degli approfondimenti. Il liquidatore scrive al Dott. Longarini e
l'Assessore dice di ricevere per conoscenza questa corrispondenza.
Ha detto una cosa gravissima:
"necessità di approfondire
l'indagine amministrativa e contabile"
e attenzione siamo al 26
maggio 2005, prima che il "dossier Bo" venisse messo assieme.
Dicevo, necessità di approfondire l'indagine amministrativa e
contabile che era stata avviata su "input" dell'Assessore
Marguerettaz nel settembre 2003 per verificare riflessi penali.
Penso che questi due passaggi siano importanti e tali passaggi sono
assolutamente omessi e non considerati nelle conclusioni alle quali
il Consiglio si appresta a giungere, cioè alla mozione che la
maggioranza, con l'ausilio di tutte le altre opposizioni, la nostra
esclusa, ha concordato.
Voglio ricordare un altro passaggio importante che nessuno ha
citato oggi. Il Procuratore Capo della Procura presso il Tribunale
di Aosta, dopo aver ricevuto il "dossier Bo" - siamo già arrivati
all'autunno 2005 -, ha detto un'altra cosa importante: di non
ravvisare elementi di reato perseguibili d'ufficio e di essere in
attesa che le parti che hanno interesse producano eventuale ed
ulteriore documentazione: le parti che hanno interesse sono
l'Amministrazione regionale.
Evidenzio un fatto che è emerso in tutte le relazioni: che, se
la prescrizione per tutta una serie di azioni di tipo contabile,
piuttosto che civilistico, in relazione al risarcimento del danno,
hanno una prescrizione lunga, la prescrizione in materia penale,
per quanto riguarda i reati perseguibili a querela di parte, si
prescrive nel termine di 90 giorni da quando vengono resi noti i
fatti alla persona lesa nei suoi interessi e su questo bisognerebbe
fare qualche considerazione su quello che è emerso dal "dossier" e
su quelli che saranno gli eventuali approfondimenti. L'Assessore
dice:
"vi sono degli organi che sono preposti ad espletare in
maniera professionale determinate attività di indagine e di
approfondimento"
e li cita:
"il liquidatore, il Collegio dei
revisori, la società di revisione
e in questa
filosofia..."
- dice -
"... la Commissione d'inchiesta non
aggiunge nulla"
, ma allora non ci siamo capiti! Non so quale
idea abbiano i colleghi di maggioranza del ruolo della Commissione
d'inchiesta, ma la Commissione d'inchiesta non deve essere composta
da chi materialmente fa le verifiche nella contabilità e nella
gestione, così come le verifiche non le fa la Giunta, ma i soggetti
che hanno i requisiti tecnico-professionali per districarsi in quel
"mare magnum" di dati contabili. La questione è chi gestisce i
controlli, chi li coordina; riteniamo che in questa situazione la
maggioranza non abbia e non dia quelle garanzie di imparzialità
necessarie per poter arrivare a delle conclusioni che siano il più
possibile obiettive e che fotografino la realtà in cui ha operato
la "GS". Il problema della Commissione d'inchiesta è solo uno:
quello di garantire l'imparzialità degli accertamenti.
La risoluzione: a questo proposito aggiungo il mio stupore a
quello già espresso dal collega Tibaldi per il modo in cui si è
giunti a tale conclusione, questa è una mozione che non dice nulla,
è un "bluff" di chi non ha il coraggio di liquidare la vicenda
dicendo che non è accaduto nulla. Non potendo dirlo per ovvi
motivi, avete messo in piedi tutta un'indagine con un certo
carteggio, non potete dire che non è successo nulla, di conseguenza
un po' di "fumo" va fatto. La vostra risoluzione è il "fumo"
necessario per poter far sì che da qui a 3 mesi tutto passi nel
dimenticatoio.
Caro Assessore Marguerettaz, lei non se n'è accorto perché forse
non ha letto la risoluzione, si è fidato della sua maggioranza e
del suo Presidente, io faccio una scommessa: questa mozione è
l'inizio di un processo politico che lei subirà dalla sua
maggioranza, perché qui è stata inserita una frase significativa
della vera volontà politica di chi l'ha sottoscritta, si dice:
"tenuto conto che la IV Commissione consiliare, su mandato della
conferenza..."
- eccetera -
"... sta già di fatto
positivamente operando un approfondimento sull'insieme delle
problematiche connesse all'andamento della gestione del Casinò di
Saint-Vincent..."
. Io avevo capito invece che le problematiche
non fossero l'andamento, che dà una dinamicità che dal presente
guarda al futuro, pensavo che la IV Commissione fosse stata
incaricata dai Capigruppo di occuparsi di un soggetto estinto, in
fase di liquidazione, la "GS", invece qui si dice:
"sull'andamento della gestione del Casinò"
. Sì, l'andamento
della gestione della Casa da gioco di Saint-Vincent, caro
Assessore, non è brillante e, se la dobbiamo dire in maniera
chiara, dal punto di vista dei dati, è peggiore adesso di prima! Il
Casinò prima faceva debiti, ma adesso ne fa di più, perciò
l'andamento della gestione è peggiorato! Probabilmente è peggiorato
con dei galantuomini, sfortunati, questa è l'attenuante, con
particolare riferimento - si dice - al "dossier Bo" e alle
controdeduzioni nel frattempo pervenute. Le avete lette le
controdeduzioni? Le controdeduzioni le ha riassunte benissimo "La
Stampa" questa mattina, che annuncia querele, ma nei confronti di
chi? Assessore Marguerettaz, ci ringrazi, contro di lei non faranno
querele; il caso mio e del collega Tibaldi forse ha fatto scuola,
lei forse risparmierà la querela. Io faccio una seconda scommessa:
che oggetto della querela sarà il liquidatore; allora, Arrigoni,
Presidente del Comitato di gestione e prima ancora Commissario;
Trentaz, Direttore generale per tutto il periodo di "GS" e
brevemente nel periodo della S.p.a., componente del "CdA",
annunciano querele nei confronti di chi ha dato corpo agli
approfondimenti che l'Assessore Marguerettaz ha richiesto.
Questo capoverso è chiaro, non si poteva cancellare con un colpo
il "dossier Bo", ma viene preceduto dall'andamento della gestione e
viene seguito dalle controdeduzioni e tutte quelle controdeduzioni
smontano con la tesi del complotto politico il fondamento di tale
relazione e dicono che questo complotto politico, in quanto tale,
ha un ispiratore politico, un mandante. Il mandante è l'Assessore
Marguerettaz in nome e per conto di un disegno politico. Lei forse
non ha valutato l'andamento e la piega che sta prendendo
l'approfondimento su questa vicenda. Noi riteniamo sia vergognoso
quello che sta accadendo in quest'aula, perché nessuno di voi ha
capito quello che ha scritto il liquidatore. Lasciate perdere le
200 pagine di allegati, ma qualche riferimento lo voglio fare e vi
invito ad andare a pagina 13. A pagina 13 nell'ultimo capoverso
leggo:
"per un'indagine completa ed accurata occorrerebbe
affidare tale compito a una società di revisione, a un esperto in
indagini societarie"
. Nessuno ne ha parlato, non se ne parla in
questa risoluzione. Attenzione, l'obiettivo dell'Assessore
Marguerettaz era quello di far chiarezza, io mi domando come è
possibile che questa maggioranza, a fronte di tale costrutto,
dimentichi il fine del mandato politico-amministrativo affidato al
Rag. Bo: fare un'indagine completa e accurata e il liquidatore dice
che non la può fare, ma chi la fa: la IV Commissione? La fa il
collega Praduroux con gli altri colleghi di IV Commissione? È una
presa in giro!
Assessore, io mi dimetterei adesso prima di essere costretto a
dimettermi! Lei è stato smentito con questa risoluzione nel suo
obiettivo non politico, ma amministrativo di chiarezza e di
trasparenza amministrativa. Noi oggi lo denunciamo in quest'aula,
affinché non vi sia nessuno che possa dire: "ma non lo avevamo
capito!". Questo Consiglio oggi sta compiendo un'attività omissiva,
noi abbiamo un obbligo di controllo, abbiamo un documento che è
stato sottoscritto dal liquidatore della "GS", il liquidatore della
"GS" dice che è necessario affidare un approfondimento ad esperti
contabili o a una società di revisione, questo Consiglio ignora
completamente tale problematica.
Quando noi avremo letto le ulteriori controdeduzioni che nel
frattempo dovessero pervenirci... e che penso non ci voglia la
"sfera di cristallo" per dedurre che saranno tutte controdeduzioni
per smontare completamente il "dossier Bo", perché questo è il
filone che l'Assessore forse non ha colto e che in tale situazione
è "nudo" e solo... quali saranno le conclusioni che quest'aula
potrà valutare? Prendere atto, perché alla fine si impegna la
Commissione a riferire le risultanze, ma quali saranno le
risultanze? Saranno di aver sentito 5, 10, 20 persone che avranno
detto: "andava tutto bene, il Rag. Bo è un bandito perché ha
frainteso...", eccetera, e a quel punto cosa succede? Succede che
il Rag. Bo verrà cacciato a "pedate nel sedere" dall'Assessore
Marguerettaz, prima di essere cacciato lui stesso dalla sua
maggioranza e a quel punto le opposizioni che avranno sottoscritto
questo documento saranno contente di aver fatto chiarezza, come
chiedeva l'Assessore Marguerettaz e come ribadisce il liquidatore
Bo su 8 anni e mezzo di gestione.
Io sono allibito, ma avete letto le controdeduzioni di chi per 8
anni e mezzo ha fatto il Direttore generale in "GS" e non so quanto
tempo prima il Direttore centrale in gestione privatistica e poi
ancora dopo è stato nel "CdA" della S.p.a.? Dice ad un certo punto:
"in conseguenza del contratto vuoto per pieno si decise..."
- non si capisce chi lo ha deciso, non si capisce se c'è un atto
amministrativo, non si capisce se la decisione è del Comitato di
gestione o se è un "input" politico della Giunta -
"... di
gestire in una certa maniera l'ospitalità del "Grand Hôtel Billia",
di conseguenza di far beneficiare in un'ottica di piena
trasparenza..."
- ma ancora oggi non sappiamo chi sono -
"... società sportive..."
- locali? nazionali? -
"...
grandi e piccole "convention" e altre manifestazioni..."
,
eccetera, ma chi lo ha deciso? Va avanti, confuta tutto e dice per
giustificare il modo in cui venivano fatti gli inviti e il modo in
cui veniva utilizzata l'ospitalità presso la "STV" che erano inviti
di opportunità, ma di "chi" era l'opportunità? Chi è che faceva
queste valutazioni? E, quando deve far riferimento
all'organizzazione sindacale che è stata ospite di una "tavolata
imbandita", dice:
"come da sempre avviene nelle aziende, è
necessario mantenere buoni rapporti e soddisfare nel limite del
possibile e del lecito quelle che sono..."
, eccetera, ma qui
avevamo organizzazioni sindacali che erano comprate con le cene di
gala, questa è la verità! Di fronte a tale situazione nessuno dice
niente.
Vado allora a prendere il "dossier Bo" e vado a vedere un
allegato. Mi domando: come venivano gestite le carte di credito? Lo
abbiamo chiesto ieri e ci è stato risposto che le carte di credito
erano date nella disponibilità dei dirigenti e degli
amministratori, ma come le gestivano? Le gestivano in base ai
criteri leciti con cui si deve gestire una carta di credito. Come
mai allora vi è una fattura intestata al Casinò per l'acquisto di
un palmare, 1.081 euro, e nella contabile lo scarico di questa
cifra è messo come spese di viaggio?
"Non è vero, assolutamente
falso..."
- si dice -
"... sono stati manipolati i
documenti, perché queste spese sono state defalcate dalla mia
retribuzione!"
. Parole, perché nessuno ieri ha visto documenti
che comprovassero questo fatto, ma rimane un dato grave: che, per
ammissione dello stesso dirigente, tutte le carte di credito in
gestione a "GS" funzionavano con un'unica voce: spese di viaggio,
perciò, indipendentemente da quello che si faceva, risultava sempre
la comoda deducibile voce spese di viaggio. Vorrei capire allora
rispetto a queste problematiche come pensate di gestire i lavori
dei prossimi 3 mesi; nei prossimi 3 mesi non succederà nulla di
nulla.
Tornando a quanto diceva l'Assessore, i documenti della "GS" non
sono stati consegnati ai componenti del Collegio dei revisori, sul
presupposto che sono gestiti da S.p.a., ma non è vero! I documenti
della "GS" non possono essere fuori della disponibilità di "GS", la
"GS" non è chiusa, la "GS" è in liquidazione. È impensabile che le
scritture contabili di una società in essere, seppure in
liquidazione, non siano nella disponibilità della società! In
effetti la verità è che, essendo il Casinò sempre lo stesso, "GS",
che non ha una struttura organizzativa o operativa, ha un contratto
di deposito di custodia con la "Casinò S.p.a.". È come quando vado
in banca e metto in cassetta di sicurezza dei beni, vado per
accedere alla cassetta di sicurezza e mi dicono: "no, non la puoi
aprire", ma scherziamo?
L'articolo 2403 del Codice civile individua i doveri del
Collegio sindacale e dice che i sindaci possono in qualsiasi
momento procedere anche individualmente ad atti di ispezione e di
controllo. Quello che è successo in questi giorni nella "Casinò
S.p.a." merita un provvedimento disciplinare nei confronti di quel
dirigente che si è permesso di interferire e di impedire il
legittimo intervento dei componenti del Collegio sindacale, vi è la
rilevanza penale oltre che disciplinare in quell'atteggiamento! Su
questo nessun interviene, si copre anche questo intervento come si
coprono gli usi e gli abusi che vengono fatti da funzionari che non
hanno neppure la qualifica dirigenziale in orario di ufficio per
mandare "e-mail" che invitano tutti ad attivare procedure di
contenzioso nei confronti della stessa società, e nessuno
interviene neppure su questi fatti! Non è possibile che si continui
impunemente ad utilizzare le strutture pubbliche nel più totale
abuso delle regole!
Voi allora votate una mozione dove confermate il mandato ma,
Presidente Perron, lei dovrebbe intervenire in questo dibattito
semplicemente per fare applicare il Regolamento, perché questa
risoluzione è in violazione del Regolamento, perché le Commissioni
possono fare tante cose, ma sono le cose previste dagli articoli 21
e 23, per l'articolo 24 qui ci troviamo a svolgere un'indagine
conoscitiva, quindi bisogna avere il coraggio di applicare
l'articolo 24 e di chiamare le cose con il loro nome, ovvero
indagine conoscitiva, che può essere svolta previo consenso
dell'Ufficio di Presidenza o su richiesta del Consiglio. Se questa
è una richiesta del Consiglio, non si conferma il mandato, si dà il
mandato, perché non confermiamo nulla! Non mi risulta, Presidente -
e la pregherei di verificare la formalità di questo
"conferma il
mandato"
-, che non vi sia nessuna conferma; qui si da mandato!
Presidente, allora per cortesia che nella forma il rispetto per il
Regolamento sia rispettato. Le Commissioni riferiscono al Consiglio
con apposito documento le acquisizioni e le conclusioni delle
indagini; sulle conclusioni e sulle indagini discuteremo al momento
debito; nel frattempo acquisiremo ulteriori informazioni per
contribuire ad arricchire l'esigenza di trasparenza e verifica dei
momenti della "GS".
Penso non vi sia da aggiungere altro se non da chiudere con il
rammarico che questo Consiglio ancora una volta ha dimostrato di
essere inadeguato rispetto al ruolo istituzionale che gli compete,
perché, colleghi di maggioranza, o avevate il coraggio di assumervi
la responsabilità politica, e non solo, perché stiamo discutendo di
denari pubblici, di bilanci che per legge competevano
all'approvazione del Consiglio, stiamo discutendo di una richiesta
di approfondimento, che nessuno sta facendo, perché, Assessore, la
Giunta sta dando un incarico a una società di revisione? La Giunta
ha deciso di andare ad approfondire quanto è scritto qui oppure
tutto "muore" e finisce nei 3 mesi della IV Commissione? Su questo
lei deve dare una risposta, lei deve dirci per quale motivo ritiene
non sia utile o necessario arrivare a quell'approfondimento sulla
contabilità. Dicevo, o questo Consiglio si assumeva la
responsabilità politica di dire: "non è successo nulla, abbiamo
litigato nell'"Union", abbiamo litigato in maggioranza, abbiamo
litigato in Giunta, il Casinò è stato un bel gioco che ci ha
consentito di riposizionare, direi di contentare tutti, di
conseguenza va bene così", oppure dovevate avere il coraggio che è
stato riconosciuto dal mio gruppo a chi nella scorsa legislatura ha
presieduto per 8 anni, perché aveva esperienze pregresse, la Giunta
e ha avuto il coraggio di accettare una Commissione che facesse
chiarezza.
Oggi la pace unionista che si è fragilmente saldata intorno
all'obiettivo delle elezioni politiche, che si è consolidata
sull'esigenza di ricandidare al Senato l'uomo forte di questo
momento dell'"Union"... ancora una volta sta giocando con gli
interessi pubblici, ancora una volta si fa ostaggio del Consiglio
regionale, ancora una volta, cari Consiglieri Borre e Perrin, con
vostra buona pace, si sta facendo beffa di ogni morale e di ogni
ragionamento. Non voglio dire che vi sia il Vangelo nel "dossier
Bo", dico che il "dossier Bo" va approfondito; questa risoluzione è
il "pannicello caldo" di chi non ha il coraggio di difendere la
propria linea politica e vuole buttare una "manciata di sabbia"
alla stampa - che domani titolerà che la IV Commissione andrà
avanti negli approfondimenti -, ma poi non succederà più nulla. Su
tale vicenda daremo battaglia in aula e fuori dall'aula, perché su
questo non accettiamo di mettere un condono "tombale"! I condoni
"tombali" li fanno le società, li fanno i privati, i condoni
"tombali" non li fa un'amministrazione politica con i soldi di
tutti, caro Presidente Caveri, anche perché vogliamo ancora capire
in questa sintesi quali sono stati i commensali abituali della
"brasserie", vogliamo sapere chi sono quelle persone alle quali si
chiedeva di riempire il vuoto per pieno, altrimenti rimaneva troppo
vuoto. Vogliamo sapere se la voce che circola nei corridoi di
questi giorni, di società sportive che alloggiavano al "Billia" nel
vuoto per pieno, calciatori e dirigenti, sono solo voci o sono
invece situazioni fondate; su questo, Presidente Caveri, andremo
fino in fondo, lo sappia.
Presidente - Se nessun altro chiede di intervenire, pongo in
votazione la mozione iscritta al punto n. 35, presentata dal gruppo
"La Casa delle Libertà":
Consiglieri presenti: 34
Votanti: 23
Favorevoli: 3
Contrari: 20
Astenuti: 11 (Comé, Curtaz, Lanièce, La Torre, Lavoyer, Perrin,
Riccarand, Salzone, Squarzino Secondina, Stacchetti, Viérin
Marco)
Il Consiglio non approva.
Presidente - Pongo in votazione la risoluzione presentata a
firma dei Capigruppo di maggioranza, nonché dei Capigruppo Comé,
Lavoyer e Curtaz, di cui do lettura:
Consiglieri presenti e votanti: 34
Favorevoli: 31
Contrari: 3
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK