Consiglio Regionale della Valle d'Aosta - Oggetto del Consiglio n. 55 del 26 luglio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 55 del 26 luglio 1993 - Resoconto
OGGETTO N. 55/X - Disponibilità dei terreni per la
realizzazione della riser­va naturale "Les Iles" nei comuni di
Quart, Nus, Brisso­gne, Saint-Marcel. (Interpellanza)
Interpellanza - Richiamata la delibera di Giunta n. 4659 del 14
maggio 1993, avente per oggetto: "Determinazione della riserva
naturale "Les Iles" sita nei comuni di Quart, Nus, Saint Marcel e
Brissogne.
Visto il decreto del Presidente della Giunta regionale n. 676
del 25 maggio 1993.
Visto il decreto sospensivo del Presidente della Giunta
regionale n. 865 del 29 giugno 1993.
Vista la lettera datata 09 luglio 1993 inviata dai proprietari
dei fondi interessati e pervenuta all'Amministrazione regionale in
data 12 luglio 1993.
Ciò premesso, i sottoscritti consiglieri regionali
Interpellano
La Giunta regionale per conoscere
1) come si è proceduto per la verifica della disponibilità dei
ter­reni, prevista all'articolo 24 della legge regionale del 30
luglio 1991 n. 30, all'atto di deliberare il provvedimento di
Giunta n. 4659 del 14 maggio 1993;
2) se la stessa intende confermare i contenuti della delibera di
Giunta n. 4659 del 14 maggio 1993;
3) se intende mantenere efficace il Decreto sospensivo del
Presi­dente della Giunta regionale n. 865 del 29 giugno 1993;
4) quali i tempi e il relativo iter per la definizione della
pratica.
F.to: Viérin Marco-Rini.
Presidente -
La parola al Vicepresidente, Viérin
Marco.
Viérin M. (DC) -
Questa vicenda è sempre più
ingarbugliata, in­fatti non si riesce a capire come sia stato
possibile emanare un decreto, il n. 676 del 25 maggio di
quest'anno, quando nello stesso è stato riportato in premessa:
"...la conoscenza di atti amministrativi di Enti locali e
specialmente le osservazioni dei proprietari dei comuni siti nei
Comuni di Brissogne e Saint-Marcel".
Ricordo che queste
osservazioni riguardavano la con­cessione della relativa
disponibilità dei terreni e quindi, proprio perché a conoscenza di
questi fatti, l'articolo 24 della legge re­gionale del 30 luglio
1991, n. 30 non permetteva - e non per­mette - l'emissione del
decreto in questione e, ancor peggio, di sospenderlo con successivo
decreto 865 del 29 giugno 1993. Lo stesso, doveva invece essere per
lo meno revocato. Sta di fatto che certamente qualcuno ha preso una
cantonata, dirigenti o amministratori che siano, sulla quale si
deve fare chiarezza ed è per questo motivo che chiediamo delle
risposte concrete e precise alle domande poste nella nostra
interpellanza, e preci­samente:
- Punto 1: Come si è proceduto per la verifica della
disponibilità dei terreni prevista dall'articolo 24 della legge
regionale 30 luglio 1991, n. 30, all'atto di deliberare il
provvedimento di Giunta n. 4659 del 14 maggio 1993?
- Punto 2: La Giunta intende confermare i contenuti della sua
delibera n. 4659 del 14 maggio 1993?
- Punto 3: Intende mantenere efficace il decreto sospensivo del
Presidente regionale n. 865 del 29 giugno 1993?
- Punto 4: Quali sono i tempi e il relativo iter per la
definizione della pratica?
Presidente -
Risponde l'Assessore dell'ambiente,
territorio e trasporti, Ricca­rand.
Riccarand (VA) -
Credo che la risposta alle
domande richieda una rapida pre­messa su questa zona umida - che è
la più importante in Valle d'Aosta - lungo il corso della Dora,
dove esistono soltanto due zone umide: la prima, è al Marais di
Morgex e l'altra, è appunto a Saint-Marcel. Quella di Saint-Marcel
è senz'altro la più im­portante per la sua estensione e perché è
l'unica area in cui ci sia un passaggio molto importante di uccelli
migratori che usa­no questa zona come area di sosta e di
alimentazione. Inoltre, è l'unica zona umida in cui si riproducano
molte specie di uccelli che sono presenti in Valle d'Aosta.
Nel 1987 c'è stato uno studio molto accurato di questa zona
umida, condotto da Bocca e Maf­fei per conto del Museo di Scienze
Naturali di Saint-Pierre, che poi ha dato luogo a una pubblicazione
del Museo di Scienze Naturali di Torino: in esso è emerso che sono
presenti ben 145 specie di uccelli che rappresentano il 63 percento
delle specie note e presenti in Valle d'Aosta. Alcune di queste
specie posso­no nidificare e hanno possibilità di riproduzione
soltanto in questa zona umida. Credo che siano questi, molto
rapidamente, i dati fondamentali che spiegano quanta importanza
l'Ammi­nistrazione regionale ha sempre dato a questa zona - che è
l'ul­tima frazione di terreno rimasta con quelle caratteristiche -
ri­spetto ad una zona che un tempo era molto più estesa. Credo che
lo stesso toponimo "Les Iles", come ben sapete, si estendes­se su
una zona molto vasta che andava dalla confluenza della Dora con il
Buthier fino ad oltre Saint-Marcel. Oggi è rimasta soltanto questa
area molto limitata e quindi, coerentemente con l'importanza
naturalistica di questa zona, l'Amministra­zione regionale da circa
una decina di anni sta operando per salvaguardarla.
Nel 1982 si è creata una oasi di protezione per cominciare a
proteggere quest'area; il 7 novembre del 1983 il Consiglio
re­gionale con una propria mozione ha impegnato l'assessorato
competente a porre in essere tutti gli atti necessari alla
salva­guardia della flora e della fauna facenti parte dell'oasi
protetta di "Les Iles". Nel 1991, con la legge regionale n. 30,
quella cita­ta dal Consigliere Viérin:
"Norme per l'istituzione
delle aree naturali protette"
, si sono definite le procedure
per arrivare all'istituzione delle riserve naturali e coerentemente
con queste norme il 6 novembre 1992, con la deliberazione n. 10207,
la Giunta regionale ha proposto l'istituzione della riserva "Les
Iles" con una perimetrazione piuttosto ampia.
Sono quindi stati raccolti, dopo la proposta, le osservazioni e
i pareri dei vari soggetti interessati: i proprietari dei terreni,
i comuni, il con­sorzio pesca, la società che gestisce l'impianto
di inerti collocato all'interno dell'area perimetrata,
l'Associazione
"Sport de nou­tra tera"
. Sulla base di tali
osservazioni la Giunta regionale nel maggio 1993 ha infine
deliberato l'istituzione della riserva su di una area più ridotta
rispetto a quella inizialmente proposta, proprio tenendo conto di
una serie di osservazioni che erano state fatte, ed è stato poi
emanato il decreto del Presidente della Giunta n. 676 del 25 maggio
1993.
L'attuale impasse, cioè la sospensione del decreto del
Presiden­te della Giunta di istituzione della riserva, deriva da
una si­tuazione confusa che si è verificata recentemente. Per
l'istitu­zione dell'area di riserva, come prevede la legge, ci
vuole un consenso da parte di almeno i due terzi dei proprietari;
in realtà praticamente tutti i proprietari di terreni della zona -
ec­cetto uno - hanno dato il loro consenso all'istituzione
dell'area protetta ma con una condizione: che fosse risolto il
contenzioso tra i proprietari stessi e il demanio dello Stato sulla
proprietà di alcune zone che si trovano all'interno di questa zona.
Ad una verifica successiva è però emerso che questo contenzioso non
era stato nemmeno avviato e diventava quindi difficile risolvere un
problema di questo tipo. La Giunta ha quindi ritenuto che, non
essendo stata avviata questa procedura, venisse meno quella parte
di condizione posta sul parere favorevole e ha rite­nuto quindi di
procedere con il decreto applicativo. C'è stata una opposizione,
una resistenza dei proprietari che hanno ri­badito che questo loro
condizionamento sarebbe diventato un parere negativo, se non fosse
stata risolta la questione, e quindi il decreto di istituzione è
stato poi sospeso.
Adesso l'Ammini­strazione regionale sta facendo una verifica
puntuale per sta­bilire quanti sono i proprietari che sono
favorevoli senza con­dizioni e quanti invece sono contrari, in modo
da verificare se esistono i due terzi e quindi poter andare avanti;
nel frattempo l'Amministrazione si preoccupa anche di seguire il
contenzioso, per quanto è possibile, visto che si tratta di un
conflitto fra pro­prietari e demanio dello Stato, in cui non c'è un
ruolo diretto da parte dell'Amministrazione.
La volontà della Giunta regionale è chiaramente quella di
riu­scire a completare l'iter di questa pratica, perché credo che
non possa esserci scelta diversa; si tratta di andare incontro alle
esigenze e ai problemi posti dai proprietari e dagli altri soggetti
che hanno degli interessi legittimi su questa area. Io credo che
nell'arco di pochi mesi la questione si possa risolvere e che
en­tro l'autunno sia possibile dare una conclusione definitiva a
questa pratica che è avviata ormai da dieci anni.
Presidente -
La parola al Vicepresidente, Viérin
Marco.
Viérin M. (DC) -
Mi stanno bene le premesse fatte
sull'impor­tanza e sulla dislocazione dell'area ma emergono anche,
dalle parole dell'Assessore, alcune grosse incongruenze. Che la
si­tuazione sia piuttosto confusa mi sembra sia stato confermato;
poi si dice che il contenzioso non era stato avviato: allora io
vor­rei capire come si possa emettere un decreto di istituzione
quando per l'applicazione di tale legge istitutiva è previsto il
consenso dei proprietari e quando poi questo consenso è
subor­dinato ad altre questioni che non sono state nemmeno avviate.
Decade quindi a questo punto il consenso dei proprietari e,
guardando il relativo articolo 24, il decreto non poteva essere
emanato. Altro problema è quello sollevato, in ultimo, dal fatto
che questa vertenza è tra demanio e proprietari.
Vorrei solo ri­cordare, visto che sono dell'Envers e conosco la
situazione, che quei laghi sono stati creati artificialmente per
escavazione su questi terreni che avevano già dei proprietari; in
seguito, c'è stato un errore da parte del catasto che ha fatto sì
che queste aree fossero "d'ufficio" inserite come proprietà
demaniali: è questo il vero motivo del contenzioso.
Credo perciò che questo contenzioso sia determinante per
l'assenso e quindi per la le­gittimità dell'atto in questione
nonché del decreto attualmente sospeso. Voglio poi ricordare alcune
altre cose: tale istituzione non è conforme, in questo momento, a
tutti gli strumenti ur­banistici in atto o in fase di attuazione,
come i piani regolatori comunali e il piano territoriale
paesistico.
Bisognerà poi risol­vere di pari passo il problema del campo dei
giochi tradizionali valdostani - rebatta, tzan, fiolet - e pensare
altresì dove si potrà trasferire l'attuale riserva di pesca del
lago Lillaz-ovest, unica riserva di questo tipo nella valle
centrale gestita dal Consorzio regionale per la tutela,
l'incremento e l'esercizio della pesca in Valle d'Aosta, che
attualmente dà la possibilità agli anziani, ai giovani e ai turisti
che si avvicinano a questa disciplina di poter accedere con
facilità e sicurezza a questo sport.
Nello stesso la­go vengono inoltre effettuate innumerevoli gare
di pesca che si­curamente non potrebbero trovare attualmente altre
sedi es­sendoci quasi sempre dai 100 ai 120 concorrenti. Infine,
una battuta: visto che questi atti sono stati espressi dal collega
La­nivi, allora Presidente della Giunta, speriamo che le altre
questioni da lui trattate siano un po' meno ingarbugliate,
so­prattutto dopo l'ultima lezione che abbiamo ricevuto da lui
nelle vesti di buon padre di famiglia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK