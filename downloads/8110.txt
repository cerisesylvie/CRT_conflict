Consiglio Regionale della Valle d'Aosta - Oggetto del Consiglio n. 2551 del 28 gennaio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2551 del 28 gennaio 1987 - Resoconto
OGGETTO N. 2551/VIII - DISTRIBUZIONE DEI BUONI PER LA BENZINA
IN ESENZIONE FISCALE. (Interrogazione).
PRESIDENTE:
Do lettura del testo della interrogazione
presentata dai Consiglieri Millet e Bajocco:
Interrogazione
Vista la legge n. 913 del 22.12.1986, inerente ai beni
contingentati, entrata in vigore il 31.12.1986;
Sentito che l'inizio della distribuzione dei buoni benzina
per il 1987 sarà posticipata rispetto al 1986;
i sottoscritti Consiglieri regionali
Interrogano
l'Assessore regionale per conoscere:
1)
qual è l'interpretazione, e a chi compete
l'interpretazione autentica, per l'utilizzazione degli aumenti
previsti dalla legge sopracitata per il 1986, essendo la stessa
entrata in vigore l'ultimo giorno del 1986;
2)
quando sarà iniziata la distribuzione dei buoni
benzina per il 1987 e quali decisioni sono state adottate per
evitare eventuali code agli sportelli;
3)
se si è già deciso come si utilizzeranno nel 1987
gli eventuali quantitativi eccedenti di benzina.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Per quanto concerne la prima questione
posta circa i criteri interpretativi, la "interpretazione
autentica", credo che l'interrogativo abbia alla base l'esigenza di
conoscere se la legge approvata il 22 dicembre e pubblicata sulla
Gazzetta Ufficiale il 30 dicembre, entrata in vigore il 31 dicembre
1986, comporti l'aumento anche per il 1986. Su questo problema non
abbiamo dubbi, anche perchè è in corso di discussione nelle varie
Commissioni l'interpretazione che l'aumento per la Valle d'Aosta
valga per il 1986; per cui - per rispondere alla prima domanda - lo
stesso giorno, il 31 dicembre, abbiamo inviato una lettera al
Ministero delle Finanze, Prof. Visentini, con cui si richiede di
consentire alla Valle d'Aosta di procedere allo sdoganamento
dell'aumento del 1986 nel corso del 1987. Ci risulta che già il
Ministero abbia interessato gli uffici competenti perchè questo
possa avvenire. Il quantitativo è relativo all'aumento: da 350 mila
ql a 450 mila; chiediamo, dunque, l'immissione in Valle d'Aosta
dell'aumento dell'86 nel corso del 1987. La giustificazione di
questo è di tipo tecnico: non ci era possibile, nell'arco di
ventiquattro ore, procedere nè all'immissione nè alle operazioni di
sdoganamento per i quantitativi di aumento consentiti, che non
valgono soltanto per la benzina, ma anche per gli altri beni
contingentati di cui è previsto dalla legge l'aumento.
Per quanto concerne, quindi, la seconda domanda, la
distribuzione la inizieremo nel corso del mese di marzo, cioè non
appena scaduta la validità dei buoni dal 1986, che come tutti
sanno, sono validi fino al 28.2.1987. La Giunta regionale porterà
nella Commissione competente la proposta per l'assegnazione dei
buoni benzina per il 1987.
Per quanto riguarda le misure da prendere per evitare eventuali
code agli sportelli, è già stato sperimentato dal punto di vista
interno - lo sperimenteremo adesso nell'assegnazione del primo
semestre 1987 - un sistema di rilascio di prenotazioni, che tiene
conto dei tempi medi di rilascio dei buoni della benzina. Questo
piccolo meccanismo lo abbiamo già verificato all'interno e sarà
sperimentato adesso con la distribuzione dei buoni carburante per
il primo semestre 1987.
In merito all'ultima domanda, se si è deciso come si
utilizzeranno nel 1987 gli eventuali quantitativi eccedenti di
benzina, l'autorizzazione del Ministero delle Finanze a immettere
sul mercato il contingente 1986 è una delle condizioni per valutare
il quantitativo complessivo di contingente di carburante nel 1987.
Comunque, non credo che potremmo parlare di eccedenze, nel senso
che la linea seguita di mantenere le assegnazioni unitarie
all'utente automobilista valdostano ha creato delle condizioni di
deficit per gli esercizi precedenti e, quindi, gli aumenti attuali
sono aumenti che per un paio di anni ripianeranno le situazioni
deficitarie prodotte dal mantenimento dell'assegnazione unitaria
agli utenti. Sono in corso i calcoli, però per il 1987 fondamentale
sarà l'accoglimento della richiesta che abbiamo avanzato al
Ministro il 31 dicembre 1986.
PRESIDENTE:
Ha chiesto di parlare il Consigliere Millet,
ne ha facoltà.
MILLET (P.C.I.):
Dalle parole dell'Assessore ho avuto
conferma che non è tutto scontato: siamo ancora in attesa delle
decisioni del Ministero delle Finanze e penso anche di quello del
Tesoro, che dovrà poi fare i decreti per le minori entrate. Questo
perchè la legge precedente portava l'indicazione della data di
entrata in vigore, mentre questa entra in vigore il giorno
successivo alla pubblicazione, che è del 31 dicembre 1986. Questo è
già un fatto positivo di per sè, però se viene conteggiato o tutto
il 1986 o un trecentosessantacinquesimo, si passa da tredicimilioni
di litri a trentasettemila litri, quindi c'è una differenza non di
poco conto.
Dalle parole dell'Assessore si capisce che si aspetta il
Ministero delle Finanze, che è poi quello che deciderà se questa
legge debba partire dal 31 dicembre 1986 o dal 10 gennaio 1987; la
vecchia interpretazione faceva riferimento a leggi che decorrevano
sempre dal 10 gennaio. Non nascondo che ho preoccupazioni su questo
punto ed è sempre bene aspettare. La critica che facevamo nel
passato era di andare alla distribuzione di quello che si era già
acquisito e non di quello che era ancora da acquisire. E qui vorrei
ricordare l'ironia fatta dal Consigliere Beneforti quando in
Commissione avevamo posto se sarebbe stato opportuno o no
distribuire i buoni benzina; a quel momento ci aveva detto che
eravamo stati gabbati perchè la Democrazia Cristiana aveva risolto
tutto, come se i buoni benzina fossero potestà di questa forza
politica a livello nazionale.
Di fatto, i valdostani cosa hanno avuto? Hanno avuto, sì, due
mesi su tre, però il contingente del 1987 andranno a prenderlo a
marzo, per cui i due mesi su tre li hanno già persi e dovranno
aspettare. Quindi, riteniamo di aver avuto ragione a sostenere
quella posizione secondo cui sarebbe stato opportuno distribuire
quello che si distribuiva a legge approvata.
Chiediamo all'Assessore che la distribuzione per il 1987 sia
fatta al più presto, perchè riteniamo che le code, al di là della
prenotazione (che speriamo funzioni), siano sempre dovute al
ritardo nella distribuzione, perchè se si distribuiscono i buoni
benzina in tempo utile, le code si accorciano.
Per quanto riguarda l'utilizzo dell'eventuale supero, pregherei
l'Assessore che, prima di decidere, interpelli la Commissione
competente, in modo che si possa discutere. Fra le altre cose
vorremmo rivedere la questione dei motocicli, con le garanzie che
devono essere date, perchè anche noi siamo contro quegli abusi;
però, ci siamo sempre dichiarati contrari al fatto di aver
depennato i motocicli agli effetti della distribuzione, perchè
questi veicoli consumano benzina e, dal punto di vista
dell'inquinamento, si è disincentivato un trasporto, che, rispetto
alla macchina, forse poteva portare dei vantaggi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK