Consiglio Regionale della Valle d'Aosta - Oggetto del Consiglio n. 804 del 21 ottobre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 804 del 21 ottobre 2009 - Resoconto
OGGETTO N. 804/XIII - Interpellanza: "Problematiche relative
al servizio di trasporto dei disabili".
Interpellanza
Preso atto che l'Amministrazione regionale ha attivato un
importante servizio per il trasporto dei disabili;
Riconosciuto lo sforzo fatto per migliorare la qualità e
superare le difficoltà emerse, tenendo conto anche delle
disponibilità finanziarie non illimitate;
Rilevato però che alcuni servizi sono stati affidati a
personale che riscontra difficoltà nell'eseguire le azioni di
salita e discesa dal mezzo, essendo alcuni mezzi attrezzati con
pedana manuale, che hanno una pendenza eccessiva per chi non è
dotato di una adeguata forza fisica;
Riscontrato che per annullare una corsa è necessario
comunicare al gestore, entro le ore 13.00 del giorno precedente la
soppressione del servizio, non tenendo sufficientemente conto di
eventuali imprevisti documentabili o di uscite non
programmabili;
i sottoscritti Consiglieri regionali
Interpellano
l'Assessore competente per conoscere se intenda valutare
soluzioni tecniche in grado di sopperire alle problematiche sopra
riportate.
F.to: Donzel - Carmela Fontana
Président
- La parole au Conseiller Donzel.
Donzel (PD)
- Egregio Presidente, cari colleghi, nel
presentare questo tipo di interpellanza voglio sottolineare come ci
sia pienamente coscienza dell'importante servizio che è stato messo
in atto dall'Amministrazione regionale, di come si sia fatto il
possibile - già in risposta ad interrogazioni e interpellanze che
sono venute da altri gruppi - per migliorare la qualità e superare
le difficoltà emerse nei primi periodi dell'attivazione di questo
tipo di servizio. Ciononostante vogliamo dare parola ad alcune
difficoltà che sono emerse nell'ambito dell'espletamento di questo
servizio, perché questo è il nostro compito, questo attiene alla
politica, cioè di interpretare e leggere la realtà.
Siamo altresì coscienti che in questo momento difficile non è
così facile erogare servizi alla persona di qualità, ho parlato con
degli amici amministratori di altre realtà fuori della Valle
d'Aosta, ci sono stati addirittura dei tagli ai finanziamenti di
questo tipo di servizio, perché costi eccessivi dei servizi sono
presenti in tutte le realtà, soprattutto quando si fa un gran
parlare di federalismo fiscale, ma in realtà le amministrazioni
locali sono sempre più in difficoltà. Quindi siamo consapevoli
delle difficoltà che ci sono, e però non possiamo non evidenziare
come il problema della necessità di proseguire un percorso di
formazione, che è stato annunciato dal personale che si occupa di
questi servizi, sia indispensabile; in alcuni casi c'è un problema
di forza fisica, perché non tutte le pedane risultano essere pedane
automatiche, quindi bisogna avere una certa forza per spingere la
carrozzina su queste rampe e non tutti sono all'altezza e rischiano
di mettere a repentaglio la sicurezza del disabile.
Oltre a ciò ci sono delle questioni normative assolutamente
importanti, delicate, come quelle che attengono alla sicurezza
durante il percorso, quindi il personale che si occupa del
trasporto è autorizzato solo all'ancoraggio della carrozzina in
alcuni casi, e ci sono problemi rispetto alla messa in sicurezza
dell'utente sulla carrozzina. Tutto questo è delegato alla famiglia
con difficoltà oggettive per chi si sposta, quindi anche qui
vorremmo che si spingesse il più possibile nella direzione della
formazione di questo personale, che fosse in grado anche di
svolgere alcune attività di questo tipo, altrimenti le limitazioni
sarebbero eccessive. Limitazioni alla mobilità individuale di
alcuni utenti che, raggiunta la maggiore età, non possono sempre
essere seguiti dai familiari.
L'altra questione riguarda le possibilità di questi viaggi. So
che è stato fatto uno sforzo enorme, però immaginare che soltanto
dieci viaggi siano legati ad esigenze personali davvero è un po'
poco per chi vuole usufruire di questo servizio, soprattutto voglio
fare un esempio concreto. Immaginiamo che una persona voglia andare
a teatro: stante l'applicazione alla lettera del regolamento,
dovrebbe muoversi entro le otto oppure rientrare dopo le sette del
mattino, perché l'orario di partenza o di arrivo deve essere almeno
uno fra le sette e le venti. È un po' improbabile che ci siano
spettacoli teatrali che inizino dopo le nove, alle volte, quindi
uno deve stare un'ora davanti ad aspettare che inizi l'attività
teatrale.
C'è una rigidità nelle richieste da formulare, è chiaro che
dobbiamo controllare, ma vorrei fare un esempio con un altro
servizio erogato, che riteniamo interessante e importante, che è
quello di Allô Nuit; un servizio importantissimo, visto anche i
fatti recenti in cui sono incorsi alcuni giovani...
(interruzione dell'Assessore Marguerettaz, fuori
microfono)
...sì, però io dico che ci sia un servizio di Allô Nuit è
assolutamente importante, ma l'Allô Nuit viene contattato
attraverso una telefonata gratuita, senza presentare dieci fogli,
dieci giustificazioni e quant'altro! I disabili non hanno accesso a
questo servizio, perché i mezzi non sono tali da poter portare
disabili. Come dire: il disabile la discoteca se la scorda! E
quindi noi forniamo servizi a giovani che hanno tutte le
potenzialità per recarsi nei luoghi, le dobbiamo fornire loro
perché sappiamo quanto può essere utile questo, ma d'altra parte un
giovane disabile non potrà andare ad una festa, non potrà
partecipare ad un'attività teatrale, perché questa è la realtà.
Questa è la segnalazione che mandiamo, dicendo che in
prospettiva in alcune realtà si è cercato di creare e di mettere a
disposizione mezzi pubblici che siano attrezzati in modo tale che,
oltre a questi indispensabili servizi che riguardano gravi
disabilità e che vanno tenuti a parte, alcuni mezzi pubblici siano
attrezzati affinché il disabile li possa serenamente utilizzare
senza dover incorrere in questa procedura, che è una procedura
molto rigida. Capisco la necessità di ridurre i costi... ma allora,
visto che parliamo di trasporti, investiamo perché i mezzi che
vengono messi a disposizione dell'utenza normale siano mezzi che
consentano anche al disabile di utilizzarli. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Merci, M. le Président.
Due riflessioni. Il personale che riscontra difficoltà
nell'eseguire le azioni di salita e discesa: abbiamo avuto
un'informazione di un solo incidente avvenuto in fase di discesa di
un utente che - ripeto - probabilmente è stato anche frutto di una
poca attenzione da parte del conducente, e ci hanno comunicato che
questo autista è stato sollevato dall'incarico. Quindi quella
situazione da cui abbiamo avuto un'informazione... proprio perché
abbiamo un rapporto così importante con delle persone che hanno
determinate sensibilità... questa incuria è stata sanzionata nel
modo più rigoroso. Per il resto, ufficialmente non ci sono altre
comunicazioni, se si eccettuano le comunicazioni che abbiamo anche
condiviso in questo Consiglio nell'ambito dell'avvio nel mese di
gennaio, ma al di là di quel momento, dopo, la situazione si è
normalizzata.
Quella che anche nella sua interpretazione ha evidenziato come
una problematica, ovvero le pedane mobili non motorizzate,
risultano tuttavia a norma. Non abbiamo degli strumenti per dire:
non potete usarle, perché sono a norma, ed è chiaro che rispetto a
quelle motorizzate hanno la necessità di un intervento molto più
vigoroso da parte dell'autista, però questo è.
La comunicazione al gestore di eventuale annullamento entro le
13,00 del giorno precedente l'effettuazione del servizio: tale
impostazione era prevista dai criteri e modalità di effettuazione
del servizio di trasporto dei disabili, cioè a monte, che sono
stati predisposti da un'apposita commissione cui partecipano anche
i rappresentanti delle diverse associazioni dei disabili. Questo
limite temporale trova la sua motivazione nell'esigenza di
effettuare un'adeguata programmazione di circa 320-350 servizi che
giornalmente vengono effettuati.
Va sottolineato che il fenomeno dell'annullamento oltre i
termini previsti ha assunto proporzioni notevoli ed è chiaro che a
livello di programmazione, nel caso in cui all'ultimo momento ciò
avvenga per molteplici servizi, vi possono essere ricadute
organizzative ed economiche importanti. C'è tutta
un'organizzazione, salta tutto, e i danni economici ci sono, perché
se non c'è l'effettuazione del trasporto, non c'è la remunerazione,
ci sono dei tempi vuoti, c'è una diseconomia; però capiamo il
problema, lo hanno rappresentato anche a me, quindi su questo
argomento è stata avviata un'operazione di sensibilizzazione.
L'Ufficio trasporti ha inteso far emergere tali comportamenti allo
scopo di sensibilizzare l'utenza al rispetto del regolamento,
inviando delle specifiche comunicazioni solo a quegli utenti che,
al momento in cui il servizio è stato reso in modo idoneo,
scartando tutta la fase di avvio del mese di gennaio, avessero
superato le dieci disdette non consentite, ma tenendo comunque in
considerazione la possibilità che si verificasse l'evento
eccezionale legato ad un'urgenza improvvisa che non poteva
permettere di rispettare i termini imposti.
Per quanto è di una possibile soluzione, l'analizziamo; capiamo
anche cosa vuol dire questa soluzione che è stata indicata, ovvero
poter utilizzare - ne abbiamo parlato anche con il collega Bertin -
i mezzi pubblici. Oggi come oggi - e avremo modo di vederlo nel
piano di bacino di traffico - i mezzi pubblici che possono anche
avere le pedane, nel momento in cui vi è un disabile, deve esserci
l'intervento di una persona che aiuta e che segue il disabile per
salire. E non può essere l'autista, che non può mollare il pullman
e assentarsi dal posto di guida, perché non è consentito dalle
norme, pertanto bisognerebbe avere due persone a bordo; con due
persone a bordo i costi sono di un certo tipo.
Quindi il tema lo stiamo verificando, capendo anche quali sono
le difficoltà. Nulla è impossibile, ma se riusciamo a dare un
servizio preciso e puntuale come stiamo facendo con il servizio
disabili, risolviamo tanti problemi. Nell'altro caso bisogna
cercare di affinare; oggi come oggi, dal punto di vista
contrattuale gli autisti non lo hanno neanche previsto nel loro
mansionario, quindi bisognerebbe fare una trattativa dal punto di
vista del lavoro.
Il tema è corretto, lo stiamo seguendo, abbiamo avuto anche noi
le segnalazioni e cercheremo di fare di tutto per limitare le
conseguenze negative.
Président
- La parole au Conseiller Donzel.
Donzel (PD)
- Ringrazio l'Assessore per aver riconosciuto
che il problema esiste, naturalmente condividiamo il fatto che non
sia di facile soluzione, ma bisogna sempre cominciare da qualche
parte e almeno il nostro obiettivo è quello di avvicinare il più
possibile ad una soglia dei diritti, ad una soglia di uguale
accesso alla mobilità tutti i componenti di una società, quindi
particolare attenzione ai disabili.
Volevo dire che non mi riferivo davvero ad un incidente nel
rilevare dei problemi, mi riferivo - e visto che lei ha dimostrato
quest'attenzione - ai problemi di ancoraggio che sono effettuati a
norma per quanto riguarda la carrozzina, ma ci sono ancora dei
problemi relativamente all'ancoraggio del soggetto sulla carrozzina
stessa. La invito a verificare questa cosa.
L'altra cosa, visto che c'è questa attenzione, che voglio
ripuntualizzare, riguarda la questione delle dieci possibilità che
uno ha di muoversi all'anno per esigenze personali: qualsiasi
cittadino si rende conto che dieci possibilità all'anno sono
assolutamente esigue. Ma se andiamo all'applicazione rigida del
regolamento, un utente teoricamente non può andare alla messa di
mezzanotte, solo per farvi capire, perché per andare alla messa di
mezzanotte dovrebbe partire entro le otto di sera o rientrare alle
otto del mattino; siccome frequentare i luoghi di culto fa parte
delle cose autorizzate nelle dieci esigenze personali all'anno,
bisogna che questo regolamento, siccome non è affidato a dei
politici, ma è affidato a dei dirigenti che applicano le norme che
diamo, sia un regolamento che goda di una flessibilità da questo
punto di vista.
La ringrazio per l'attenzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK