Consiglio Regionale della Valle d'Aosta - Oggetto del Consiglio n. 2395 del 10 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2395 del 10 gennaio 2007 - Resoconto
OGGETTO N. 2395/XII - Realizzazione di un centro di
formazione professionale nell'area ex Cogne.
(Interpellanza)
Interpellanza
Vista la Delibera di Giunta regionale n. 3728 del 1° dicembre
2006, avente per oggetto "Conferimento di incarico a Finaosta
S.p.a., ai sensi dell'art. 6 della L.R. 16/2006 n. 7, per la
progettazione esecutiva e la Direzione lavori di un immobile da
destinare ad attività di formazione professionale da realizzare
nell'area ex Cogne di Aosta";
Atteso che in base alla legge regionale 4/1993, la Giunta
regionale ha acquisito l'area industriale "Cogne" di Aosta, "al
fine di bonificarla e di promuovervi nuovi insediamenti produttivi,
sulla base di un piano di riorganizzazione urbanistica e
riconversione produttiva", d'intesa con il Comune di Aosta;
Osservato che, con propria delibera n. 517 del 28-02-2005 è
stato dato incarico alla Finaosta S.p.a. di provvedere, per il
tramite di Vallée d'Aosta
Structure S.r.l., alla
progettazione definitiva di un immobile da destinare ad attività di
formazione professionale da realizzare nell'area Cogne, modificando
in tal modo l'originaria destinazione degli edifici previsti nel
master plan dell'area;
Considerato che nella regione sono presenti e attive numerose
strutture pubbliche scolastiche che hanno al loro interno le
competenze e le capacità operative per realizzare centri di
formazione professionale;
i sottoscritti Consiglieri regionali
Interpellano
l'Assessore competente per conoscere:
1) i motivi per i quali si sia ritenuto urgente e
indispensabile procedere alla realizzazione di un centro di
formazione professionale, i cui costi di costruzione risultano
peraltro rilevanti, in un'area originariamente destinata a nuovi
insediamenti produttivi;
2) per quali ragioni non si è ritenuto di creare un sistema
integrato di formazione professionale, utilizzando in maniera
efficiente e mirata tutte le risorse già esistenti, sia in termini
di strutture materiali, che di esperienze umane e competenze
professionali, in tutti i gradi dell'istruzione pubblica;
3) su quali settori della formazione si intenda investire, in
relazione agli insediamenti produttivi esistenti o previsti, e a
quali soggetti si intenda affidare la gestione di un settore così
importante.
F.to: Bortot - Squarzino Secondina
Presidente
- La parola al Consigliere Bortot.
Bortot (Arc-VA)
- Pensavo che l'area "ex Cogne" fosse
un'area di insediamento industriale e al massimo artigianale, anche
rispetto all'interrogazione dei colleghi Frassy e Lattanzi
stamattina abbiamo sentito che vi sono ancora dei moduli
disponibili. Ho qui una deliberazione del Governo, la n. 3949, che
trasferisce 1,8 milioni di euro alla "Finaosta" per la
valorizzazione dell'"area Cogne". All'interno della deliberazione
della Giunta si legge al punto e):
"considerato che il
completamento della ristrutturazione dell'edificio denominato PAC,
che richiederà risorse finanziarie attualmente stimabili in non
meno di 1,8 milioni di euro, verrà effettuato da "Vallée d'Aoste
Structure" con gradualità in relazione alle esigenze delle imprese
che si dovranno insediare nell'ambito di apposite
convenzioni..."
, eccetera. Abbiamo una deliberazione del 1°
dicembre, recante: "Conferimento di incarico a Finaosta per la
progettazione esecutiva e la direzione lavori di un immobile da
destinare ad attività di formazione professionale da realizzare
nell'area ex Cogne"... allora credo vi siano delle norme
urbanistiche, penso che di immobili per la formazione
professionale, di immobili come strutture scolastiche ce ne abbiamo
in tutta la Regione, non riesco a capire perché si debba dare un
finanziamento di 6 milioni di euro per girarlo alla "Vallée d'Aoste
Structure" per creare una struttura scolastica nell'"ex area
Cogne", adibita ad insediamenti industriali. Vorrei capire anche a
chi è riferita la formazione professionale a cui si fa riferimento,
a che tipologia di persone e se questa "cosa" diventa sostitutiva
delle scuole di formazione professionale che abbiamo già in tutta
la Regione.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Inizio cercando di dividere sotto 2
aspetti questa interpellanza: il primo aspetto riguarda il fatto,
su cui possiamo essere d'accordo, che la formazione diventa uno dei
terreni più importanti su cui giochiamo anche le nostre prospettive
di sviluppo. Sappiamo bene quanto sia importante creare
un'interazione fra la scuola e il lavoro, ma questa interazione
passa anche attraverso una formazione professionale che non sempre
la scuola riesce a dare e che sempre più il lavoro richiede. Credo
che, se siamo d'accordo sul fatto, la formazione diventi un terreno
su cui dobbiamo investire, se riusciamo ad avere questo minimo di
piattaforma su cui ragionare, il ragionamento si svolge in maniera
più logica e facile. Mi sembra di capire - il collega Bortot muove
la testa in senso affermativo - che su questo possiamo essere
d'accordo. Credo allora che non dobbiamo stupirci nel momento in
cui facciamo una scelta, che è quella di investire in modo corposo
sulla formazione e lo facciamo anche ragionando in termini di
strutture. La nostra Regione è una delle poche in Italia che non
possiede un centro di formazione professionale generalista,
esistono sicuramente sul territorio valdostano alcuni luoghi di
formazione e qui mi verrebbe da fare una piccola parentesi. Invito
ad andare a visitare Chavonne per vedere in che condizioni avviene
la formazione, vi sono dei locali che non solo necessitano di
manutenzione, ma sono locali non adeguati, che non saranno mai
adatti, ma addirittura non so come il Sindaco abbia dato la
possibilità di praticarli, perché io non gliela avrei data
l'agibilità. Nel momento in cui noi seriamente vogliamo affrontare
tale argomento, dobbiamo pensare che anche la formazione deve avere
delle strutture tali in cui concentrare questo momento di lavoro. È
chiaro che si potrebbero individuare altre sedi, certo, però
ritengo che noi, individuando la sede nell'area dell'"Espace
Aoste", diamo una risposta intanto baricentrica rispetto alla
Regione e al numero dei suoi abitanti e anche all'accesso viabile
rispetto ad altre realtà, ma soprattutto la diamo in un territorio
che va riqualificato, che va popolato e va non solo riqualificato
negli spazi industriali esistenti... e che sicuramente saranno
occupati con un "marketing" più adeguato e con un lavoro intenso
che stiamo portando avanti... ma che anche attraverso un
insediamento formativo unifichi sotto un aspetto ideale il lavoro
con la formazione, nel senso che noi forniamo dove si lavora e
viceversa. Credo sia importante dare la sensazione che vi siano dei
distretti che crescono non solo nella capacità imprenditoriale, ma
anche per l'aspetto formativo che avviene all'interno di queste
aree.
Alle domande che avete fatto ho preparato una risposta scritta,
come sempre, perché credo sia giusto nei vostri confronti. Alla
prima domanda la risposta è la seguente:
"Per poter dotare la Valle d'Aosta di un sistema di
formazione professionale innovativo come previsto nella legge
regionale 7 marzo 2003, "Disposizioni in materia di politiche
regionali del lavoro, di formazione professionale e di
riorganizzazione dei servizi per l'impiego", la Regione ha
costituito un sistema di accreditamento che prevede che i soggetti
formativi abbiano sedi operative idonee e adeguate. La Regione,
quindi, conscia anche del fatto di essere una delle poche Regioni
in Italia sprovviste di una sede per la formazione a valenza
generalista, si era mossa in tal senso già nel 2005, adottando la
deliberazione della Giunta n. 517/2005 con la quale incaricava
Finaosta S.p.a., tramite Vallée d'Aoste Structure, di progettare un
immobile sito nell'ex Cogne. La normativa urbanistica allegata
all'accordo di programma fra Regione e Comune di Aosta per la
realizzazione di interventi per la ristrutturazione urbanistica e
la riconversione dell'area industriale ex Cogne consentiva la
realizzazione nella zona "D2" di attività di servizio connesse alle
attività produttive, di cui la formazione fa parte e la "Finaosta"
aveva valutato positivamente l'attuazione del centro di formazione,
oltre che per favorire il popolamento dell'Espace Aoste, anche per
creare un polo dei servizi per l'area. Il costo di costruzione
previsto per l'edificio, che è un costo importante, è un costo
unitario che, spalmato sulla superficie dell'edificio, è di circa
900 €/mq. Mi pare non risulti eccessivo rispetto al costo della
costruzione di edifici simili"
.
Seconda domanda.
"Premesso che solo gli enti accreditati
possono erogare formazione professionale cofinanziata mediante
risorse pubbliche, in Valle d'Aosta l'obiettivo primario è quello
di istituire un solo centro di informazione gestito da un operatore
del settore, da mettere a disposizione di tutti i soggetti
accreditati. Questa soluzione permetterebbe di risolvere le
problematiche oggi esistenti, legate al reperimento di locali
idonei alla formazione sia teorica, sia pratica. Faccio presente
anche il discorso degli extracomunitari: sappiamo che nel settore
dell'edilizia abbiamo tanti operai extracomunitari, sappiamo come
aumenteranno e quante persone avranno necessità di integrarsi sul
lavoro e siamo a conoscenza delle difficoltà esistenti. Immaginate
anche un operaio che non conosce i cartelli dell'antinfortunistica,
immaginate quanto vi è da fare in formazione anche in settori che
apparentemente possono sembrare non interessanti, dove invece vi è
da creare tutto un sistema che oggi permetterebbe di creare una
manodopera più qualificata e anche più conscia e responsabile,
quindi più tutelata sotto l'aspetto della sicurezza, perché formare
vuol dire insegnare i doveri e i diritti, quindi credo che anche
sotto questo aspetto capiate l'importanza di questi spazi, che si
rivolgono a molte persone, non sono degli spazi sovradimensionati.
Infatti per lo svolgimento delle attività pratiche, non potendo
utilizzare laboratori scolastici, perché gli stessi sono già
occupati dagli alunni, attualmente gli unici laboratori disponibili
sono quelli ubicati nell'edificio di Chavonne, che però necessita
di urgenti lavori di ristrutturazione e non è comunque rispondente
alle esigenze degli enti di formazione. Si segnala inoltre
l'esistenza di una connessione fra il sistema dell'istruzione e il
sistema della formazione professionale che devono essere integrati
non nel senso di negare le reciproche peculiarità, ma in quello che
riescono con appositi interventi - tirocini informativi, "stages",
crediti formativi - a rendere permeabili i reciproci
percorsi".
Terza domanda.
"Le attività di formazione professionale
consisteranno in interventi attuati in risposta ai bandi attivati
nei settori previsti del POR, che rispondono alle indicazioni
strategiche della Regione, oltre che in interventi previsti da
logiche definite a livello nazionale o sindacale, qui parliamo
dell'apprendistato, della formazione continua, eccetera.
Attualmente la formazione professionale è gestita dalla Regione e
dall'Agenzia del lavoro tramite l'emissione di bandi ai quali
possono partecipare i soggetti accreditati, gli enti di formazione,
istituzioni e imprese, che propongono le diverse iniziative in
funzione delle esigenze raccolte sul territorio"
.
Presidente
- La parola al Consigliere Bortot.
Bortot (Arc-VA)
- Assessore, ho paura che qui si "stia
mettendo il carro davanti ai buoi", abbiamo l'"Institut agricole"
che fa formazione professionale, ho visto una deliberazione che
adesso tale istituto si occuperà anche di corsi per apprendisti di
"vannerie", di sculture in legno e di torneria, quindi l'"Institut
agricole" amplia la sua visione di insieme. Abbiamo la cassa
edile... che, assieme agli imprenditori del settore, formano gli
operai del settore edile; abbiamo le scuole professionali da Verrès
in Viale F. Chabod, che formano tornitori, operatori meccanici,
fresatori.
Vorrei capire, per evitare che si costruisca un'altra
"cattedrale nel deserto", ieri abbiamo parlato della "Porta della
Valle d'Aosta" a Pont-Saint-Martin, poi abbiamo fatto il palazzo
nuovo della "Finaosta", il palazzo nuovo di "CVA", adesso facciamo
il "palazzo nuovo" della formazione professionale, senza capire in
che direzione vogliamo che vada e l'apprendistato, e la formazione
culturale e professionale permanente, in quali settori e con quali
progetti. Avrei capito che lei fosse venuto dicendo: "abbiamo "tot"
disoccupati, "tot" giovani da immettere nel mercato del lavoro, i
settori trainanti strategici che abbiamo scelto come Amministratori
regionali dove investire: turismo, commercio, industria,
agricoltura, piuttosto che artigianato... noi presupponiamo un
programma per "tot" occupati, ci mancano i giovani o le persone
formate o da riqualificare, rispetto a questo fabbisogno, abbiamo
da costruire una nuova struttura". Io allora capisco e mi dichiaro
d'accordo o non d'accordo. L'impressione che ho è che vi siano un
sacco di operatori che lavorano sulla formazione professionale, che
loro richiedono una struttura nuova non tanto per formare quanto
per alimentare le necessità di lavoro rispetto a sé stessi. Sarà
una battuta, ma non era questo il discorso che insieme, in tutti
questi mesi da quando è Assessore, avevamo messo in piedi, in piedi
avevamo messo: bioedilizia, fonti rinnovabili, quantificare i
lavoratori della "Tecdis" in mobilità...
(interruzione dell'Assessore La Torre, fuori
microfono)
... d'accordo, Assessore, io mi rivolgo a lei, però
indirettamente mi rivolgo al Governo di cui lei fa parte. Ci
troviamo continuamente di fronte ad investimenti immobiliari su
strutture, senza capire cosa... voglio dire, dell'"ex Brambilla" so
che diventa un polo scolastico, ma degli edifici che libereremo
perché lì dentro faremo il polo scolastico cosa ne faremo? Non
sarebbero strutture disponibili per la formazione professionale?
Non vedo una scuola professionale ad Aosta nell'"area Cogne"
onnisciente, dove ci sta l'informatico e il tornitore, piuttosto
che lo storico o il geografo, o il climatologo. Vedevo la
formazione professionale più che i contenitori, la qualità, gli
indirizzi strategici di che tipo di economia, di società e di Val
d'Aosta ci prefiguriamo, perché, se non partiamo da questo
presupposto, avremo una struttura dove metteremo dentro gli
operatori della formazione professionale senza ben capire che tipo
di formazione professionale facciamo, con quali indirizzi e con
quali strategie. Il rischio è quello che abbiamo sottolineato
durante la discussione del bilancio... vi sono 25 milioni di euro
sulla formazione professionale, non si riesce a fare un bilancio di
cosa abbiamo portato a casa in tutti questi anni in termini di
formazione culturale, di formazione professionale, faccio un
esempio: in tutto il comparto turistico abbiamo elevato il livello
di professionalità dei camerieri, di chi lavora nei ristoranti, nei
bar e negli alberghi, di modo che possano relazionare con i clienti
che vengono in Valle d'Aosta in modo culturale diverso da come si è
fatto finora? Scopriremo allora che forse non abbiamo bisogno di
investire 4,5 milioni di euro sulla pubblicità che si fa per la
Valle d'Aosta per portare turisti, che poi magari non siamo
decentemente in grado di accogliere perché mancano i livelli
professionali.
Vogliamo parlare della cassa edile, dove ci sono dentro le
organizzazioni sindacali? Abbiamo gruppi di professionisti - e lei
lo sa benissimo - che vanno a Trento e a Bolzano a vedere
"CasaClima", il bioedilizio e abbiamo pochissime imprese e
pochissimi operatori, lavoratori nel settore edilizio in grado di
operare in questa direzione, dobbiamo formarli? Ma allora
sciogliamo la cassa edile e diciamo che non ha funzionato finora e
cominciamo a fare qualcos'altro!
Abbiamo finito di parlare dell'"INVA"... sono 6 milioni di euro
per la gestione e la valutazione del sistema telematico, poi su
questo settore che tipo di professionalità abbiamo preparato per
mettere sul mercato lavoratori e progettisti che facciano sì che la
nostra Regione in tale settore diventi appetibile? Abbiamo fatto
una convenzione con la "Finmeccanica", in cosa si traduce tale
convenzione e per quale tipo di professionalità e di livelli
culturali perché questa "cosa" diventi operativa per insediamenti
in tale direzione?
Abbiamo finito di parlare adesso di "CVA", allora nel settore
energetico usciamo dall'immobilismo, non pretendo che lo faccia
"CVA", lo deve fare il Governo regionale per indirizzare questo
settore in una direzione e avremo bisogno di persone
professionalizzate, ma non capisco perché si debba fare una
struttura quando abbiamo le strutture immobiliari. Chi gestisce
questa struttura: l'Agenzia del lavoro? Ma l'Agenzia del lavoro è
in grado di gestire dal punto di vista professionale e culturale
per immettere sul mercato nuovi operatori rispetto al fabbisogno e
ai settori produttivi che vogliamo incrementare?
Per quanto riguarda l'Assessore alla sanità, quantifichiamo cosa
ha bisogno dal punto di vista dell'assistenza, dell'operatività e
del miglioramento delle nostre strutture sanitarie; vediamo che
cultura dare e capiamo se occorre una struttura nuova o se occorre
mandare queste persone a Lione o a Milano. Se non capiamo i settori
strategici sui quali la Regione vuole investire, non siamo in grado
di capire che strutture fisiche e che tipo di investimenti dobbiamo
fare in quella direzione.
Qui il rischio è che creiamo l'ennesima "cattedrale nel deserto"
che farà piacere a tanti imprenditori, perché si torna alla storia
delle scatole cinesi: la Regione dà incarico a "Finaosta", la
"Finaosta" lo gira a "Vallée d'Aoste Structure" e questa troverà
gli imprenditori necessari a fare in modo che, investendo 6
milioni, qualcuno continui a vivacchiare indipendentemente dalla
strategia finale con cui costruiremo questo "guscio".
Presidente
- La parola alla Consigliera Squarzino
Secondina.
Squarzino (Arc-VA)
- C'è una domanda a cui l'Assessore
non ha risposto ed è chi gestirà questo centro. Possiamo capire le
argomentazioni, ma non è chiaro... e in questo senso il collega
Bortot cercava di presentare il problema nelle sue linee più vaste,
cioè la politica, rispetto alla formazione professionale, che la
Giunta vuol portare avanti... e non è chiaro come questo centro di
formazione si inserisca nel tutto. Chi gestisce? Se è un ente
formatore che gestisce questo centro, intanto chi sceglie questo
ente formatore e, se lo gestisce direttamente lui, quale rapporto
vi è fra questo ente e tutti gli altri? Se non si hanno chiare
queste cose, uno può dire che si costruisce un altro fabbricato e
può sempre essere utile, ma è un fabbricato che sarà di aule, ma
allora di aule ne abbiamo dappertutto, oppure saranno attrezzature?
Ma che tipo di attrezzature? L'impressione è che questo sia un
progetto che è nato anni fa su altre motivazioni, che adesso va
avanti, ma non si sa bene cosa farne; allora o la Giunta ha in
mente un progetto chiaro in cui inserire anche questo elemento e ha
senso portare avanti tale progetto, altrimenti questa è
un'operazione da bocciare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK