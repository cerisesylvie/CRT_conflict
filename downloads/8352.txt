Consiglio Regionale della Valle d'Aosta - Oggetto del Consiglio n. 2833 del 6 maggio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2833 del 6 maggio 1987 - Resoconto
OGGETTO N. 2833/VIII - DISEGNO DI LEGGE CONCERNENTE:
"AUMENTO, PER L'ANNO 1987, DELLA SPESA PER L'APPLICAZIONE DELLA
LEGGE REGIONALE 3 AGOSTO 1971, N. 10, E SUCCESSIVE MODIFICAZIONI E
INTEGRAZIONI, RELATIVA ALLA SOTTOSCRIZIONE DI CAPITALE AZIONARIO DI
SOCIETÀ FUNIVIE E SEGGIOVIE LOCALI E DI ALTRE SOCIETÀ AVENTI PER
FINE INIZIATIVE DI INTERESSE TURISTICO LOCALE".
PRESIDENTE
: La Presidenza rende noto che in questo
momento vi viene distribuito il testo del disegno di legge in
oggetto, concordato in sede di Commissione, sul quale il Consiglio
è chiamato a pronunciarsi.
Ha chiesto la parola l'Assessore al Turismo, Urbanistica e Beni
Culturali, Lanièce; ne ha facoltà.
LANIECE (D.C.):
Nello scorso Consiglio avevo chiesto il
rinvio di questo disegno di legge perché nel frattempo erano
pervenute ulteriori richieste di finanziamento e cioè di aumento
del capitale sociale da parte di alcune società nelle quali la
Regione è già presente con il 35% del capitale societario. Pertanto
si è voluto predisporre un testo unico che comprendesse tutte le
nuove richieste alle quali dovremo far fronte nel corrente
anno.
Il finanziamento previsto per la Val Vény è la diretta
conseguenza delle delibere già assunte in precedenza, una delle
quali è stata approvata anche quest'anno, e che prevede che la
Regione pareggi la propria percentuale in funzione di quanto è già
stato sottoscritto dal capitale privato.
Nel frattempo ci era pervenuto un vasto programma di ampliamento
e di ristrutturazione, da parte della Società Pila, in previsione
dell'arrivo della nuova funivia, che comprendeva anche un'ulteriore
sottoscrizione di capitale e per questo intervento abbiamo previsto
di investire 700 milioni.
Anche nelle funivie di Champoluc, nella speranza che si risolva
il problema del comprensorio di Antagnod, dovremo sottoscrivere
ulteriori aumenti di capitale e la stessa cosa è prevista per le
funivie di Champorcher dove, con l'arrivo della nuova cabinovia,
saremo costretti a potenziare ed a migliorare gli impianti
esistenti a monte della costruenda cabinovia.
La società Piccolo S. Bernardo di La Thuile prevede anch'essa di
aumentare il capitale sociale, così come la società Cime Bianche di
Valtournenche e la società Ghiacciai del Lys di Gressoney per la
quale ultima procederemo ad una sottoscrizione per 90 milioni.
Tutta la spesa ammonta a circa 2,5 miliardi contro i 700 milioni
che erano stati inizialmente previsti con il progetto di legge del
quale avevo chiesto il rinvio.
Tutti consideriamo gli impianti di risalita come una specie di
volano del nostro turismo invernale e quindi è doveroso che il
Consiglio proceda alla sottoscrizione di questi aumenti di
capitale.
PRESIDENTE
: Per la chiarezza del documento che vi è stato
distribuito, del quale i Consiglieri che hanno seguito l'argomento
sono già a conoscenza, posso dire che il nuovo testo, che è
chiamato emendamento ma che in realtà è il nuovo testo proposto
dalla Commissione, è accompagnato dal parente della I Commissione,
dal parere della III Commissione che ha concordato il nuovo testo
e, per la parte finanziaria, dal parere favorevole del Ragioniere
Capo.
Ha chiesto la parola il Consigliere Sandri; ne ha facoltà.
SANDRI (N.S.):
Intendo stigmatizzare la presentazione di
questa variante fondamentale al progetto di legge che ci era stato
consegnato con l'ordine del giorno, perché non si tratta solo
dell'aggiunta di alcune "cosette" ad un provvedimento di legge, ma
di una modifica che stravolge il significato economico-finanziario,
nonché politico, delle scelte che vengono operate in questo
settore.
Non possiamo tacere che l'assegnazione di 700 milioni alla Pila
S.p.A., senza un progetto meglio specificato, alle funivie di
Champoluc cui ha già fatto riferimento l'Assessore, e di un
centinaio di milioni alle funivie di Champorcher, non è certamente
il modo più corretto per affrontare questo argomento. Pertanto io
invito l'Assessore, la Giunta e la maggioranza a ritirare questo
progetto di legge per ripresentarlo in Consiglio accompagnato da
una documentazione più completa e precisa. A mio parere, infatti,
non è possibile imporre la discussione in aula, quando manca ogni
elemento di giudizio.
PRESIDENTE
: Poiché non credo che possa essere accoglibile
la proposta di ritiro del provvedimento, chiedo al Consigliere
Sandri se formalizza ufficialmente la proposta del rinvio del
provvedimento alla Commissione.
Ha chiesto la parola il Consigliere Sandri; ne ha facoltà.
SANDRI (N.S.):
Allora formalizzo la proposta di
rinvio.
PRESIDENTE
: Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
Chiederei di non rinviare il
provvedimento alle Commissioni competenti, perché le stesse si sono
già espresse in merito. Chiedo scusa al Consiglio per aver omesso
di precisare, durante la mia brevissima relazione, che abbiamo
adottato questa procedure perché si tratta di intervenire con una
certa urgenza, sia perché dobbiamo versare alla Val Vény la nostra
quota di capitale per gli impegni già assunti in precedenza, sia
perché dobbiamo intervenire nei confronti della Società Pila che
sta presentando i progetti per i nuovi lavori.
Ci siamo resi conto anche noi che, nel seguire questa procedura,
abbiamo praticamente predisposto una nuova legge, però se avessimo
dovuto presentare un nuovo progetto di legge i tempi si sarebbero
ulteriormente allungati. Abbiamo chiesto alle Commissioni di
esprimersi nel merito di questo emendamento che, praticamente,
modifica tutte la legge; le Commissioni, molto gentilmente (ed io
le ringrazio pubblicamente), l'hanno accettato, così come hanno
accettato la procedura proposta.
Pertanto prego il Consiglio di volersi esprimere su questo
progetto di legge.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
È stato ammesso esplicitamente anche
dall'Assessore che l'attuale testo praticamente stravolge il
disegno di legge che ci era stato presentato.
Io insisto nel chiedere il rinvio dello stesso provvedimento
all'esame della Commissione perché, secondo me, scelte come quella
di Pila non sono facili e perciò devono essere attentamente
meditate.
Oltretutto la legge potrebbe essere approvata senza
l'emendamento e ciò consentirebbe di ottemperane ugualmente agli
impegni assunti con la Val Vény perché i 700 milioni, che erano
previsti per la Società Val Vény e per la Funivie di Champorcher,
come mi sembra di aver capito, vanno a finire tutti alla Val Vény,
mentre con l'emendamento mi venite a dire che bisognerebbe darle 1
miliardo e 24 milioni...
PRESIDENTE
: Non entriamo nel merito, perché dobbiamo
semplicemente dire se si è a favore o contro il rinvio.
SANDRI (N.S.):
Volevo solo precisare che sarebbe
opportuno, a mio parere, lasciare la legge come era stata
presentata inizialmente, rinviando all'esame della Commissione
l'emendamento considerandolo come una nuova proposta di legge.
PRESIDENTE
: Allora pongo in votazione la proposta del
Consigliere Sandri di rinvio alle Commissioni del testo che, mi
preme sottolineare, è quello della III Commissione e non più quello
della Giunta:
ESITO DELLA VOTAZIONE
Presenti: 25
Votanti: 19
Favorevoli: 3
Contrari: 16
Astenuti: 6 (Aloisi, Bajocco, Cout, Dolchi, Mafrica e
Millet).
Il Consiglio non approva.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Nel discutere i due testi in sede di
Commissione, noi avevamo proposto che l'Assessore competente,
invece di presentare solo i due testi di legge, accompagnati dalle
cifre e dagli elenchi delle società, corredasse il tutto con un
giudizio di merito sull'attività delle stesse società.
In linea di principio noi siamo favorevoli al presente
provvedimento e quindi voteremo a suo favore, però torniamo a
ribadire questa necessità e chiediamo che la prossima volta
l'Assessore si presenti con un resoconto di verifica sull'andamento
di queste società. Come ho già detto altre volte e come intendo
ribadire, le 20 società nelle quali la Regione è presente con una
quota di capitale che supera di solito il 30%, hanno i bilanci che
denotano una situazione abbastanza difficile. Chiediamo quindi che
la Regione faccia una valutazione di merito ed assuma anche delle
decisioni conseguenti, perché non è giusto decidere solo sulla
partecipazione azionaria o assegnare contributi secondo le leggi
regionali per la costruzione degli impianti, senza conoscere il
quadro generale della situazione societaria.
Diciamo quindi all'Assessore che manca questo quadro generale di
riferimento. È stato predisposto lo studio tecnico dell'ing. Landi,
nel quale si prevedono delle scadenze per il rinnovamento degli
impianti, ma riteniamo che la Regione debba anche predisporre un
suo programma di investimenti. Il fatto che l'Assessore presenti un
provvedimento di circa 700 milioni e subito dopo ne presenti un
altro che prevede una spesa di 2,5 miliardi, è la più evidente
dimostrazione che la visione dell'intera questione non è affatto
chiara.
Noi votiamo a favore di questo disegno di legge perché riteniamo
necessaria la presenza della Regione, però riteniamo che
l'Assessorato al Turismo, Urbanistica e Beni Culturali, debba fare
un'indagine sul modo in cui vengono gestite queste società.
Tra i 18 bilanci che si riferiscono al 1985 (mancavano quelli di
2 società) e gli 11 che si riferiscono al 1986, riscontriamo
infatti che le perdite di esercizio sono aumentate addirittura del
36% e, se prendiamo in considerazione i debiti consolidati,
scopriamo che l'aumento è stato addirittura del 50%, mentre gli
incassi, forse per l'annata particolarmente eccezionale, sono
aumentati del 21%.
Noi ribadiamo l'impressione che l'Assessorato non abbia gli
strumenti idonei che gli consentano, magari attraverso accertamenti
effettuati da parte di qualche funzionario, di avere sempre sotto
controllo l'andamento delle società che gestiscono gli impianti di
risalita. Del resto, tra soldi che la Regione impegna nella
partecipazione al capitale azionario, negli investimenti sugli
impianti e nei contributi a fondo perso per la battitura delle
piste, si raggiungono cifre pari a diversi miliardi all'anno e ciò
giustifica un serio e doveroso controllo da parte della
Regione.
Questi impegni finanziari debbono avere dei riscontri positivi,
non solo a livello finanziario di società. Io ammetto che al limite
le stesse possano anche chiudere i bilanci in deficit, però ci
dovrebbero comunque essere dei riflessi positivi indotti
sull'occupazione e sulle altre attività dell'area circostante.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Visto che volete discutere a tutti i costi
questo disegno di legge, cerco di fare un'analisi sui suoi
contenuti.
Per quanto umanamente mi possa essere molto simpatico
l'Assessore al Turismo, Urbanistica e Beni Culturali, io credo che
incontri notevoli difficoltà organizzative nel suo Assessorato,
perché nessuno lo informa su ciò che accade in Valle d'Aosta da un
anno all'altro.
Nel progetto che ci è stato inviato dalla Commissione noi
possiamo leggere: "Funivie Val Vény S.p.A.: lire 1.024 milioni,
destinate a completare l'aumento di capitale deliberato lo scorso
anno"; mentre nel progetto di legge presentato il 22/23 aprile e
poi di nuovo il 6/7 maggio, leggiamo:
"Il provvedimento si rende necessario in quanto occorre dare
corso entro breve tempo alla sottoscrizione di capitale azionario
della S.p.A. Funivie di Champorcher, nonché della Funivie
Val Vény S.p.A. - Totale: Lire 700 milioni. Considerando che le
Funivie di Champorcher...". Non si conosce la cifra esatta, ma si
tratta di un centinaio di milioni. Ciò ovviamente significa che voi
avevate previsto di spendere per la Società Val Vény solo 600
milioni, malgrado la presenza di una delibera di spesa del
Consiglio di amministrazione della società Val Vény, verificata in
assemblea, che impegna la Società in una previsione di
spesa
pari ad 1 miliardo e 24 milioni.
Dall'analisi dei due provvedimenti non si capisce se nei mesi di
aprile/ maggio voi intendevate sottoscrivere solo una parte
dell'aumento di capi eppure se era vostra intenzione sottoscriverlo
tutto. A meno che non si voglia intendere che si è presentato un
provvedimento solo per farlo iscrivere all'ordine del giorno,
mentre il testo della vera legge è giunto solo due minuti prima che
iniziasse la discussione. Questa spiegazione, secondo me, sarebbe
certamente molto grave, tanto più che è fin troppo evidente che i
due provvedimenti sono impostati in modo completamente diverso.
Uno è estremamente generico, "Funivie di Champorcher e Val
Vény", tanto per dare un contentino all'una e all'altra, ma senza
indicare le cifre riferite alle singole società; mentre l'altro
cerca, perlomeno, di quantificare l'entità delle varie cifre. Come
già avevo accennato prima, scopriamo che abbiamo due cifre che,
secondo me, non hanno dignità di stampa. C'è scritto: ...un
centinaio di milioni destinati al potenziamento del ..., a seguito
della realizzazione della nuova cabinovia...", senza indicane la
cifra esatta. Ciò significa che voi non avete neppure un progetto
ben definito sul che cosa deve essere fatto! Non si possono
chiedere dei soldi al Consiglio, in questo modo! Lo stesso discorso
vale per le Funivie di Champorcher e per le Cime Bianche di
Valtournenche!
Il mio voto non sarà sicuramente positivo, a differenza forse di
quello di altri Gruppi dell'opposizione, perché le circostanze alle
quali ho fatto cenno testimoniano dell'assenza più assoluta di
qualsivoglia progetto. Non l'avete avuto nel passato, non l'avete
adesso e non lo avrete nel prossimo futuro!
Può darsi che l'Assessore non abbia avuto il tempo materiale di
scrivere queste cose, però abbiamo tutto il tempo e la possibilità
di chiarire l'esatto significato di queste cifre e di queste
differenze.
Pertanto, attendo con fiducia di avere delle spiegazioni che
diano sufficienti garanzie sulla chiarezza del provvedimento.
PRESIDENTE
: Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
Nel merito di quanto è stato richiesto
dal Consigliere Millet, posso impegnarmi a portare all'attenzione
del Consiglio, in un secondo tempo, la situazione generale di tutte
le Società dalle quali ci è stato chiesto di sottoscrivere la nuova
quota del capitale societario.
Finora non l'abbiamo fatto, ma d'ora in avanti provvederemo a
portare questa situazione all'attenzione della Commissione, in modo
che nel corso della discussione si possa approfondire con certezza
ogni singola situazione.
Oggi
non si è provveduto in merito perché qualche mese fa
la situazione delle varie società era già stata discussa in
Consiglio, quando avevo anche distribuito una situazione che
rispecchiava l'andamento delle varie società. In ogni caso mi
impegno per il futuro a presentare questa situazione.
La Regione segue direttamente ogni consiglio di amministrazione
attraverso i propri rappresentanti, forse sarebbe il caso di
presentare in Commissione una relazione sull'attività di ogni
società, specie quando si chiede di sottoscrivere un nuovo aumento
del capitale societario.
Nel merito di quanto rilevato dal Consigliere Sandri, confermo
che al momento della stesura del testo del disegno di legge, c'era
stato un progetto di sottoscrizione, i cui fondi erano stati
impegnati lo scorso anno, quando noi avevamo assunto l'impegno di
versare la nostra quota a rate.
L'ultimo provvedimento che abbiamo discusso tre Consigli fa e
che impegnava una spesa di 300 milioni, era stato assunto allora
perché i privati avevano già sottoscritto il nuovo capitale. Poiché
noi siamo azionisti, siamo stati costretti a coprire il 35% della
nostra quota di partecipazione con la riserva di versare la nostra
quota a rate.
Poiché la scadenza del versamento del capitale sottoscritto
dall'Amministrazione coincide con il 30 giugno, abbiamo seguito
questa procedura per far fronte al nostro impegno. Il tutto ammonta
appunto ad 1 miliardo e 24 milioni, perché il totale del capitale
deliberato dalla Società è pari a 3 miliardi 656 milioni 320 mila
lire e noi, quindi, eravamo tenuti a sottoscrivere la nostra quota
pari ad 1 miliardo 599 milioni. Pertanto, con l'ultima tranche di 1
miliardo 24 milioni 640 mila lire, noi versiamo tutta la quota a
noi spettante.
Per quanto concerne la situazione della società di Champorcher,
non è vero che manchino i progetti. La nuova cabinovia sarà
terminata nel prossimo autunno, ma non conosciamo ancora la
quantificazione esatta dell'investimento, perché il Consiglio di
amministrazione non ha ancora deliberato nulla in merito; ha solo
indicato che, con l'arrivo della nuova cabinovia si rende
necessario l'ammodernamento degli impianti che stanno a monte,
altrimenti l'intero impianto risulterebbe monco.
Facendo fede sui pourparlers del nostro rappresentante in quel
Consiglio di amministrazione noi abbiamo quantificato l'impegno,
ancora non deliberato, in un centinaio di milioni circa. Se
avessimo scritto "100 milioni", non si sarebbero create delle
polemiche. Il testo della relazione può anche essere modificato in
tal senso, anzi chiedo proprio che venga corretto in "100
milioni".
PRESIDENTE
: Passiamo ora all'esame dell'articolato.
Do lettura dell'articolo 1:
ARTICOLO 1
1.
Per l'applicazione della legge regionale 3 agosto 1971, n.
10, e successive modificazioni e integrazioni, concernente:
"Sottoscrizione
di capitale azionario di società di funivie e
seggiovie locali e di altre società aventi per fine iniziative di
interesse turistico locale", è autorizzata, limitatamente all'anno
1987, la maggiore spesa di Lire 2.500.000.000.
2. L'onere derivante dall'applicazione della presente legge
graverà sul cap. 37500 del bilancio di previsione della Regione per
l'anno 1987.
3.
Alla copertura dell'onere di cui al comma
precedente si provvede:
- quanto a Lire 1.000.000.000 mediante riduzione di pari importo
dallo stanziamento iscritto al cap. 50150 "Fondo globale per il
finanziamento di spese per ulteriori programmi di sviluppo (spese
di investimento)" a valere sui seguenti accantonamenti previsti
allegato n. 8 del bilancio di previsione per l'anno 1987:
"Aumento dell'autorizzazione di spesa recata dalla L.R.
3.8.1971, n. 10 e successive modificazioni e integrazioni per la
sottoscrizione di capitale azionario di società di funivie e
seggiovie locali e di altre società" utilizzando l'intera
disponibilità di L. 700.000.000.
"Interventi straordinari a favore di società ed enti gestori di
impianti di trasporto a fune" per L. 300.000.000; su detto
intervento rimane, quindi, disponibile la minor spesa di L.
695.000.000.
- quanto a L. 1.500.000.000 mediante riduzione di pari importo
dallo stanziamento iscritto al cap. 50.000 "Fondo globale per il
finanziamento di spese per l'adempimento di funzioni normali
(spese correnti)" del bilancio per l'esercizio in corso a valere
sull'accantonamento previsto all'allegato n. 8 al bilancio stesso
relativo all'istituzione di un ruolo per l'inquadramento dei vigili
del fuoco; su detto intervento rimane quindi disponibile la minor
somma di L. 1.257.000.000.
PRESIDENTE
: Se nessuno chiede la parola, pongo in
votazione l'articolo 1, testé letto:
ESITO DELLA VOTAZIONE
Presenti: 25
Votanti: 24
Favorevoli: 24
Astenuti: 1 (Sandri)
Il Consiglio approva.
PRESIDENTE
: Do lettura dell'articolo
2:
ARTICOLO 2
Al bilancio di previsione della Regione per l'esercizio 1987
sono apportate le seguenti variazioni:
PARTE SPESA
(Variazioni in diminuzione)
Cap. 50000 "Fondo globale per il finanziamento di spese per
l'adempimento di funzioni normali (spese correnti)". Lire
1.500.000.000
Cap. 50150 "Fondo globale per il finanziamento di spese per
ulteriori programmi di sviluppo (spese di
investimento)".
Lire 1.000.000.000
(Variazione in aumento)
Cap. 37500 "Spese per la sottoscrizione di titoli azionari di
società di funivie e seggiovie locali e di altre società".
-
L. R. 3 agosto 1971, N. 10
-
L.R. 14 dicembre 1972, N. 40
Lire 2.500.000.000
PRESIDENTE
: Se nessuno chiede la parola, pongo in
votazione l'articolo 2, testé letto:
ESITO DELLA VOTAZIONE
Presenti: 25
Votanti: 24
Favorevoli: 24
Astenuti: 1 (Sandri)
Il Consiglio approva.
PRESIDENTE
: Do lettura dell'articolo 3:
ARTICOLO 3
1. La presente legge è dichiarata urgente ai sensi del terzo
comma dell'art. 31 dello Statuto speciale ed entrerà in vigore il
giorno successivo a quello della sua pubblicazione nel Bollettino
ufficiale della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE
: Se nessuno chiede la parola, pongo in
votazione l'articolo 3, testé letto:
ESITO DELLA VOTAZIONE
Presenti: 25
Votanti: 24
Favorevoli: 24
Astenuti: 1 (Sandri)
Il Consiglio approva.
PRESIDENTE
: Il Consiglio è ora chiamato a pronunciarsi
per votazione segreta sul complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 24
Votanti: 23
Favorevoli: 22
Contrari: 1
Astenuti: 1 (Sandri)
Il Consiglio approva.
PRESIDENTE
: Colleghi Consiglieri, poiché molti di voi
hanno chiesto di poter terminare i lavori oggi, vi raccomanderei di
essere puntuali alle ore 16, in modo che i lavori possano
cominciare subito. Grazie.
La seduta è tolta.
La seduta termina alle ore 13,10.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK