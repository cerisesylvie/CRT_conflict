Consiglio Regionale della Valle d'Aosta - Oggetto del Consiglio n. 1601 del 23 novembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1601 del 23 novembre 2005 - Resoconto
OGGETTO N. 1601/XII - Gestione amministrativa dei servizi per
l'impiego in Valle d'Aosta. (Interrogazione)
Interrogazione
Richiamata la D.G. n. 3548 del 28 ottobre 2005 con cui, dopo
il passaggio effettivo dallo Stato alla Regione delle funzioni e
delle relative risorse in materia di lavoro, vengono definite le
prime indicazioni circa la gestione amministrativa dei servizi per
l'impiego in Valle d'Aosta;
Appreso che si è ancora in presenza di un periodo
transitorio, durante il quale occorre organizzare ed impostare le
nuove attività di servizio presso la Direzione regionale dei
servizi per l'impiego e l'occupazione e le relative strutture
decentrate sul territorio;
Visto che in tale periodo transitorio sarà necessario
procedere all'aggiornamento del sistema informativo in uso, per
adeguarlo alla nuova normativa e, rispetto alla gestione degli
elenchi dei disoccupati, non si potrà ancora applicare la nuova
normativa prevista dal D.Lgs. 181/00;
Appreso che altre regioni, come l'Emilia Romagna, hanno già
prodotto e sperimentato adeguati e specifici sistemi
informatici;
La sottoscritta Consigliera regionale
Interroga
l'Assessore competente per sapere:
1) quanto tempo durerà il periodo "transitorio";
2) quali sono le difficoltà che impediscono di utilizzare
sistemi informativi già sperimentati in altre regioni;
3) se l'utilizzo di tali sistemi è condizione sine qua non
per l'adozione delle nuove procedure per l'impiego previste dal
D.Lgs. 181/00.
F.to: Squarzino Secondina
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Per rispondere all'interrogazione in
oggetto partirò dalla terza domanda, per poi risalire a ritroso
alla prima.
La terza domanda chiede se l'utilizzo di sistemi informatici è
condizione "sine qua non" per l'adozione delle nuove procedure per
l'impiego. Le nuove procedure per l'impiego, definite dal decreto
legislativo n. 181, prevedono delle modificazioni per quanto
riguarda il rapporto fra la pubblica amministrazione e le persone
che sono disoccupate, nel senso che si tratta di definire non solo
delle anagrafi per quanto riguarda i disoccupati, ma anche dei
rapporti concreti fra Amministrazione regionale e chi cerca lavoro,
prevedendo dei colloqui di orientamento, fornendo delle proposte, e
poi seguire il disoccupato nella ricerca di lavoro. Per fare
questo, è necessario avere uno strumento informatico che supporti
l'iniziativa, per cui la risposta è positiva, la strutturazione
informatica è utile per la realizzazione delle politiche per
fronteggiare la disoccupazione.
Rispetto al secondo quesito va detto che va installato non un
semplice pacchetto operativo, ma va definito un sistema informativo
complesso che gestisce molte informazioni relative ai lavoratori e
alle imprese e che alimenta una banca dati di dimensione regionale,
deve essere compatibile e poter operare con i sistemi informativi
attualmente in uso presso la Regione Valle d'Aosta e colloquiare
con il resto del territorio nazionale. Questo presuppone la
dotazione di reti informatiche precise e, in questo momento, è in
corso di adeguamento la dotazione relativa a strumentazioni e
materiali, al potenziamento delle reti di comunicazione, ed è stata
attivata la collaborazione con la Regione Emilia-Romagna che ha già
risposto positivamente alla richiesta di riuso del Sistema
informativo lavoro dell'Emilia-Romagna: sono in corso riunioni per
la programmazione degli interventi necessari per l'avvio delle
operazioni pratiche necessarie per programmare l'utilizzo anche
nella nostra regione di questo sistema informativo. Occorre
precisare che le condizioni di partenza delle ex-Sezioni
Circoscrizionali per l'impiego sono in una situazione molto
arretrata per il materiale informatico e il software in uso; in
ogni caso domani ci sarà una riunione a Bologna per portare avanti
queste tematiche.
Rispetto alla terza questione - la durata del periodo
transitorio - credo sia opportuno evidenziare alcune cose.
Anzitutto questa materia verrà regolamentata con una deliberazione
della Giunta regionale, previo un lavoro preparatorio fatto in sede
di Consiglio per le politiche del lavoro che dovrebbe definire le
regole per la gestione del mercato del lavoro in Valle d'Aosta, in
particolare l'applicazione del decreto legislativo n. 181: questo
contiamo di farlo per i primissimi mesi dell'anno prossimo.
Attraverso questa deliberazione verranno indicate le materie
collegate alla conservazione, sospensione e cancellazione dello
stato di disoccupazione e quindi di determinare i principali
indirizzi per l'attività dei nuovi centri per l'impiego che saranno
impegnati in interventi a favore delle persone alla ricerca attiva
di lavoro, svolgendo sia una funzione di servizio e sostegno, sia
una funzione certificatoria rispetto alla condizione di
disoccupato, ma soprattutto facendosi carico del disoccupato alla
ricerca di lavoro. In questa direzione il sistema informativo e la
dotazione strumentale svolgono una funzione di supporto materiale,
ma importante; in questo senso è prevedibile, per l'attività già
svolta nel mese di ottobre e in questo scorcio di novembre, la
conclusione fra dicembre e gennaio del percorso per
l'individuazione e la predisposizione degli interventi
amministrativi regolativi delle attività relative a mercato del
lavoro, anagrafe lavoratori e imprese e stato di
disoccupazione.
Per quanto riguarda gli interventi relativi agli aspetti
informatici, una prima risposta è già stata data con la
sostituzione di tutti i PC in uso ai Centri per l'impiego che
risalivano almeno al 1997, mentre sono state avviate le procedure
per il potenziamento delle linee di collegamento. Come dicevo
prima, giovedì 24 novembre si svolgerà a Bologna una riunione
tecnica per programmare le attività indispensabili per
l'attivazione del sistema informatico della Regione Emilia Romagna,
tenuto conto del fatto che uno dei problemi che dovranno essere
risolti è relativo al recupero degli attuali archivi informatici
che sono parte essenziale di questa operazione, e poi fare la
migrazione nel nuovo sistema. Si tenga conto che per fare questa
operazione, siccome siamo nella preistoria dell'informatica, ci
sono 2 sole persone a livello nazionale che sono in grado di fare
questo... siamo in contatto con loro, pensiamo che nei primi mesi
dell'anno prossimo sia possibile concludere questa fase di tipo
transitorio e di aver attivato il sistema informativo, quindi
contiamo nel primo trimestre di arrivare alla conclusione di questa
attività.
Président - La parole à la Conseillère Squarzino Secondina.
Squarzino (Arc-VA) - Ringrazio l'Assessore per l'onestà
intellettuale con cui ha risposto, evidenziando la situazione
esistente in questo momento nell'ambito del Dipartimento delle
politiche del lavoro e nell'ambito del trasferimento delle
competenze in materia di lavoro dallo Stato alla Regione.
Detto questo, mi permetta di esprimere la mia estrema
preoccupazione e il mio rincrescimento per i ritardi con cui
l'Amministrazione regionale sta operando. Lei sa, Assessore, che su
questo tema abbiamo avuto modo, l'anno scorso e quest'anno ancora,
di confrontarci più volte proprio sui tempi e sulle modalità di
trasferimento delle competenze in materia di lavoro dallo Stato
alla Regione. L'elenco dei problemi era chiaro fin dal gennaio
2004, là dove avevamo anche individuato che al di là di tutti i
problemi di trasferimento di personale e di risorse, c'era il
problema di incominciare a far dialogare insieme i due sistemi
amministrativi che si occupavano delle politiche del lavoro e poi
la preoccupazione era proprio sulla definizione dello "status" del
disoccupato, cioè l'assunzione di quelle nuove norme in materia di
lavoro che ormai in tutta Italia sono adottate e che qui non erano
adottate, perché non era stato ancora definito il tutto, e si
diceva: "quando tutto sarà definito, poi si partirà"!
Il fatto è che, dal momento della definizione, dal momento in
cui sono state definitivamente trasferite risorse umane e
finanziarie e strumentali dallo Stato alla Regione, la Regione è
stata impreparata, nel senso che non aveva fatto un'analisi di
fattibilità e preparato prima tutte le pre-condizioni che
consentivano in quel momento di attivarsi. Allora lei capisce,
Assessore, che di fronte a questa modalità poco attenta ai problemi
reali dei singoli lavoratori disoccupati, credo che questa
disattenzione sia un elemento negativo della nostra
Amministrazione. Il suo Assessorato si occupa delle industrie, del
collocamento del lavoro, cerca in tutti i modi di far incontrare la
domanda e l'offerta di lavoro... poi, proprio per le categorie più
deboli, cioè quelle dei disoccupati, su questo siamo in ritardo
macroscopico perché - come lei ha detto - le nuove modalità per
individuare lo "status" dei disoccupati sono migliorative rispetto
alle vecchie, ma... l'elenco dei disoccupati chi lo stabilisce? Non
è l'agenzia che stabilisce lo "status" dei disoccupati, non è
compito dell'agenzia, ma è compito del Dipartimento delle politiche
del lavoro! E questo non è pronto ad adottare la nuova
normativa.
Siamo quindi molto preoccupati rispetto ai ritardi con cui si
sta operando, perché questi incidono in concreto sulle scelte,
sulle possibilità di lavoro di categorie deboli come i
disoccupati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK