Consiglio Regionale della Valle d'Aosta - Oggetto del Consiglio n. 3055 del 24 settembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3055 del 24 settembre 1987 - Resoconto
OGGETTO N. 3055/VIII - RIAPPROVAZIONE CON MODIFICAZIONI DELLA
L.R. CONCERNENTE: "INTERVENTI A FAVORE DELLO SPORT".
PRESIDENTE:
Ha chiesto di illustrare il disegno di legge
l'Assessore al Turismo, Urbanistica e Beni Culturali Lanièce, ne ha
facoltà.
LANIECE (D.C.):
La Commissione di Coordinamento ha
rinviato non vistato il disegno di legge "Interventi a favore dello
sport", in quanto non ha ritenuto chiaro il contenuto dell'art. 12
dello stesso.
Tenuto conto della scarsa rilevanza del citato art. 12 nella
economia generale della normativa proposta, si è ritenuto opportuno
di toglierlo, in quanto era ininfluente sul contenuto della legge.
Pertanto si è provveduto alla correzione anche del richiamato art.
21 ex lege e dell'attuale art. 20 del testo in esame.
Presento un emendamento in merito all'urgenza della legge, in
quanto siamo in ritardo.
Avendo fatto una lunga discussione in questo Consiglio nel mese
di luglio, penso non sia il caso di dilungarmi oltre nella
illustrazione.
PRESIDENTE:
È aperta a discussione generale. L'Assessore
Lanièce ha presentato un emendamento, che consiste nell'aggiunta di
un art. 24 relativo all'urgenza. Ha chiesto di parlare il
Consigliere Sandri, ne ha facoltà.
SANDRI (N.S.):
Non avevo potuto nella seduta di luglio
presentare un emendamento, perchè questa legge era tra quelle
approvate a raffica. Presento oggi - e l'ho gia consegnato alla
Presidenza del Consiglio - un comma aggiuntivo al 1° articolo, che
chiede che questi contributi previsti dal 4° comma dello stesso
articolo non siano attribuiti a società che abbiano attività di
boxe o di altri sport che siano dichiarati pericolosi con
deliberazione del Consiglio regionale.
Questa normativa può sembrare un po' vessatoria nei confronti
dei praticanti dell'arte nobile della boxe, ma nasce
dall'esperienza di paesi più civili, fra virgolette, dal punto di
vista sportivo rispetto al nostro, come la Svezia, la Svizzera e
gli USA. In questi Stati la boxe ha subito negli ultimi anni una
serie di notevoli limitazioni, in particolare per quanto riguarda
la sua pratica dilettantistica. Si è notato con sempre maggiore
frequenza l'insorgere in pugili che avevano fatto molti incontri
pur senza gravi danni apparenti, di gravi manifestazioni di demenza
senile e di atrofia cerebrale. Quindi dalla osservazione dal punto
di vista popolare del "pugile suonato" è stato scoperto avere una
grossa rispondenza nella realtà.
Questi dati hanno portato l'American Medical Association a dare
delle grosse limitazioni ai medici per assistere i pugili durante
gli incontri di boxe, i quali dovrebbero teoricamente intervenire
con molta sollecitudine per evitare questo tipo di lesioni.
In Valle d'Aosta si potrebbe senza grandi difficoltà dare un
esempio in campo italiano, perchè ci sia un segnale su questa
pericolosità. Faccio presente che in occasione di un incontro di
pugilato a livello molto alto che era stato tenuto a Saint-Vincent
qualche tempo fa, erano stati fatti degli esami presso l'ospedale
regionale grazie all'impianto di tomografia computerizzata che lì
ha sede, e si erano trovate delle lesioni molto significative.
Pertanto chiederei da parte dell'Assessore la disponibilità
all'inserimento di questa normativa.
Esiste poi un altro motivo per cui ho presentato l'emendamento.
Per motivazioni che non conosco, o perchè in futuro verranno fuori
dei dati, anche altri sport potrebbero presentare un rischio
notevole per la salute e la integrità fisica della popolazione,
pertanto la seconda parte dell'emendamento dà la possibilità al
Consiglio regionale di intervenire negando questo tipo di
contributi. Non credo che ci siano problemi dal punto di vista
della presenza o meno del CONI di questi organismi per due motivi:
la prima è che comunque questa legge propone sovvenzioni a delle
società purché regolarmente costituite e ad associazioni di sport
popolari valdostani, quindi anche a strutture che nel CONI non sono
rappresentate; la seconda è perchè una struttura può essere
iscritta al CONI, ma non per questo deve avere obbligatoriamente
dei contributi dalla Regione. La Regione deve stimolare lo sport
nel rispetto della salute dei cittadini, per cui dare un segnale in
questo senso è importante.
Se l'Amministrazione regionale non vuole inserire questo
emendamento, chiedo che ci sia un interessamento da parte
dell'Assessore alla Sanità perchè si faccia una verifica dei
praticanti di queste attività, e nel caso si scoprissero le lesioni
che si sono riscontrate da altre parti, che sia proibita l'attività
della boxe in Valle d'Aosta.
PRESIDENTE:
Nessun altro Consigliere chiede di
intervenire in sede di discussione generale, pertanto dichiaro
chiusa la stessa.
Ha chiesto di parlare l'Assessore al Turismo, Urbanistica e Beni
Culturali Lanièce, ne ha facoltà.
LANIECE (D.C.):
Comprendiamo la filosofia del Consigliere
Sandri, però la legge è stata impostata per dare contributi a tutte
le società riconosciute dal CONI e alle società di sport de Noutra
Tera della nostra Valle. Quindi è un discorso applicativo e non
restrittivo, e siccome la boxe è anche praticata nei giochi
olimpionici, non riteniamo opportuno accogliere questo
emendamento.
(Manifestazioni di approvazione in aula per le parole
dell'Assessore Lanièce).
PRESIDENTE:
Si passa all'esame dell'articolato. Do
lettura dell'art. 1:
TITOLO I
DISPOSIZIONI GENERALI
ART.
1
(Finalità)
1.
La Regione Valle d'Aosta promuove e favorisce lo
sviluppo delle attività sportive, considerando la pratica delle
stesse un fondamentale servizio sociale e un elemento di formazione
psicofisica.
2.
Riconosce altresì il ruolo dell'attività agonistica
ai fini del miglioramento tecnico e qualitativo dello
sport.
3.
Attribuisce pertanto primaria importanza alla
attività delle società e federazioni sportive e degli enti di
promozione sportiva operanti nella Regione.
4.
Per il raggiungimento delle finalità di cui alla
presente legge vengono concessi contributi alle federazioni
sportive nazionali e agli enti di promozione sportiva riconosciuti
dal C.O.N.I., nonché alle società sportive regolarmente costituite
e alle associazioni di sport popolari valdostani.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
La risposta dell'Assessore è dettata
quanto meno da scarsa meditazione e credo che un po' di riflessione
su queste cose sarebbe utile all'Assessore e agli altri colleghi
Consiglieri.
Se facciamo una traslazione in senso più generale di quanto
stiamo per fare, forse il ragionamento ed il senso dell'emendamento
saranno più chiari.
Penso che qualcuno dei nostri amabili colleghi Consiglieri alla
sera si diverta a guardare il pugilato in televisione; vedo per
esempio il brillante Consigliere socialdemocratico fare cenni con
la testa in segno affermativo. Credo che sia un gusto sadico il
continuare in questa visione televisiva dopo che si sa da
autorevoli fonti mediche che il meccanismo del K.O. provoca una
contusione cerebrale, e cioè l'avverarsi di una lesione
verosimilmente reversibile, anche se di questo non si è sicuri. Non
mi pare dignitoso in una società che si avvicina al duemila
continuare ad avere piaceri notturni quando si sa che questo
provoca lesioni in qualcuno. Un episodio del genere mi pare
maggiormente grave se valutato nell'ottica della legge che si
propone di dare dei finanziamenti per interventi a favore dello
sport, e quindi di stimolare attività che sono riconosciute dannose
per la salute.
Sarei contento che non fosse accettato questo emendamento, se
dall'Assessore al Turismo venisse un impegno per mettere in atto
una serie di interventi per evitare questi danni.
Se mi dicesse: "proibiamo l'attività professionistica,
l'attività dilettantistica a facciamo limitare nel tempo, nella
durata, obblighiamo la presenza di un medico", sarei soddisfatto,
ma una risposta come quella che mi ha dato ora l'Assessore non ha
nessun senso, perchè significa rifiutare di confrontarsi con un
problema che interessa un numero, seppure piccolo, di persone.
Questo discorso parte dalla boxe ma arriva ad altri sport, per
cui è importante riservarsi la possibilità di farlo in un futuro
prossimo con deliberazioni del Consiglio regionale, perchè ci sono
altri sport che sono pericolosi. Se andiamo a fare una analisi
approfondita di tutte le attività sportive che portano dei rischi
ai praticanti, vediamo che le deliberazioni del Consiglio
dovrebbero essere prese subito e non aspettare che questo
emendamento sia passato e diventi di competenza del Consiglio
prendere questo tipo di decisioni.
Pertanto invito di nuovo l'Assessore al Turismo a dimostrare
quanto meno una attenzione maggiore di quella che ha mostrato
nell'intervento precedente. Mi dispiace che diritti come questo,
appartenenti ai nostri cittadini, siano recepiti così in questo
consesso. Si ride troppo spesso in questo Consiglio di argomenti
che sono importanti: la integrità fisica è una, la sessualità è
un'altra e ci abbiamo riso ieri sera. Forse si dovrebbe ridere di
altre cose, anche più divertenti, dopo le elemosine che abbiamo
dovuto sopportare per 50 punti del nostro ordine del giorno con
tutte le ratifiche che abbiamo dovuto passare.
Può valere come "défi pour le futur": spero che non ci si debba
ricredere in questo consesso e nella nostra Regione per aver dato
dei finanziamenti a società che praticano la boxe. La
responsabilità ovviamente non è di Nuova Sinistra.
Si dà atto che alle ore 20,17 riassume la Presidenza il
Presidente BONDAZ.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Lanièce, ne ha facoltà.
LANIECE (D.C.):
Il fatto di non aver accolto
l'emendamento, non vuol dire che l'esecutivo, il Consiglio non
pensi a questi problemi. Se oggi approviamo questa legge, non
significa che domani non si possa andare a rivedere gli sport che
sono più pericolosi anche della boxe e togliere il
finanziamento.
PRESIDENTE:
Pongo in votazione l'emendamento presentato
dal Consigliere Sandri, di cui do lettura:
All'art. 1 è aggiunto il seguente comma 5.
"I contributi di cui al precedente comma non possono essere
attribuiti alle società che abbiano attività di boxe o di altri
sport dichiarati pericolosi con deliberazione del Consiglio
regionale".
Lo pongo in votazione:
ESITO DELLA VOTAZIONE
Presenti 29
Votanti 1
Favorevoli 1
Astenuti 28 (Aloisi, Bajocco, Baldassarre, Beneforti, Bondaz,
Borbey, Breuvé, Chabod, Cout, Dolchi, Faval, Fosson, Lanièce,
Lanivi, Mafrica, Maquignaz, Marcoz, Martin, Millet, Pascale,
Perrin, Pollicini, Rollandin, Stévenin, Tamone, Tonino, Torrione e
Voyat)
Il Consiglio non approva
PRESIDENTE:
Pongo in votazione l'art. 1 nel testo
originario:
ESITO DELLA VOTAZIONE
Presenti 29
Votanti 28
Favorevoli 28
Astenuti 1 (Sandri);
Il Consiglio approva
PRESIDENTE:
Do lettura dell'art. 2:
ART. 2
(Requisiti per accedere ai contributi)
1. Per l'ottenimento dei contributi i soggetti di cui al
quarto comma dell'articolo 1 devono essere costituiti, domiciliati
o rappresentati in Valle d'Aosta ed ivi operanti.
PRESIDENTE:
Pongo in votazione l'art. 2:
ESITO DELLA VOTAZIONE
Presenti 29
Votanti 28
Favorevoli 28
Astenuti 1 (Sandri)
Il Consiglio approva
PRESIDENTE:
Do lettura dell'art. 3:
ART. 3
(Modalità di riconoscimento delle società, associazioni e
degli enti di promozione sportiva)
1.
Le società sportive si intendono regolarmente
costituite quando abbiano un proprio statuto e siano affiliate alle
corrispondenti federazioni sportive nazionali o ad un ente di
promozione sportiva riconosciuti dal C.O.N.I. ovvero, qualora la
corrispondente attività non figuri come attività sportiva
inquadrata in una federazione sportiva nazionale, quando facciano
parte di una associazione sportiva riconosciuta ufficialmente dalla
Regione.
2.
Tale riconoscimento è attribuito dalla Giunta
regionale su proposta dell'Assessore al Turismo, Urbanistica e Beni
Culturali, sentito il parere dell'Assemblea generale sportiva di
cui al successivo articolo 5.
3.
Sono altresì considerate regolarmente costituite a
tutti gli effetti di legge le società che facciano parte di una
associazione già riconosciuta quale associazione sportiva regionale
ai sensi dell'articolo 2 della legge regionale 26 agosto 1974, n.
35, concernente: "Interventi a favore dello sport".
PRESIDENTE:
Pongo in votazione l'art. 3:
ESITO DELLA VOTAZIONE
Presenti 29
Votanti 29
Favorevoli 28
Contrari 1
Il Consiglio approva
PRESIDENTE:
Do lettura dell'art. 4:
ART. 4
(Albo delle società, associazioni, degli enti di promozione
sportiva e delle federazioni sportive nazionali)
1. Le società e le associazioni sportive regolarmente
costituite in base alle disposizioni dell'articolo precedente sono
iscritte in apposito albo tenuto dall'Assessorato regionale del
Turismo, Urbanistica e Beni Culturali, unitamente alle federazioni
sportive nazionali e agli enti di promozione sportiva che
rispondono ai requisiti di cui all'art. 2.
PRESIDENTE:
Pongo in votazione l'art. 4:
ESITO DELLA VOTAZIONE
Presenti 29
Votanti 28
Favorevoli 28
Astenuti 1 (Sandri)
Il Consiglio approva
PRESIDENTE:
Do lettura dell'art. 5:
TITOLO II
ASSEMBLEA GENERALE SPORTIVA
ART. 5
(Istituzione e composizione)
1.
È istituita presso l'Assessorato regionale del
Turismo, Urbanistica e Beni Culturali l'Assemblea generale
sportiva.
2.
L'Assemblea generale sportiva è presieduta
dall'Assessore regionale al Turismo, Urbanistica e Beni Culturali e
viene nominata con suo decreto.
3.
Fanno parte dell'Assemblea generale
sportiva:
a) i rappresentanti delle federazioni nazionali riconosciute dal
C.O.N.I. e delle associazioni sportive riconosciute dalla Regione
ai sensi dell'articolo 3, designati dai rispettivi organismi a
livello regionale.
b) i rappresentanti degli enti di promozione sportiva
riconosciuti dal C.O.N.I. designati dai rispettivi comitati
regionali;
c) l'Assessore regionale alla Pubblica Istruzione o, in caso di
assenza, un suo delegato;
d) tre Consiglieri regionali, di cui uno della minoranza,
designati dal Consiglio regionale;
e) l'Assessore allo sport del Comune di Aosta o, in caso di
assenza, un suo delegato;
f) il delegato regionale del C.O.N.I. o, in caso di assenza, un
suo delegato;
g)
un rappresentante dell'Associazione dei Sindaci
della Valle d'Aosta;
h) un rappresentante delle organizzazioni sindacali CGIL, CISL,
UIL e SAVT, designato d'intesa tra le stesse;
i) il dirigente dell'Ufficio regionale per il Turismo o, in caso
di assenza, un suo delegato.
4. In caso di assenza o impedimento l'Assessore regionale al
Turismo, Urbanistica e Beni Culturali può delegare uno dei
Consiglieri regionali di cui alla lettera d) del comma precedente a
presiedere l'Assemblea in sua vece.
5. Le mansioni di Segretario sono svolte da un dipendente
dell'Assessorato del Turismo, Urbanistica e Beni Culturali.
6. Non è consentivo il cumulo di più rappresentanze in capo ad
uno stesso componente l'Assemblea generale sportiva.
7. L'Assemblea, ove lo ritenga opportuno, può di volta in volta
invitare a partecipare alle proprie riunioni, senza diritto di
voto, esperti di particolare competenza.
PRESIDENTE:
Pongo in votazione l'art. 5:
ESITO DELLA VOTAZIONE
Presenti 29
Votanti 29
Favorevoli 28
Contrari 1
Il Consiglio approva
PRESIDENTE:
Do lettura dell'art. 6:
ART. 6
(Revocabilità e decadenza dei componenti)
1. I componenti dell'Assemblea sono revocabili in qualunque
momento dagli organi che li hanno designati; tuttavia essi
rimangono in carica, anche se sono venute a mancare le condizioni
di rappresentatività della loro nomina, fino alla data di
emanazione del decreto con cui si provvede alla loro
sostituzione.
2. Tre assenze consecutive non giustificate di un componente
dell'assemblea provocano la dichiarazione di decadenza d'ufficio
del componente stesso e l'immediata richiesta di una nuova
designazione all'organismo che egli rappresentava.
PRESIDENTE:
Pongo in votazione l'art. 6:
ESITO DELLA VOTAZIONE
Presenti 29
Votanti 29
Favorevoli 28
Contrari 1
Il Consiglio approva
PRESIDENTE:
Do lettura dell'art. 7:
ART. 7
(Funzioni)
1. Fermo restando quanto previsto dal secondo comma
dell'articolo 3, l'Assemblea generale sportiva formula proposte e
pareri in materia di politica dello sport ed elabora il piano di
riparto dei contributi ordinari e straordinari a favore degli enti
ed organismi sportivi di cui al quarto comma dell'articolo 1, da
sottoporre all'approvazione della Giunta regionale. Essa deve
inoltre essere sentita in relazione alla concessione di qualsiasi
contributo straordinario a favore dei medesimi enti ed organismi
sportivi.
2. Il parere dell'Assemblea generale sportiva può essere
sentito ogni qualvolta l'Assessore al Turismo, Urbanistica e Beni
Culturali, la Giunta regionale o la Commissione consiliare
permanente competente per materia lo ritengano opportuno.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Mi asterrò su questo articolo.
PRESIDENTE:
Pongo in votazione l'art. 7:
ESITO DELLA VOTAZIONE
Presenti 29
Votanti 28
Favorevoli 28
Astenuti 1 (Sandri)
Il Consiglio approva
PRESIDENTE:
Do lettura dell'art. 8:
ART. 8
(Convocazione)
1.
L'Assemblea è convocata dall'Assessore al Turismo,
Urbanistica e Beni Culturali ogni qualvolta egli lo ritenga
necessario nonché quando ne faccia richiesta scritta almeno un
terzo dei componenti.
2.
L'Assemblea è convocata mediante avvisi scritti,
contenenti l'ordine del giorno, da recapitare ai membri almeno
cinque giorni prima della riunione.
PRESIDENTE:
Pongo in votazione l'art. 8:
ESITO DELLA VOTAZIONE
Presenti 29
Votanti 28
Favorevoli 28
Astenuti 1 (Sandri)
Il Consiglio approva
PRESIDENTE:
Do lettura dell'art. 9:
ART. 9
(Funzionamento)
1.
Affinché le deliberazioni dell'Assemblea siano
valide, il numero dei presenti non deve essere inferiore ad un
terzo dei componenti. Le deliberazioni sono approvate quando
riportano il voto favorevole della maggioranza dei
presenti.
2.
Delle deliberazioni è redatto verbale a cura del
segretario.
3.
È facoltà dell'assemblea disciplinare ulteriormente
il proprio funzionamento, adottando appositi regolamenti da
approvarsi dal Consiglio regionale.
PRESIDENTE:
Pongo in votazione l'art. 9:
ESITO DELLA VOTAZIONE
Presenti 29
Votanti 29
Favorevoli 28
Contrari 1
Il Consiglio approva
PRESIDENTE:
Do lettura dell'art. 10:
ART. 10
(Regolamento sulle modalità di presentazione delle domande ed
individuazione degli organismi beneficiari)
1. Entro quattro mesi dall'entrata in vigore della presente
legge, l'Assemblea generale sportiva dovrà adottare un proprio
regolamento, da approvarsi dal Consiglio regionale, volto a
stabilire i tempi e le modalità per la presentazione dei documenti,
nonché a determinare i criteri per l'individuazione degli organi
beneficiari dei contributi di cui alla lettera a) del secondo comma
dell'articolo 11. Il medesimo regolamento potrà altresì stabilire
ulteriori criteri, integrativi di quelli già previsti dalla
presente legge, da seguire per la definizione del piano di
riparto.
PRESIDENTE:
Pongo in votazione l'art. 10:
ESITO DELLA VOTAZIONE
Presenti 29
Votanti 28
Favorevoli 28
Astenuti 1 (Sandri)
Il Consiglio approva
PRESIDENTE:
Do lettura dell'art. 11:
TITOLO III
CONTRIBUTI
CAPO I
CONTRIBUTI ORDINARI
ART. 11
(Piano di riparto)
1.
I contributi ordinari hanno carattere di
periodicità e vengono concessi annualmente dalla Giunta regionale
sulla base di apposito piano di riparto.
2.
In sede di definizione del piano di riparto dovrà
tenersi conto delle seguenti disposizioni:
a)
una quota, non inferiore al 20% e non superiore al
30% dell'ammontare complessivo del piano di riparto, dovrà essere
riservata a favore delle società sportive che esplicano una
attività agonistica classificabile di alto livello; a tale fine
dovrà tenersi conto dell'importanza, nell'ambito delle singole
discipline sportive, dei campionati o delle manifestazioni
agonistiche cui la società regolarmente partecipa nell'arco della
stagione cui i contributi si riferiscono;
b)
una seconda quota pari al 15% dell'ammontare
complessivo del piano di riparto, diminuito del 30%, dovrà essere
riservata alla Federazione e alle Associazioni degli sport popolari
valdostani, di cui alla legge regionale 11 agosto 1981, n. 53,
concernente la disciplina e la tutela dei giochi tradizionali
valdostani;
c)
una terza quota, non inferiore al 12% e non
superiore al 15% dell'ammontare complessivo del piano di riparto,
diminuito del 30% e della quota di cui alla lettera b), dovrà
essere riservata agli enti di promozione sportiva;
d)
le somme che residuano dopo aver dedotto le quote
di cui alle lettere a), b) e c) dovranno essere riservate alle
società sportive, ai comitato regionali delle federazioni sportive
nazionali riconosciute dal C.O.N.I. e alle associazioni sportive
regionali riconosciute ai sensi dell'art. 3, a condizione che non
abbiano già avuto accesso ai contributi di cui alle lettere a), b)
e c).
PRESIDENTE:
Pongo in votazione l'art. 11:
ESITO DELLA VOTAZIONE
Presenti 29
Votanti 29
Favorevoli 28
Contrari 1
Il Consiglio approva
PRESIDENTE:
Do lettura dell'art. 12:
ART. 12
(Determinazione dei contributi ordinari)
1.
In sede di determinazione dei contributi ordinari
si dovrà tenere conto dell'attività sportiva effettivamente svolta
e delle spese di funzionamento delle singole società, federazioni,
associazioni, enti di promozione sportiva, nonché del numero degli
atleti in attività presso ciascuno di essi.
2.
Sono riconosciuti come spese di funzionamento anche
gli oneri relativi alla formazione e all'aggiornamento dei tecnici
e dei dirigenti degli organismi sopraelencati.
3.
Per quanto concerne gli enti di promozione
sportiva, i criteri contributivi debbono tener conto dell'azione
promozionale e di sviluppo dell'attività amatoriale da essi svolta
nel settore dello sport.
PRESIDENTE:
Pongo in votazione l'art. 12:
ESITO DELLA VOTAZIONE
Presenti 29
Votanti 28
Favorevoli 28
Astenuti 1 (Sandri)
Il Consiglio approva
PRESIDENTE:
Do lettura dell'art. 13:
ART. 13
(Divieto di cumulabilità dei contributi)
1. Le società con doppia affiliazione (ad una federazione o
associazione sportiva regionale e ad un ente di promozione
sportiva) non possono cumulare contributi per la medesima
attività.
PRESIDENTE:
Pongo in votazione l'art. 13:
ESITO DELLA VOTAZIONE
Presenti 29
Votanti 28
Favorevoli 28
Astenuti 1 (Sandri)
Il Consiglio approva
PRESIDENTE:
Do lettura dell'art. 14:
ART. 14
(Modalità di concessione)
1. Per la concessione dei contributi ordinari gli enti e gli
organismi sportivi debbono presentare annualmente una relazione
finanziaria consuntiva e previsionale nonché una relazione
illustrativa dell'attività da loro svolta.
2. Quando si tratti di società, le anzidette richieste,
relazioni e consuntivi devono essere approvati dalla relativa
federazione sportiva o dagli enti di promozione sportiva
competenti.
3. I contributi ordinari possono di norma essere concessi alle
società solo dopo che queste abbiano svolto almeno una annata di
regolare attività.
4. In via eccezionale, le società di nuova costituzione possono
ottenere il contributo relativo al primo anno di funzionamento
anche in corso di attività, previo parere favorevole della
federazione, ente o associazione di appartenenza, nonché
dell'assemblea generale sportiva.
PRESIDENTE:
Pongo in votazione l'art. 14:
ESITO DELLA VOTAZIONE
Presenti 29
Votanti 28
Favorevoli 28
Astenuti 1 (Sandri)
Il Consiglio approva
PRESIDENTE:
Do lettura dell'art. 15:
CAPO II
CONTRIBUTI STRAORDINARI
ART. 15
(Spettanza)
1. I contributi straordinari sono concessi unicamente per
l'organizzazione di manifestazioni non rientranti nella normale
attività agonistica e debbono essere richiesti dall'ente,
federazione o associazione competente per settore.
PRESIDENTE:
Pongo in votazione l'art. 15:
ESITO DELLA VOTAZIONE
Presenti 29
Votanti 29
Favorevoli 28
Contrari 1
Il Consiglio approva
PRESIDENTE:
Do lettura dell'art. 16:
ART. 16
(Modalità di concessione)
1. Per la concessione dei contributi straordinari devono
essere presentati una richiesta illustrante dettagliatamente la
manifestazione progettata e un analitico preventivo delle relative
entrate e uscite finanziarie. La liquidazione avverrà a
manifestazione conclusa e su presentazione di idonei giustificativi
di spesa.
2. Quando si tratti di società, le anzidette richieste,
relazioni e consuntivi devono essere approvati dalla relativa
federazione sportiva o dagli enti di promozione sportiva
competenti.
PRESIDENTE:
Pongo in votazione l'art. 16:
ESITO DELLA VOTAZIONE
Presenti 29
Votanti 28
Favorevoli 28
Astenuti 1 (Sandri)
Il Consiglio approva
PRESIDENTE:
Do lettura dell'art. 17:
CAPO III
DISPOSIZIONI COMUNI
ART. 17
(Competenza alla concessione dei contributi)
1. La concessione dei contributi previsti dalla presente
legge è di competenza della Giunta regionale.
PRESIDENTE:
Pongo in votazione l'art. 17:
ESITO DELLA VOTAZIONE
Presenti 29
Votanti 28
Favorevoli 28
Astenuti 1 (Sandri)
Il Consiglio approva
PRESIDENTE:
Do lettura dell'art. 18:
ART. 18
(Possibilità di erogazione rateale)
1. I contributi possono essere erogati anche ratealmente, in
relazione alle esigenze finanziarie dei beneficiari, fatta sempre
salva la garanzia del corretto e totale impiego delle somme
concesse.
PRESIDENTE:
Pongo in votazione l'art. 18:
ESITO DELLA VOTAZIONE
Presenti 29
Votanti 28
Favorevoli 28
Astenuti 1 (Sandri)
Il Consiglio approva
PRESIDENTE:
Do lettura dell'art. 19:
ART. 19
(Divieti - Conseguenze dell'impiego irregolare dei fondi
erogati)
1.
Non possono essere concessi contributi per attività
nel settore dello sport al di fuori di quelli previsti nella
presente legge.
2.
Tutti i contributi devono essere destinati
esattamente agli scopi per i quali sono stati concessi; l'impiego
irregolare dei fondi erogati determina una azione di recupero,
ovvero la sospensione temporanea o definitiva dei contributi
all'organismo responsabile della violazione.
PRESIDENTE:
Pongo in votazione l'art. 19:
ESITO DELLA VOTAZIONE
Presenti 29
Votanti 29
Favorevoli 28
Contrari 1
Il Consiglio approva
PRESIDENTE:
Do lettura dell'art. 20:
TITOLO IV
DISPOSIZIONE TRANSITORIA
ART. 20
(Piano di riparto per l'esercizio finanziario 1987)
1.
Limitatamente all'esercizio 1987, in sede di
definizione del piano di riparto dei fondi stanziati con la
presente legge, non si applicano le disposizioni di cui al secondo
comma dell'articolo 11.
2.
Nell'ambito del piano di riparto di cui al primo
comma particolare rilievo dovrà essere assicurato al sostegno delle
attività agonistiche di alto livello di cui alla lettera a) del
secondo comma dell'articolo 11.
PRESIDENTE:
Pongo in votazione l'art. 20:
ESITO DELLA VOTAZIONE
Presenti 29
Votanti 28
Favorevoli 28
Astenuti 1 (Sandri)
Il Consiglio approva
PRESIDENTE:
Do lettura dell'art. 21:
TITOLO V
DISPOSIZIONI FINANZIARIE
ART. 21
(Onere derivante dall'applicazione della legge)
1.
L'onere derivante dall'applicazione della presente
legge, valutato in lire 300 milioni relativamente all'esercizio
1987 e in annue Lire 1.000 milioni per quanto riguarda gli esercizi
successivi, graverà sul cap. 47500 del bilancio preventivo della
Regione per l'esercizio finanziario 1987 e sui corrispondenti
capitoli dei bilanci futuri.
2.
Alla copertura dell'onere di cui al comma
precedente si provvede:
a) per l'esercizio 1987:
quanto a L. 225.000.000 mediante prelievo di pari importo
dallo stanziamento iscritto al cap. 50000 "Fondo globale per il
finanziamento di spese per l'adempimento di funzioni normali (Spese
correnti)" del bilancio di previsione, per l'anno 1987 a valere
sull'apposito accantonamento previsto all'allegato n. 8 al bilancio
stesso;
quanto a L. 75.000.000 mediante prelievo di pari importo
dallo stanziamento iscritto al cap. 50100 "Fondo globale per il
finanziamento di spese per ulteriori programmi di sviluppo (spese
correnti)" a valere sull'accantonamento previsto all'allegato n. 8
al bilancio in corso relativo a "Finanziamento della Riforma
dell'organizzazione turistica"; su detto intervento rimane, quindi,
disponibile la minor somma di Lire 725.000.000;
b) per gli esercizi 1988 e 1989 mediante utilizzo delle
seguenti risorse disponibili già iscritte sul bilancio pluriennale
1987/1989;
programma 2.2.4.10: promozione culturale sportiva e sociale
per lire 1.924.000.000 programma 3.2.: altri oneri non ripartibili
per lire 76.000.000
PRESIDENTE:
Pongo in votazione l'art. 21:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 22:
ART. 22
(Variazioni di bilancio)
Alla parte spesa del bilancio di previsione della Regione per
l'esercizio 1987 sono apportate le seguenti variazioni:
In diminuzione:
cap 50000 "Fondo globale per il finanziamento di spese per
l'adempimento di funzioni normali (Spese correnti)
L. 225.000.000
cap 50100 "Fondo globale per il finanziamento di spese per
ulteriori programmi di sviluppo (Spese correnti)
L. 75.000.000
TOTALE IN DIMINUZIONE L. 300.000.000
In aumento
cap 46500 "Contributi per attività sportive L.R., n.
L. 300.000.000
PRESIDENTE:
Pongo in votazione l'art. 22:
ESITO DELLA VOTAZIONE
Presenti 29
Votanti 28
Favorevoli 28
Astenuti 1 (Sandri)
Il Consiglio approva
PRESIDENTE:
Do lettura dell'art. 23:
TITOLO VI
ABROGAZIONE DI NORME
ART. 23
(Abrogazione di norme)
1. Sono abrogate:
a) la legge regionale 26.8.1974, n. 35 concernente:
"Interventi a favore del lo sport" così come modificata ed
integrata dalla legge regionale 5.7.1976, n. 21;
b) le sottoelencate leggi di spesa e di rifinanziamento delle
leggi regionali di cui alla lettera a):
1)
L.R. 4.8.1975, n. 33
2)
L.R. 3.1.1977, n. 7
3)
L.R. 18.7.1977, n. 51
4)
L.R. 15.6.1978, n. 19
5)
L.R. 28.12.1979, n. 84
6)
L.R. 14.7.1982, n. 25
7)
L.R. 6.7.1984, n. 35
8)
L.R. 22.11.1984, n. 59
c) il primo e il secondo comma dell'art. 9 della L.R.
11.7.1981, n. 53, concernente la disciplina e la tutela dei giochi
tradizionali valdostani;
d) il primo comma dell'art. 1 della L.R. 24.12.1982, n. 98,
concernente l'aumento della percentuale di intervento per
l'attuazione dei compiti della "Federachon di sport de Noutra
Tera".
PRESIDENTE:
Pongo in votazione l'art. 23:
ESITO DELLA VOTAZIONE
Presenti 29
Votanti 28
Favorevoli 28
Astenuti 1 (Sandri)
Il Consiglio approva
PRESIDENTE:
Pongo in votazione l'emendamento aggiuntivo,
relativo alla dichiarazione di urgenza presentato dall'Assessore
Lanièce:
1.
Ia presente legge è dichiarata urgente ai sensi del
3° comma dell'art. 31 dello Statuto speciale ed entrerà in vigore
il giorno successivo a quello della sua pubblicazione nel
Bollettino Ufficiale della Regione.
2.
È fatto obbligo a chiunque spetti di osservarla e
di farla osservare come legge della Regione Valle d'Aosta.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Credo che la dichiarazione di urgenza,
come peraltro il mio emendamento, potrebbe anche non essere
accolta, perchè non vedo assolutamente l'urgenza di questo
provvedimento, visto che ormai i tempi sono già stati persi, non
certo per problemi di questo Consiglio, ma per le osservazioni del
Coordinamento. Pertanto voterò contro l'art. 24.
PRESIDENTE:
Pongo in votazione l'art. 24:
ESITO DELLA VOTAZIONE
Presenti 29
Votanti 29
Favorevoli 28
Contrari 1
Il Consiglio approva
PRESIDENTE:
Pongo in votazione la legge nel suo complesso
per scrutinio segreto:
VOTAZIONE PER SCRUTINIO SEGRETO
ESITO DELLA VOTAZIONE
Presenti 28
Votanti 28
Favorevoli 27
Contrari 1
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK