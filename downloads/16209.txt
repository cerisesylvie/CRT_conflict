Consiglio Regionale della Valle d'Aosta - Oggetto del Consiglio n. 2559 del 7 maggio 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
Precedente
Successivo
Resoconto integrale del dibattito dell'aula
Oggetto del Consiglio n. 2559 del 7 maggio 1997 - Resoconto
SEDUTA ANTIMERIDIANA DEL 7 MAGGIO 1997
OGGETTO N. 2559/X Impegno per uno studio completo del regime
idraulico della Dora Baltea nella piana di Montjovet e per i
conseguenti interventi di protezione dei centri abitati. (Ritiro di
mozione)
Mozione Richiamato il programma dei lavori pubblici per il
triennio 97-99 nonché del piano lavori per l'anno 1997.
Preso atto dell'audizione in III Commissione consiliare
permanente del Sindaco del Comune di Montjovet ed altri in merito
agli interventi di protezione e di sistemazione idraulica della
Dora Baltea in Comune di Montjovet.
Tenuto conto che nell'audizione di cui sopra gli amministratori
locali hanno dichiarato che nessuno studio, neanche di massima, è
stato presentato al comune interessato come invece avveniva in
passato.
Preso atto delle dichiarazioni dell'Assessore ai lavori pubblici
Lavoyer, che gli interventi previsti dal piano triennale 1997/1998
e dal piano lavori per l'anno 1997 sotto la voce: "lavori di
manutenzione e sistemazione idraulica della Dora Baltea della
centrale ENEL di Montjovet fino alla confluenza del torrente
Ayasse" per un importo complessivo di un miliardo e mezzo
consistono nel solo innalzamento di una parte dell'argine
orografico sinistro della Dora nel tratto immediatamente a valle
delle paratoie ENEL e alla pulizia dell'alveo.
Rilevato che nulla è stato previsto per il ponte che collega la
statale 26 con la stazione ferroviaria di Montjovet, ponte che
invece è stato oggetto di alcuni interventi di rinforzo che hanno
ridotto fortemente la sezione utile per il deflusso delle acque, e
che quindi oggi crea un vero "tappo" che rischia di aumentare i
pericoli di esondazione del centro abitato di Montjovet.
Il Consiglio regionale
impegna
l'Assessore ai lavori pubblici di promuovere uno studio
completo, del regime idraulico della Dora Baltea nel tratto
inerente la piana del Comune di Montjovet (sbarramento ENEL - ponte
di collegamento alla ferrovia) che individui i più idonei criteri
di intervento per la protezione e la salvaguardia dei centri
abitati.
F.to: Marco Viérin - Marguerettaz - Collé
Presidente Ha chiesto la parola il Vicepresidente Viérin
Marco.
Viérin M. (PpVA) Questo è un argomento che avevamo dichiarato di
portare in Consiglio se non veniva affrontato entro il mese di
aprile in commissione, e puntualmente lo abbiamo fatto.
Lo abbiamo anche fatto perché questo caso deve farci riflettere
sugli interventi regionali in merito ai fenomeni alluvionali del
?93-?94.
Questo problema della piana di Montjovet è stato portato in III
Commissione, la quale fece un'audizione alcuni mesi fa, venendo a
conoscenza di alcuni fatti direttamente dagli amministratori
locali, fatti che ci inducono a riflettere e che si possono anche
riprendere direttamente dal verbale della commissione.
Innanzitutto questi lavori che l'Assessorato intendeva e intende
fare, erano già previsti a fine ?96 ma sono stati sospesi per
necessità impellenti di eseguire altri lavori, quindi nel ?96 i
relativi finanziamenti sono stati dirottati su altri capitoli. Nel
?97 li ritroviamo a bilancio (anche a bilancio triennale) per una
somma complessiva di 500 milioni all'anno, però ci accorgiamo che
gli interventi non sono definiti da una progettazione, ma sono
lavori che sono stati ritenuti necessari verbalmente, a seguito di
un sopralluogo dei tecnici dell'Assessorato. Pare che tali lavori
consistano nell'innalzamento di 60 centimetri di un pezzo di alveo
sulla sinistra orografica della Dora, a partire dalle paratoie
dell'ENEL, e quindi all'inizio della piana di Montjovet, e da un
disalveo di quel tratto, cioè paratoie/ponte che collega la
stazione ferroviaria.
Infatti, al comune non è stata trasmessa nessuna documentazione,
quindi non esiste un progetto cartaceo, e cosa ancor più grave, da
quello che abbiamo appreso dalle audizioni non si è previsto di
fare nessun lavoro sul ponte che sta a valle, ponte che ha creato
dei problemi già nel ?93 e ancor di più potrebbe crearne adesso se
si verificasse un'altra alluvione. Nel ?93 il ponte non era stato
oggetto di nessun intervento, dopo l'alluvione invece è stato
sottoposto ad interventi che ne hanno limitato la luce, cioè, per
rinforzarlo gli si è innalzato di un metro la base, riducendogli di
conseguenza un metro la luce. Oltretutto è stata allargata la
strada e non si è pensato di realizzare una campata in più, fatto
che anche gli amministratori locali hanno confermato. Questi fatti
hanno permesso che questo ponte creerebbe oggi più di allora un
vero tappo, che produrrebbe quel fenomeno di esondazione verso il
centro abitato.
L'Assessore mi ha già contestato queste considerazioni al
momento dell'approvazione del piano; sono andato a rivedere il
verbale della commissione dove sono riportate nero su bianco le
dichiarazioni del sindaco e di altri amministratori, ed è chiaro
che questo è un problema che deve essere preso ad esempio, perché
come è già stato detto in commissione i consiglieri dovrebbero
sapere se esiste un vero e completo piano di intervento. Infatti
solo dopo ben 8 giorni che il sottoscritto assieme agli altri
colleghi aveva presentato questa mozione, il 2 maggio, l'Assessore
competente ha inviato due studi alla commissione. Questi,
Assessore, sono due studi che risalgono a 2-3 anni fa, uno del ?94
relativo al bacino del Po e uno del ?95 stilato dai tre
professionisti incaricati dalla Giunta; ma in questi 2 studi
troviamo, nelle considerazioni, quello che dicevo io poc'anzi e non
troviamo nessun piano consequenziale di intervento e di
prevenzione. Infatti nella relazione del ?94 del bacino del Po,
nelle azioni da intraprendere si legge: "Ricognizione dei bisogni e
disposizione di un programma a regime di manutenzione diffusa", e
ancora: "Tutte le azioni precedenti concorreranno alla definizione
di un piano di settore stralcio, come previsto dall'articolo 12
D.L. 398 del 5 ottobre 1993, da cui è emanato il programma
triennale di intervento secondo quanto previsto dall'articolo 21
della legge 183/89".
Se andiamo a prendere la relazione dei professionisti - che
abbiamo pagato lautamente - vediamo che per gran parte hanno
ricopiato la relazione del bacino del Po, praticamente questi
professionisti - che abbiamo pagato - per il 90 percento hanno
ricopiato la relazione del bacino del Po: infatti la relazione del
bacino del Po è stata fatta nel ?94, questa degli incaricati da
parte della Giunta è stata fatta nel ?95. Ma fra le azioni
necessarie proposte dai famosi tecnici nominati dalla Giunta
leggiamo sotto il titolo "zone a rilevante pericolosità per gli
insediamenti abitativi esistenti": "Sono aree che devono essere
difese nel miglior modo possibile" e ancora più chiaramente si dice
a pagina 75, sotto il titolo "Opere di regimazione e difesa
idraulica": "Si rileva infatti la necessità di garantire attraverso
un'organica attività di programmazione il superamento di logiche di
intervento a carattere settoriale e congiunturale, individuando un
sistema di soggetti e di procedure che concorrono ad unificare gli
obiettivi, le metodologie e i criteri tecnici di intervento sul
territorio", cosa che non abbiamo fatto per niente. Si aggiunge
poi: "Si tratta in sostanza di coordinare le attività di studio, di
progettazione e di intervento al fine di conseguire un'organica
sistemazione dei bacini colpiti, stabilendo i seguenti obiettivi e
finalità generali", e anche qui non abbiamo fatto niente. Abbiamo
ad oggi solo le due relazioni e alcuni interventi "a pioggia", così
definiti, perché c'è stato un sopralluogo e c'è stata un'intesa
verbale e si è ritenuto di fare solo certi interventi.
Ho ritenuto insieme al gruppo di sollevare il caso di Montjovet
perché sono stato anche chiamato dalla popolazione del posto a
verificare in maniera diretta questo fenomeno, avevo portato
l'argomento in commissione, ma in quella sede sono state parole al
vento e si è dovuto presentare questa mozione affinché
l'Assessorato tre giorni fa inviasse almeno una parte della
documentazione. Documentazione che, ripeto, è la stessa di due anni
fa; da allora ad oggi non abbiamo ricevuto nessuno studio reale e
programmatico in merito.
Spero vivamente che non si verifichi un'altra alluvione nei
prossimi anni, altrimenti ho paura che ci troveremo nella stessa
situazione.
Con questa mozione chiediamo solo di fare uno studio più attento
e completo sulla piana di Montjovet e che si proceda in maniera
definitiva a fare uno studio dettagliato, come d'altronde hanno
chiesto anche, nella loro relazione, due anni fa i tre esperti
nominati dalla Giunta.
Presidente Ha chiesto la parola il Consigliere Chiarello.
Chiarello (RC) Come ha detto il Consigliere Viérin, c'è stata
più di una discussione in commissione su questo problema e ci sono
state delle dichiarazioni del sindaco di Montjovet, che si è fatto
portavoce fra l'altro dei firmatari della mozione. È stato proprio
il sindaco ad assentire che una delle soluzioni possibili sarebbe
stata quella di aprire una campata in più su questo ponte.
Vorrei dire però che vicino a questo ponte, in un'area che il
sindaco ha ribadito pericolosa, ha rilasciato concessione per un
deposito del GPL (gas propano liquido) attaccato alla Dora, in una
zona che il sindaco, i firmatari della mozione, ma anche
l'Assessore, hanno riconosciuto da proteggere, perché se facciamo
delle protezioni nella Dora vuol dire che quella è una zona da
proteggere. Secondo me un deposito del GPL proprio lì è una cosa
pericolosa e non doveva essere fatto in quella zona. Allora sia
quelle case che sono state costruite in quel piano, che quel
deposito del gas metano non dovevano essere costruite a mio avviso;
chi ha dato le autorizzazioni dovrà poi prendersi la
responsabilità.
Poi quando un sindaco si fa carico di presentare mozioni per la
sistemazione di questo torrente e l'Assessore ci viene a dire che
il giorno prima ha concordato con il sindaco, vorremmo, come
commissione, io almeno, come membro della stessa, avere le ultime
risultanze di quello che succede e non che il sindaco in
commissione dice una cosa, poi dall'Assessore ne dice un'altra!
Vorremmo capire veramente quali sono i problemi di questo tratto di
Dora.
Si dà atto che, dalle ore 13,04, presiede il Vicepresidente
Aloisi.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Devo riconoscere al Vicepresidente Viérin
nelle sue azioni in Consiglio regionale una tenacia notevole.
Su questo argomento ho già avuto occasione di rispondere non so
quante volte, in commissione, in Consiglio regionale, in sede di
discussione del piano lavori, e oggi viene presentata una mozione
che non ha senso perché impegna l'Assessore ai lavori pubblici a
promuovere uno studio completo del regime idraulico della Dora
Baltea nel tratto inerente alla piana del Comune di Montjovet,
eccetera, quando questo è già stato fatto da anni.
Non è vero poi che gli studi inviati alla commissione competente
sono stati inviati a seguito della presentazione di questa mozione,
perché il Presidente ci ha chiesto gli studi e noi glieli abbiamo
trasmessi. È la documentazione che ci è stata richiesta anche nella
discussione dell'ultimo piano lavori, quindi non c'era nessuna
mozione che ha ispirato l'Assessore ad inviare gli studi.
Il sindaco lo abbiamo sentito ripetutamente, abbiamo concordato
tutti gli interventi che sono stati fatti e che restano da fare
nella piana di Montjovet e che sono previsti sul piano lavori.
Questi sono i fatti che io conosco. Quando il sindaco è andato
all'audizione in III Commissione, non ero presente, non so cosa ha
dichiarato il sindaco; mi attengo a cosa dichiara il sindaco quando
ha gli incontri con l'Assessore e con i tecnici
dell'Assessorato.
Quanto alle dichiarazioni catastrofiche del Vicepresidente
Viérin che dice che in merito alla programmazione non si è fatto
niente, non è vero, si è fatto tutto. Se c'è uno degli esempi di
efficienza dell'Amministrazione regionale della Valle d'Aosta è
proprio sulla programmazione di questi interventi, che sono portati
ad esempio da tutti. Quindi non è vero che non si è fatto niente;
abbiamo anche ottenuto 70 miliardi di fondi statali tramite la
Cassa Depositi e Prestiti interamente finanziati dallo Stato
proprio perché abbiamo fatto la programmazione. Quindi come fa il
Vicepresidente Viérin a dichiarare che non abbiamo fatto nessuna
programmazione?
Comunque leggo per l'ultima volta tutti i passaggi, poi se i
consiglieri lo vorranno, farò loro avere la documentazione e la
foto degli interventi che si dice che sono da fare e che invece
risultano già fatti, in modo che rimangano agli atti:
"A seguito degli eventi alluvionali del settembre ?93 è stato
predisposto dal dr. Leporatti e dal prof. Butera uno studio
dell'evento alluvionale stesso sia sotto il profilo idrologico:
valutazione delle quantità di pioggia cadute e loro comparazione
con eventi precedenti, valutazione dei deflussi in Dora, sia sotto
quello geomorfologico: individuazione delle aree a rischio". Qui
c'è l'allegato 1 che posso far pervenire al Vicepresidente
Viérin.
"Tale studio si è svolto in parallelo con analoghe iniziative
assunte in sede di autorità del bacino del Po, in particolare per
quanto riguarda la definizione e la valutazione del rischio
idrogeologico i criteri da adottare nell'opera di ricostruzione. Il
Consiglio regionale con delibera n. 1696 ha approvato il piano di
ripristino e prevenzione dei danni a seguito degli eventi
alluvionali ?93-?94, così come richiesto dalla legge 25 luglio
1994, n. 471: Disposizioni urgenti in favore delle zone colpite
dagli eventi alluvionali nei mesi di settembre-dicembre ?93, come
modificata dalla legge 30 giugno 1995 n. 265, conversione in legge
del D.L. 154/95 concernente: Ulteriori interventi in favore delle
zone alluvionate negli anni ?93-?94. Tale piano contiene l'analisi
degli eventi alluvionali dal settembre ?93-?94, il relativo quadro
dei dissesti, la definizione delle linee e del programma degli
interventi". Qui c'è un altro allegato.
"Tutti gli studi effettuati sia a livello regionale sia a
livello nazionale sono quindi confluiti nella determinazione delle
fasce di pertinenza fluviale. Il piano stralcio delle fasce
fluviali è adottato dalla autorità di bacino del Po ai sensi della
legge n. 183/89 e rappresenta lo strumento conoscitivo, normativo,
tecnico-operativo mediante il quale sono pianificate e programmate
le azioni e le norme d'uso riguardanti le aree soggette a rischio
di inondazioni". E qui ci sono tutte le tavole della piana di
Montjovet.
"Tali cartografie con le norme di attuazione sono state
trasmesse a tutti i comuni interessati, tra cui il Comune di
Montjovet," - non è vero quindi che il Comune di Montjovet non ha
la documentazione - "esse contengono non solo le aree di
esondazione della Dora Baltea, ma anche i tratti considerati come
limiti di progetto, dove cioè sono da realizzare interventi di
consolidamento delle arginature esistenti oppure nuove opere di
difesa, tali da conseguire il livello di sicurezza fissato".
Raramente ci sono degli studi così dettagliati, mi creda,
Vicepresidente Viérin. Il Comune di Montjovet in particolare è
sempre stato informato di quanto e di come si programmava di
realizzare sul suo territorio ed è quindi perfettamente al corrente
di questi interventi e del loro livello di priorità nell'ambito
regionale. Quindi non sopralluoghi estemporanei.
Sì, abbiamo fatto anche qualche sopralluogo per verificare dal
punto di vista politico quali potevano essere gli interventi
prioritari all'interno del programma generale, ma vi è tutta una
documentazione trasmessa al comune. Ripeto, non solo sopralluoghi
estemporanei e interventi casuali a pioggia, ma concordati con il
sindaco, vicesindaco e assessore. Non so chi ha firmato questa
petizione, chi avete sentito oltre al sindaco in commissione.
"L'intervento denominato genericamente lavori di manutenzione e
sistemazione idraulica della Dora Baltea dalla centrale ENEL di
Montjovet fino alla confluenza del torrente Ayasse comprende fra
gli altri l'intervento di consolidamento delle arginature in
sinistra orografica a protezione del borgo di Montjovet ed
eventuali pulizie dell'alveo, mentre quello indicato al ponte che
collega la SS 26 con la stazione ferroviaria non ha assolutamente
modificata la quota di fondo alveo". Il Vicepresidente Viérin
propone di aggiungere una campata ad un ponte come se fosse una
cosa che si può realizzare come montare un ponte Bailey.
"Questo intervento sotto il ponte - di cui abbiamo la
documentazione fotografica, che attesta che è già stato fatto - non
ha assolutamente modificato le quote di fondo alveo, visto che la
platea in alveo analizzata allo scopo di rinforzare la pila
centrale del ponte stesso, ha come quota superiore quella della
fondazione della pila". La fondazione della pila è la quota dove
viene messo il livello dell'alveo normalmente, cioè quando si fa
una fondazione, si fa la quota di consolidamento dell'alveo sulla
quota della fondazione della pila, non si va sotto la pila ad
abbassare l'alveo, come invece è richiesto. Qua c'è la
documentazione fotografica degli interventi...
(...interruzione del Vicepresidente Marco Viérin, fuori
microfono...)
... allora sei stato male informato perché la fondazione della
pila, la quota superiore è quella che coincide con il livello
dell'alveo. Quindi non creiamo nessun tappo nel deflusso della
Dora, ripeto, c'è tutta la documentazione fotografica e c'è tanto
di quello spazio da far defluire tutta l'acqua che si vuole.
"Il problema idraulico della piana di Montjovet è che si tratta
di una piana alluvionale, storicamente esondabile, e le opere di
difesa esistenti così come si può attualmente vedere raggiungono
già una quota notevolmente superiore a quella della terra di
campagna". Pertanto anche gli interventi previsti di rinforzamento
vanno già in una direzione eccezionale, proprio perché c'è questa
situazione del borgo di Montjovet.
"In conclusione, lo studio completo del deflusso idraulico
esiste già", la mozione di per sé non può impegnare a far niente
perché già c'è e chiederei ai presentatori di ritirarla.
"I criteri d'intervento sono già definiti ed approvati dal
Consiglio regionale per tutto il bacino regionale", non solo per la
piana di Montjovet, quindi non è vero che non si è fatto niente
perché il Consiglio ha approvato queste cose.
"Sono già noti e posti in piano lavori gli interventi per la
protezione e la salvaguardia del centro abitato di Montjovet",
ripeto: concordati con l'amministrazione comunale in ottemperanza
con quanto indicato nel piano fluviale delle fasce.
Chiediamo veramente di ritirare questa mozione che non sta in
piedi, altrimenti ci asterremo.
Presidente Ha chiesto la parola il Vicepresidente Viérin Marco
per dichiarazione di voto.
Viérin M. (PpVA) Ascoltando l'Assessore Lavoyer mi viene in
mente una battuta di Di Pietro, che ieri nel corso di una
conferenza ha detto: tutte le volte che cerco di risolvere una cosa
che è risolvibile su due piedi, mi trovo di fronte alla burocrazia,
mi trovo di fronte ai burocrati. Questo lo riscontriamo nella nuova
legge dei Lavori pubblici ed in tanti altri casi.
Questo per smorzare le polemiche, caro Claudio, perché non sono
Assessore, ma per quanto riguarda il problema del ponte di
Montjovet e altro, vivo molto più a contatto con la gente e conosco
anche i problemi che la gente vorrebbe vedere risolti, problemi che
all'Amministrazione non costerebbe niente risolvere, anzi
risparmierebbe denaro pubblico.
So che è stata fatta la delibera e so che è stata votata da
questo Consiglio in data 14 dicembre 1995, ma proprio in merito a
quella delibera, forse potevamo scrivere nella mozione
"ripromuovere uno studio" però abbiamo voluto mettere in maniera
molto chiara "che individui più idonei criteri di intervento per la
protezione e la salvaguardia dei centri abitati" come dicono in
maniera molto esplicita i tre esperti. Esperti che, come succede
tante volte, noi paghiamo e che poi ricopiano relazioni o progetti
già fatti (del bacino del Po in questo caso)...
(...interruzione dell'Assessore Lavoyer, fuori microfono...)
... sì, studi paralleli: uno fatto un anno e mezzo prima e
l'altro un anno e mezzo dopo. Infatti noi abbiamo dato l'incarico
dopo che abbiamo ricevuto la relazione del bacino del Po.
Comunque tutte e due le relazioni sono molto chiare sulla
necessità della prevenzione, quindi non sulle opere che sono state
fatte per affrontare i danni causati.
Quando l'Assessore mi parla del ponte, che è il nocciolo
sostanziale, non si ricorda che l'intervento sul ponte è stato
fatto dopo il ?94, cioè dopo le due alluvioni. Allora, è stato un
intervento studiato e coordinato? Mi pare di no, altrimenti non
sarebbe stato fatto in quella maniera, parliamoci chiaro!
L'Assessore afferma che il sindaco ha detto questo e
quest'altro; voglio aiutare i colleghi a capire perché chi era in
III Commissione ha capito, pertanto leggo tre passaggi del verbale
di Commissione.
Trèves, sindaco: "Al di là di tutto quello che c'era già stato
verbalmente lo scorso anno, avevamo fatto una richiesta scritta,
avevamo fatto un sopralluogo, dove ci aveva detto che era stato
previsto un innalzamento dell'argine appena sotto la protezione
delle paratoie dell'ENEL e un certo tipo di pulizia dell'alveo". È
quello che ho detto nelle premesse e che l'Assessore ha ribadito.
Però poi il sindaco continua: "Quello che ci lasciava perplessi e
preoccupati è giustamente il problema del ponte. L'anno scorso -
quindi nel ?96, ma poniamo anche nel ?95 - hanno fatto degli
interventi per proteggere i basamenti del ponte che va alla
stazione, e questi lavori hanno consolidato sì le fondazioni, però
hanno ristretto lo spazio per il deflusso dell'acqua. Quindi lì c'è
la possibilità di fare un'altra campata e il ponte quindi si può
allargare, quello che può essere il suo futuro sviluppo per evitare
problemi". Ricordo che a quell'audizione ha partecipato tutta
l'Amministrazione.
Continua il sindaco: "Poi è importante ovviamente quella
strozzatura del ponte (...) se bisogna scegliere che tipo di
intervento fare, sarà ovviamente quello di cominciare a proteggere
questi insediamenti abitativi, che non riteniamo siano protetti con
questi interventi verbali".
Per quanto riguarda lo studio dice il sindaco: "Quando ci hanno
detto che ci faranno degli interventi, non è che ci hanno detto
sulla base di che studi".
A una domanda di Borre, che chiedeva se c'erano stati degli
accordi, il sindaco risponde: "No, ci è stato comunicato in un
sopralluogo che doveva essere alzato l'argine in un certo punto,
però non è che ci è stato presentato uno studio di massima; anni fa
lo era stato fatto". Mi pare molto chiara la questione!
Il sindaco ribadisce infine che "quello che forse è mancato un
po' è proprio il fatto di verificare sul territorio quali sono i
problemi, a volte tecnicamente sembra una cosa, vedendoli
visivamente in realtà è un'altra cosa". Mi sembra che il sindaco
sia stato molto chiaro anche su questo fatto.
Noi abbiamo quindi posto questo problema in maniera specifica;
chiedo all'Assessore l'impegno che si faccia un'ulteriore riunione
in III Commissione, ma che ci sia un vero momento di confronto sui
problemi della piana di Montjovet, perché non vorrei trovarmi qui -
sempre augurandomi che non venga un'altra alluvione - a ricordare
le parole dette oggi, avendo eventualmente subito dei danni che si
potevano evitare.
Se l'Assessore mi dà la garanzia che faremo un incontro in
commissione, presente l'Assessore, con i firmatari della petizione
siamo pronti a ritirare la mozione, altrimenti ne chiediamo la
votazione.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Quando il Presidente della commissione mi
convoca, sono a disposizione.
Presidente Vista la disponibilità dell'Assessore Lavoyer a
portare l'argomento in discussione quando sarà convocato in III
Commissione, si ritiene soddisfatto e pertanto ritira la mozione,
oppure intende perseverare? Valuti.
Ha chiesto la parola il Vicepresidente Viérin Marco.
Viérin M. (PpVA) Caro collega Aloisi, non è un problema di
valutare, il punto è che se si scarica il problema sul Presidente
della Commissione è un discorso che posso accettare ma non
condividere appieno; adesso ho sentito che c'è anche la garanzia
dell'Assessore di essere presente, chiedo solo che questo non
avvenga fra due mesi, ma che avvenga nel mese di maggio.
Se c'è questa garanzia, la mozione è ritirata.
Presidente Compatibilmente con i tempi tecnici e politici
presumo che il Presidente Parisi accetterà di buon grado la
convocazione dell'Assessore in commissione.
La mozione è ritirata.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK