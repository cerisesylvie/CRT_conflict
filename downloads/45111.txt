Consiglio Regionale della Valle d'Aosta - Oggetto del Consiglio n. 1924 del 19 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1924 del 19 ottobre 2022 - Resoconto
OGGETTO N. 1924/XVI - Interrogazione: "Notizie in merito al
bando di concorso pubblico per l'assunzione a tempo indeterminato
di sei dirigenti da assegnare all'organico della Giunta regionale e
del Consiglio regionale" e interpellanza: "Programmazione dei
concorsi per posti dirigenziali vacanti o in supplenza
nell'Amministrazione regionale".
Marguerettaz (Presidente) -
Punti n. 14 e 29 all'ordine
del giorno. Per la presentazione dell'interpellanza, la parola al
collega Carrel.
Carrel (PA) -
Questo è un tema che, come gruppo
consiliare, abbiamo già trattato più volte e su cui ci siamo
concentrati affrontando vari aspetti dell'organizzazione della
macchina amministrativa.
L'ultima volta che lo abbiamo fatto era l'ultimo consiglio di
giugno e il Presidente ci aveva evidenziato che a oggi le dirigenze
in reggenza sono dieci, in supplenza sono tre e i dirigenti esterni
all'Amministrazione regionale sono undici.
Pertanto chiediamo con quest'iniziativa se sia intenzione
procedere con la messa a bando dei posti vacanti e in supplenza -
oltre a quelli già messi a bando di cui parleremo tra poco - e con
quali tempistiche.
Abbiamo iniziato a trattare questo tema sin dal novembre del
2020, ma purtroppo le difficoltà varie che si sono susseguite hanno
portato a dei ritardi; queste difficoltà sono sicuramente legate a
vari aspetti esterni e interni, e oggi siamo ancora esattamente - o
in parte, almeno per quanto riguarda la dirigenza - al punto di
partenza.
La legge 35/2021 ha approvato, e ne abbiamo già discusso, la
possibilità di attingere alle altre graduatorie del comparto per
poter supplire a questa difficoltà.
Sappiamo, e lo ridico, che vi è una determina dirigenziale
dell'Unité Grand-Combin, la 91 del 26 marzo 2021, che ha in
graduatoria quattro dirigenti, che hanno passato tutte le fasi del
bando e quindi tutti gli esami, di cui uno solo è stato
assunto.
Il secondo è stato assunto da DGR 342 del 28 marzo 2022 con una
modalità che non attinge direttamente da quella graduatoria, bensì,
in quanto funzionario, è stato nominato in reggenza in una
determinata struttura. Dopodiché questa persona si è dimessa e vi
sono state altre scelte.
Quello che ci chiediamo è come una persona che ha i requisiti
per assumere un determinato ruolo a tempo determinato non li abbia
per assumere lo stesso ruolo nella stessa struttura, perché la
stessa struttura a oggi non ha un dirigente incaricato a tempo
indeterminato.
Quindi il nesso è che sarebbe sicuramente più semplice, anche
vista la norma che abbiamo approvato, approvare una convenzione con
l'Unité Grand-Combin che spostare e utilizzare questa graduatoria
per coprire parte dei posti vacanti.
Il 26 di maggio del 2022, con il provvedimento dirigenziale
3097, si è poi indetto un concorso per sei dirigenti che, da
concorso, vengono selezionati - e anche di questo abbiamo già
discusso - con varie lauree, nel senso che nel bando vi sono, nei
requisiti di ammissioni, diverse lauree e questo ha sicuramente già
portato a delle difficoltà, in quanto una persona esclusa a causa
di questi vincoli ha fatto un ricorso al Tar e di questo chiediamo
lumi nell'ultima nostra domanda per approfondire la questione.
Sicuramente è strano è che abbiamo sei figure che coprono
dirigenze nella Giunta regionale e nel Consiglio regionale, che
vanno dal personale scolastico, ad esempio, sino alle
espropriazioni, valorizzazione patrimonio, la Casa da gioco o il
fondo sociale europeo, quindi temi anche molto diversi, ma che
concentriamo tutti in un unico concorso e che andremo a selezionare
con delle prove singole.
Questo ovviamente ci pone il dubbio sul fatto che se è buona
l'interpretazione che ogni posto deve avere degli skill specifici,
allora per ognuno dobbiamo fare un concorso; interpretazione che
non mi vede d'accordo in quanto anche contro il principio di
economicità che dobbiamo perseguire, ma se così non è, allora
attingiamo anche per gli altri posti alle graduatorie in essere
come prevede la legge.
Il tutto si svolge quando il 13 di luglio del 2022, dopo varie
iniziative previste per legge, varie dichiarazioni - anche sue,
Presidente -, si è provveduto con il provvedimento dirigenziale
4079 ad affidare alla Bocconi, per un impegno complessivo di 164
mila, euro, uno studio per una revisione stabile e profonda del
modello dell'Amministrazione.
Allora la domanda sorge spontanea: oggi abbiamo un concorso che
andremo a fare nel 2023, perché nel mentre le date del concorso che
dovevano uscire, le prime, il 15 settembre, usciranno il 16 di
gennaio 2023, quindi sono state prorogate ulteriormente,  nel
mentre stiamo investendo dei soldi per uno studio con una revisione
stabile e profonda del modello amministrativo.
Non capisco come ci stiamo organizzando, perché se realmente
stiamo facendo uno studio di revisione, allora sarebbe bene
fermarsi, capire quali sono i risultati di questo studio e partire
da quello studio per svolgere e lavorare in una direzione che è
quella che ci auspichiamo dica lo studio, sempre ammesso che questo
studio abbia poi una direzione, perché poi lo studio ovviamente
deve avere degli input politici.
Nel caso contrario, invece, stiamo usando lo studio - e questo
lo dico un po' come provocazione, ma proprio per capire come ci
stiamo muovendo - per aspettare e per prendere tempo, forse perché
vi sono delle difficoltà anche nell'ufficio personale - e le
capisco, le capiamo tutti, ne abbiamo parlato più volte - ma il
problema si ripercuote sulle strutture e infine anche sicuramente
sui cittadini, perché creiamo continuamente dei disservizi di cui
siamo tutti consapevoli ma su cui noi, come parte politica,
dobbiamo assolutamente lavorare per migliorare.
Presidente -
Per la risposta, il presidente Lavevaz.
Lavevaz (UV) -
Parto in realtà dalla risposta
all'interrogazione, perché si collega poi meglio in maniera
funzionale alla risposta dell'interpellanza che ha illustrato
adesso il collega Carrel.
Nell'Interrogazione del collega Manfrin l'argomento è lo stesso,
si parla del bando di concorso per l'assunzione a tempo
indeterminato di sei dirigenti, si chiede, nello specifico "Se
siano previsti principi e modalità condivise tra gli enti
appartenenti al comparto unico regionale in relazione al
reclutamento del personale appartenente alla stessa categoria e
posizione affinché si evitino differenze nell'accesso alle
procedure concorsuali".
Su questo le modalità sono note, sono conosciute, il regolamento
è sempre lo stesso, il regolamento regionale n. 1/2013, che
stabilisce il numero, la tipologia delle prove tra quelle
contemplate nell'articolo 17 del regolamento stesso e nel rispetto
delle condizioni minime che sono previste da un lato dall'articolo
4 per quanto riguarda l'accesso alle categorie e all'articolo 39
per quanto riguarda l'accesso alla qualifica unica
dirigenziale.
Si entra poi nella questione del ricorso, che è stato oggetto
anche dell'interpellanza, e si chiede "Se in ordine al ricorso
richiamato in premessa il Tar si sia espresso su istanza di misure
cautelari la cui udienza risulta ad oggi fissata alla data dell'11
ottobre 2022" e "Quali tempi si possono ipotizzare per la
conclusione del giudizio".
Nel frattempo l'11 ottobre è arrivato, tra la presentazione e
oggi, e infatti l'11 di ottobre scorso il Tar ha respinto l'istanza
di sospensiva richiesta dal ricorrente che è stato escluso, come
ricordato dal collega Carrel, dalla procedura in quanto non in
possesso del titolo di studio previsto per la partecipazione alla
procedura, in quanto i motivi di censura - questo è il motivo per
il quale è stata respinta l'istanza di sospensiva - non sono
apparsi supportati da un sufficiente
fumus boni iuris
anche
in considerazione della discrezionalità dell'amministrazione
nell'individuazione dei titoli di studio necessari per la
partecipazione al concorso.
Poi nello specifico l'ordinanza cautelare non reca la
comunicazione della fissazione dell'udienza della discussione nel
merito e quindi su questo non è oggi possibile definire una
tempistica certa della conclusione del giudizio.
Si chiede poi nell'ultimo punto dell'interrogazione "Se in caso
di annullamento del bando di concorso, ovvero in alternativa in via
di autotutela, anche al fine di evitare ulteriori possibili ricorsi
in corso di espletamento delle procedure concorsuali, si possa
prevedere una disaggregazione della prova pratica al fine del
reclutamento dei candidati migliori in relazione alle singole
esigenze dei singoli dipartimenti dell'Amministrazione". Su questo
il Dipartimento del personale precisa che il ricorso al Tar è volto
all'annullamento dell'esclusione del ricorrente esclusivamente
nella misura in cui, come detto, si precludono allo stesso di
spendere il titolo di studio di cui è in possesso, e non per altre
ragioni.
Quindi non essendo stata sollevata alcuna censura con
riferimento alla tipologia delle prove o alle materie d'esame
previste nel bando di concorso, non si possono fare dei
ragionamenti; peraltro la presentazione di ulteriori ricorsi
avverso il bando di concorso risulta a oggi esclusa, perché i
termini d'impugnazione sono ormai scaduti e nello specifico la
questione della disaggregazione della seconda prova scritta non è
al momento prevista nel nostro regolamento regionale. Al di là di
queste situazioni contingenti e di analisi di natura tecnica, anche
rispetto al ricorso nello specifico, l'abbiamo già detto, ci sono
state tante iniziative, anche nell'ultimo Consiglio ne abbiamo
discusso - credo con il collega Distort se non sbaglio -, è un
momento molto particolare dal punto di vista generale e di
difficoltà di reperimento del personale a tutti i livelli, sia i
livelli più bassi, sia i livelli apicali, ai funzionari e ai
dirigenti. Abbiamo peraltro una situazione di personale con un'età
media mediamente alta, abbiamo dei limiti di reclutamento che sono
molto stringenti a causa dei tagli imposti nel recente passato,
tutte le norme che voi conoscete.
Abbiamo di fondo - e ne abbiamo già discusso tante altre volte -
una minore attrattività; questo è un vero punto abbastanza nodale
che riguarda tutta l'Amministrazione pubblica, quindi siamo meno
attrattivi per i giovani e questi sono tutti insieme i fattori che
impattano sicuramente in maniera molto negativa sul comparto
pubblico in generale, in questo momento storico particolare.
Io credo che, solo rispetto a dieci anni fa, sarebbe stato
difficilmente ipotizzabile il fatto di avere dei concorsi da
funzionario con dieci partecipanti o dei concorsi da dirigente con
vedremo quanti partecipanti.
È sicuramente un momento molto delicato da questo punto di
vista.
Il collega Carrel ha richiamato l'incarico che il Governo
regionale ha dato all'Università Bocconi. Anche di questo studio
abbiamo già parlato e la provocazione del collega Carrel era in
realtà già stata fatta, nel senso che già era stato detto che
questo era stato un modo per prendere tempo.
In realtà non è così, questo è uno studio nel quale crediamo
molto, si sta portando avanti in maniera molto seria, devo dire che
sono molto soddisfatto - ovviamente non abbiamo ancora i risultati
- del modo e della serietà con la quale l'Università Bocconi sta
portando avanti questo lavoro e anche la risposta di ritorno che
arriva dai dipendenti e dai dirigenti è di un approccio molto serio
e che va veramente al cuore del problema e ai veri problemi della
gestione della nostra amministrazione.
Peraltro avremo a inizio novembre un primo passaggio in Giunta
di presentazione del primo status di lavorazione di questo studio,
ed è uno studio al quale noi crediamo molto.
Questo è un primo tassello, insieme alla revisione della legge
regionale 22 di cui abbiamo parlato tante volte, insieme alla
revisione dei contratti di lavoro che ormai è in itinere da diversi
mesi e che finalmente ha visto i primi passaggi e le prime
direttive ; sono primi passi ma che, come dicevamo l'altra volta,
hanno sicuramente bisogno di un cambio anche di approccio sulla
formazione, sul benessere lavorativo dei lavoratori e anche sulle
procedure di selezione del personale, io di questo sono
assolutamente convinto. Le cose non sono disgiunte, nel senso che
sicuramente dobbiamo aspettare per completare tutte le assunzioni,
sia del corpo dirigente che del resto, la conclusione dello studio,
questo è fondamentale.
Questi sei sono una piccola parte di quello che manca dei
dirigenti, quindi questo non era più prorogabile perché,
oggettivamente, la situazione è difficilmente gestibile senza
portare avanti almeno alcune di queste assunzioni, quelle che
abbiamo ritenuto più urgenti in questa fase, sulle altre ovviamente
bisognerà attendere anche lo studio e su questo vengo anche alla
risposta della prima parte dell'interpellanza del collega Carrel:
sui tre posti che attualmente sono oggetto di incarichi di
supplenza, quelli, come lei, sa non si possono toccare perché sono
a garanzia delle figure che sono: il segretario generale, il capo
Gabinetto e il vice capo Gabinetto, che ovviamente devono avere il
posto garantito nel momento in cui succede qualcosa di qualsiasi
tipo.
Sugli altri invece il tutto sta andando avanti e stanno
preparando tutte le procedure necessarie, i passaggi amministrativi
e l'attività amministrativa propedeutica ai concorsi, ma io voglio
aspettare di avere almeno i primi risultati dello studio per
licenziare queste procedure concorsuali.
Invece, tornando al ricorso, manca ancora un pezzo di risposta,
in particolare dell'interpellanza del collega Carrel, che chiedeva
in buona sostanza nell'interpellanza le argomentazioni della difesa
riguardo al ricorso.
Come ho detto nella prima parte della risposta, questo ricorso
ha avuto quest'udienza l'11 ottobre che ha respinto l'istanza
cautelare e, come ho detto, le motivazioni sono legate in buona
sostanza a questioni di titolo di studio.
In questa fase non pare opportuno, anche per ragioni di tutela
proprio dell'interessato, della riservatezza anche dello stesso
ricorrente, entrare nel dettaglio e nel merito delle argomentazioni
difensive svolte dall'Amministrazione perché saranno oggetto della
discussione di merito che il Tar metterà in elenco nelle prossime
settimane.
La difesa regionale ha contestato l'ammissibilità e la
fondatezza del ricorso e ribadito anche in via di subordine -
venendo anche all'altro riferimento che faceva il collega Carrel
rispetto alle graduatorie - quanto già precisato in occasione
dell'interpellanza del 22 giugno 2022, in merito da un lato alla
facoltatività della stipula delle convenzioni tra enti per
l'utilizzo di graduatorie e dall'altro alla non corrispondenza dei
profili professionali richiesti per la partecipazione al concorso
dell'Unité Grand-Combin, rispetto a quelli stabiliti dalla Giunta
regionale per il conferimento degli incarichi dirigenziali sui
posti vacanti messi a concorso.
Quindi abbiamo da un lato un concorso che è vero che ha un
elenco di idonei, è un concorso però che è stato fatto su delle
basi diverse. La legge prevede la possibilità, come lei ben sa, di
fare delle convenzioni e di utilizzarle - non è un obbligo, è una
facoltà - nel caso in cui quelle graduatorie siano confacenti alle
necessità dell'Amministrazione.
Sul fatto che una reggenza di una persona abilissima e
assolutamente di alto livello che avrebbe tutti i diritti, infatti
è in una graduatoria di un altro ente... ha deciso lui stesso di
non fare il dirigente e di tornare a fare il funzionario.
Non condivido del tutto il fatto di dire che un incarico a tempo
determinato e un incarico a tempo indeterminato abbiano la stessa
valenza; hanno la necessità di avere i requisiti che devono essere
sostanzialmente gli stessi, ma non è detto che la stessa persona
possa ricoprire entrambi i ruoli allo stesso modo, ci sono tante
variabili, non voglio semplificare, ma ci sono tante questioni che
possono entrare nel gioco anche nella scelta di un'accettazione di
un incarico di questo tipo.
Credo di aver risposto più o meno a tutte le richieste, sia
dell'interpellanza che dell'interrogazione.
Presidente -
Per la replica, la parola al collega
Manfrin.
Manfrin (LEGA VDA) -
Credo che su questa questione già ci
sono state un paio di iniziative, e ringrazio anche il collega
Distort e il collega Carrel che avevano già discusso due iniziative
precedenti, alcune propedeutiche, alcune preparatorie.
Rispetto alle risposte che ci ha fornito, credo che sia
importante anche chiarire un po' il senso della discussione, cioè
il fatto che parliamo di un'assegnazione di sei differenti
strutture, perché parliamo di un bando che viene strutturato con un
unico esame su un'unica materia, una materia che può essere più o
meno centrata rispetto a quello che studio ma che sicuramente, se
viene sottoposta la stessa a tutti coloro che si sottopongono alle
prove e poi dovranno ricoprire incarichi che sono differenti
rispetto alla materia che viene loro chiesta, probabilmente non
potrà portare a una persona che è formata e che è preparata
esattamente su quella materia, anche perché si tratta di materie
assolutamente disparate e differenti una dall'altra.
Al di là però di quella che sarà e di quella che è stata la
decisione del Tar - giustamente ci ha aggiornato, come sa è stata
depositata e poi c'è stata la pronuncia - credo che alcuni
approfondimenti debbano essere fatti sulle suggestioni che sono
state riferite dal nostro testo, perché qui ci potrebbe anche
essere un ulteriore ricorso in corso di espletamento del concorso.
Lei ci ha detto che sono scaduti i termini, è vero, sono scaduti i
termini sul bando, quindi sul bando non si possono fare ricorsi, ma
sulle procedure concorsuali possono ancora essere presentati, lei
lo sa.
Quindi evidentemente anche aprire delle riflessioni di questo
tipo potrebbe essere assolutamente utile, anche perché, se c'è già
stato un ricorso sul bando, è di tutta evidenza che ci sarà una
forte attenzione anche da parte dei candidati o di chi
eventualmente verrà escluso. Quindi se ci sarà una forte attenzione
dei candidati, immaginiamoci quale sarà l'attenzione sullo
svolgimento delle prove e quale sarà l'attenzione che verrà data a
questo svolgimento.
Rispetto all'ultima domanda, il punto 3, lei ci ha detto che la
disaggregazione della prova pratica non è prevista dal regolamento,
cosa che è assolutamente vera, ma non è nemmeno vietata!
Quindi non essendo vietata la disaggregazione, una riflessione
che ci porti ad arrivare a questo tipo di disaggregazione, che
potrebbe pensare di poter definire e trovare la persona migliore
per il posto migliore, va fatta.
È un invito che noi facciamo, è una convinzione che è già stata
espressa, per esempio mi ricordo anche il dibattito in punta di
metafora condotto con il collega Distort nello scorso
Consiglio.
Avere le persone giuste al posto giusto con la formazione giusta
e con le competenze giuste potrebbe sicuramente aiutare
quest'Amministrazione a poter amministrare meglio i settori che
oggi risultano sguarniti.
Presidente -
Per la replica all'interpellanza, la parola
al collega Carrel.
Carrel (PA) -
Neanche noi mettiamo in discussione
l'operato della Bocconi su quanto sta facendo, ovviamente non siamo
a conoscenza di tutti gli step, ma non era assolutamente nostra
intenzione mettere in discussione il loro operato e ciò che si sta
facendo in questo tempo.
Quello che ci chiediamo è però dove stiamo andando, quale
direzione stiamo prendendo e di conseguenza qual è l'input della
politica, perché credo che questo sia sicuramente importante.
Per quanto riguarda l'aspetto della graduatoria dell'Unité
Grand-Combin non entro nella decisione personale, in questo caso di
una persona, ma comunque di nessuno. Quello che ribadisco- e che ha
ribadito anche lei di fatto ammettendo quanto ha detto - è che se
una persona ha i requisiti per partecipare a una reggenza ha anche
i requisiti per poter avere l'incarico.
Dopodiché le altre scelte sono scelte personali. Ovviamente come
ce l'ha il secondo, potrebbe avercelo il terzo o il quarto, mi
sembra che si fermi al quarto o forse al quinto, non ce ne sono
tantissimi; non risolviamo così il problema, ma diamo una mano e
sicuramente operiamo in un modo efficiente ed economico, e credo
che non siano due elementi secondari.
Quindi questo lo dico e lo ribadisco anche perché vedo che di
convenzioni con altri enti continuiamo a farne, ed è bene. Il 17
ottobre del 2022 abbiamo approvato la delibera 1222 che approva
appunto la convenzione con l'ARPA, quindi di fatto ci stiamo
muovendo in quella direzione e non capisco, o meglio, non voglio
forse capire fino in fondo, il motivo per cui non possiamo
attingere alla graduatoria dell'Unité Grand-Combin. Con questo
chiudo quest'aspetto.
Credo che quanto da lei risposto, ci dice che i sei dirigenti
messi a concorso non sono più prorogabili e quindi non possiamo più
aspettare lo studio, mentre per gli altri stiamo lavorando, ma
aspettiamo e quindi non abbiamo assolutamente dei tempi.
Non è prorogabile però - e mi limito a enunciare queste date in
quanto è giusto portarle in evidenza e alla conoscenza di tutti -
il PD è del maggio del 2022, abbiamo indetto un concorso nel maggio
del 2022, entro il 7 di luglio bisognava presentare tutte le
domande, entro il 15 di settembre dovevano essere comunicati i
luoghi delle prove di accertamento linguistico, poi questo è stato
rimandato al 16 di gennaio.
Insomma, lei mi dice "C'è tempo", io le dico che sarà passato
circa un anno da quando abbiamo bandito il concorso a quando avremo
- ci auguriamo - i dirigenti.
Vero che non sono più prorogabili e se proprio non sono più
prorogabili, bisognava procedere in maniera forse un po' più
celere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK