Consiglio Regionale della Valle d'Aosta - Oggetto del Consiglio n. 818 del 10 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 818 del 10 luglio 2019 - Resoconto
OGGETTO N. 818/XV - Interpellanza: "Risultanze
dell'iniziativa volta ad eliminare gli articoli in plastica monouso
presso le istituzioni scolastiche della regione".
Rini (Presidente) -
Passiamo al punto 15 all'ordine del
giorno. Colleghi, possiamo discutere questa assieme al punto 22,
della collega Russo? Oppure sono due aspetti un po' distinti? Va
bene, allora solo il punto 15. Prego, collega Pulz, per
l'illustrazione.
Pulz (ADU VDA) -
Buon pomeriggio a tutte e a tutti. Lo
scorso 10 gennaio e poi ancora il 21 marzo 2019 questo Consiglio ha
approvato all'unanimità due importanti mozioni, a firma
rispettivamente 5 Stelle e ADU VDA, che impegnano la Giunta
regionale a predisporre ogni azione necessaria affinché, nelle
varie sedi della Regione, vengano eliminati gradualmente tutti gli
articoli in plastica monouso, con particolare riguardo a quelli
legati alla vendita di bevande per mezzo di distributori
automatici, nonché dalle sagre e feste che sono, come sappiamo,
assai numerose su tutto il territorio regionale.
Tali mozioni sono in linea con il Piano regionale di gestione
dei rifiuti, approvato con legge regionale n. 22 del 2015, che ha
avviato il Programma regionale di prevenzione dei rifiuti, secondo
il corrispondente programma nazionale, grazie ai quali sono state
introdotte apposite misure per consentire la riduzione della
produzione di rifiuti e aumentare la raccolta differenziata dei
rifiuti in plastica.
Al fine di evitare il loro pericoloso accumulo, la Commissione
europea ha avviato le procedure per disporre l'esclusione dal
mercato di determinate tipologie di oggetti in plastica, che
dovranno essere fabbricati solo con materiali ecosostenibili.
L'Italia, più di ogni altro Paese, è chiamato a impegnarsi
perché, dagli ultimi dati che si possono leggere nello studio di
Legambiente e Altreconomia, risulta che beviamo addirittura 8
miliardi di bottiglie di plastica all'anno, malgrado il fatto che
l'acqua dei nostri acquedotti sia tra le più controllate al mondo.
È una cifra astronomica, se ci pensiamo, che ci rende i primi
consumatori di acqua minerale in Europa, secondi nel mondo solo al
Messico; dati che mi hanno molto fatto riflettere.
Ogni anno imbottigliamo oltre 14 miliardi di litri d'acqua, con
un giro d'affari del cosiddetto "oro blu" che va dai 7 ai 10
miliardi di euro, con 140 stabilimenti e oltre 260 marchi presenti
sul territorio nazionale. Un giro d'affari, per le aziende
concessionarie, a fronte di un corrispettivo che entra nelle casse
delle Regioni italiane di appena lo 0,6% del fatturato.
Oltre il 90% di questa produzione è destinato al consumo in
Italia, nel nostro Paese, che registra una crescita dei consumi, e
si è calcolato che ogni minuto 33.000 bottigliette di plastica
finiscono in mare, dove magari ad agosto andremo a fare un
tuffo.
Tornando a livello locale, molto importante è stata la circolare
avente per oggetto: "Adozione di misure volte a favorire la
prevenzione della produzione di rifiuti nelle strutture pubbliche.
Circolare che è stata inviata dall'amministrazione regionale a
tutte le istituzioni scolastiche, invitando a predisporre, cito
testualmente, "l'esclusione di bottiglie e bicchieri in plastica
negli erogatori di bevande, sia fredde che calde, provvedendo a
sostituire gli stessi, per quanto riguarda le bottiglie dell'acqua,
con erogatori di acqua dell'acquedotto comunale, che consentano
anche la distribuzione di acqua frizzante, mentre, per quanto
concerne gli erogatori di bevande calde, la sostituzione dei
bicchieri e mescolatori per bevande con altrettanti materiali
sostituibili: carta, Mater-Bi, legno. Laddove non risulti,
nell'immediato, possibile l'esclusione delle bottiglie e dei
bicchieri di plastica dagli erogatori, avviare una raccolta
differenziata puntuale, tale da consentire la massima
intercettazione di tali rifiuti".
Questo diceva la circolare e ciascuna istituzione scolastica si
sta quindi impegnando, sebbene un po' a diverse velocità, al
rispetto di queste disposizioni, tramite accordi che sono in corso
con le società distributrici delle macchinette.
Questo è accaduto a seguito di un confronto proprio con
l'Assessorato competente, per cui queste società propongono ora una
serie di soluzioni per il servizio senza costi aggiuntivi.
L'importante operazione in Valle d'Aosta è senz'altro facilitata
dal fatto che la garanzia di potabilità della nostra ottima acqua è
elevatissima. Lo dicono i controlli di laboratorio sulle acque
potabili di ogni comune valdostano da parte dell'ARPA. Controlli
che vengono effettuati mensilmente e che, tra l'altro, effettuano
anche i comuni stessi, per conto proprio, tramite il Dipartimento
di prevenzione dell'USL.
Ciò consente il posizionamento sereno, tranquillo, nelle scuole,
dei distributori dell'acqua, che verranno allacciati alla rete
idrica.
Progetti come "A scuola bevo H2O", oppure "Adotta una borraccia
da riempire con l'acqua del rubinetto" - progetti che si stanno
diffondendo un po' su tutto il territorio nazionale - nella nostra
Regione si possono realizzare con maggiore tranquillità, rendendo
così protagonisti gli studenti, protagonisti consapevoli della
lotta quotidiana all'inquinamento e anche allo spreco - perché noi
dobbiamo continuare a bere acqua in bottiglia non si sa - e
promotori, nelle proprie case e famiglie, anche di un risparmio
economico intelligente e di un beneficio, in termini di ambiente e
di salute, che valorizzano, alla fine, questo bene primario
indispensabile che è l'acqua.
Tutto questo lo volevamo premettere per dire - fra l'altro, noi
di Ambiente Diritti Uguaglianza in Valle d'Aosta abbiamo proprio
l'acqua nel nostro stesso simbolo - che vogliamo interpellare, ciò
detto, l'Assessore competente al fine di conoscere: innanzitutto le
risposte che sono state inviate dalle scuole in Assessorato,
proprio a seguito della circolare che citavo, e che invitava -
leggo testualmente - "ad avviare tempestivamente idonee iniziative
volte a perseguire l'obiettivo fissato, provvedendo a comunicare
alla scrivente struttura, entro e non oltre il 31 marzo 2019, i
risultati ottenuti, anche al fine di consentire l'esecuzione di un
monitoraggio puntuale su tale problematica e, altresì, a comunicare
il nominativo di un referente per ognuna istituzione scolastica,
responsabile dell'adozione delle disposizioni contenute nella
presente nota". Vorremmo quindi chiedere innanzitutto all'Assessore
come sta andando questo monitoraggio, quali dati sono emersi e che
cosa si è fatto esattamente nelle scuole.
Poi vorremmo sapere quali provvedimenti s'intendano ora indicare
alle istituzioni scolastiche, in modo da ottenere soluzioni
definitive - perché ormai bisogna arrivare a questo - che
armonizzino le diverse risposte, proseguendo l'impegno a installare
queste fontanelle erogatrici di acqua in tutte le scuole della
regione, utilizzando la rete idrica e la nostra ottima acqua,
spronando così gli allievi a utilizzare borracce, meglio se di
vetro o di acciaio, o bicchieri compostabili, oppure di carta o di
ceramica.
Presidente -
Per la risposta, la parola all'assessore
Chatrian.
Chatrian (AV) -
La collega ci dà la possibilità di fare
un aggiornamento rispetto alle azioni che abbiamo messo in campo
qualche mese fa. Oltretutto, l'Assessorato ha messo in campo e
formalizzato l'approvazione della nuova direttiva dell'Unione
europea, prima della sua approvazione. Quando in questo Consiglio
parliamo di buone pratiche, non abbiamo neanche bisogno di atti
formalizzati e approvati dall'Unione europea. Penso che questo sia
un bel messaggio: c'è comunque una certa attenzione e c'è,
soprattutto, la volontà di raggiungere determinati obiettivi e,
soprattutto, di creare delle condizioni - in questo caso parliamo
"solo" di scuola - ma l'obiettivo, come la collega sa, era
intercettare un modello pubblico. La scuola è una parte delle
azioni all'interno della pubblica amministrazione.
Sono in pratica state bandite, a partire dal 2020, almeno dieci
tipologie di oggetti in plastica, fra cui posate, piatti,
bicchieri, cannucce e mescolatori per bevande. È stata inviata, fra
gli altri, alle istituzioni scolastiche della regione, sia
pubbliche che private, una circolare con la quale chiedevamo di
essere informati sulle azioni che sarebbero state poste in atto nel
più breve tempo possibile, per dare attuazione al nuovo divieto
comunitario.
Per quanto riguarda la prima domanda, le posso rispondere che
alla circolare, su 40 istituzioni coinvolte, hanno risposto 22
istituzioni scolastiche, che fra l'altro hanno nominato un
referente; ognuna al suo interno ha nominato un proprio referente e
ci ha comunicato il riscontro positivo.
Dalle informazioni fornite emerge che, attraverso il comune di
riferimento, le istituzioni di primo grado e di secondo grado
inferiore sono già state coinvolte - dai comuni stessi, dalle
Unités e dal Sub-Ato, che poi è il principale detentore legato alla
questione raccolta differenziata - nella corretta gestione dei
rifiuti ed è stata avviata una raccolta differenziata adeguata.
Per quanto concerne le istituzioni di secondo grado superiore,
le singole scuole hanno da tempo avviato iniziative, sia volte alla
corretta raccolta differenziata sia volte all'attuazione della
circolare di modificazione dell'utilizzo dei contenitori per
bevande monouso.
Per quanto riguarda, invece, la seconda domanda, l'Assessorato
ha previsto di reinviare una circolare a tutti gli enti coinvolti a
febbraio, quindi anche alle istituzioni scolastiche, sia per
sollecitare riscontro alla nota precedente, sia per chiedere di
operare le necessarie modificazioni riguardo all'utilizzo degli
oggetti monouso non più impiegabili prima dell'inizio del nuovo
anno scolastico.
Su questo, di concerto con l'Assessore Certan - e quindi con la
nuova Sovrintendente - l'intenzione è, in maniera capillare, di
raccordarsi ulteriormente e quindi essere ancora più efficaci, in
modo da raggiungere il prima possibile l'obiettivo, sollecitare le
istituzioni che a oggi non hanno ancora risposto ma, al di là del
sollecito, l'obiettivo è un po' più grande, dobbiamo dircelo: è
collaborare anche con il Sub-Ato stesso - quindi con chi ha il
dossier in mano - in modo da eventualmente mettere in campo anche
misure e azioni, insieme agli istituti, per raggiungere
quell'importante obiettivo.
Come dicevo prima, penso che ogni tanto sia anche bello
affrontare certi temi ambientali e anche educativi prima che ce lo
dica l'Unione europea o la Comunità europea. Penso che ogni tanto
dobbiamo anche dirci che le cose funzionano. Cerchiamo di farle
funzionare ancora meglio. Con la collega Certan cercheremo di
essere ancora più capillari e diretti, per raggiungere, come dicevo
prima, questi obiettivi, che poi sono obiettivi che fanno bene alla
comunità, che fanno bene anche alle nostre ragazze e ai nostri
ragazzi ma, soprattutto, che ci danno una prospettiva che va in una
certa direzione; anche se non l'abbiamo nel nostro DNA, ma partendo
proprio dai presupposti, lasciamo da parte un attimo le parole e
passiamo ai fatti: io penso che in questo caso sia l'azione
migliore che si possa fare. Oltretutto alcune istituzioni hanno
messo in campo dei progetti pilota in base ai quali -soprattutto al
loro monitoraggio e alla misura dell'effettivo raggiungimento
dell'obiettivo - metteremo in campo ulteriori misure di raccordo
assieme all'Assessorato all'Istruzione.
Presidente -
Per la replica, la parola alla collega
Pulz.
Pulz (ADU VDA) -
Grazie, Assessore, per la sua attenta e
sensibile risposta. Finalmente anche la politica sembra aver capito
che la strada che è stata imboccata con il consumo di plastica è
una rotta suicida per il pianeta e che, quindi, va invertita, con
grande impegno e urgenza.
I nostri allievi, poi, hanno, più di noi, che siamo diversamente
giovani, coscienza del fatto che non abbiamo un pianeta B, dopo
aver riempito questo di plastica. Ed è proprio la scuola - e di
questo siamo convintissimi - a doversi fare promotrice di
fondamentali cambiamenti delle cattive abitudini.
In Valle d'Aosta, per fortuna, le buone pratiche sono già state
avviate, per citare solo le scuole superiori, che conosco meglio,
in particolare sono state avviate con grande impegno all'Istituto
Regina Maria Adelaide e al liceo linguistico di Courmayeur. Si
tratta ora di sostenerne la diffusione in tutte le istituzioni
scolastiche a ruota, nonché, crediamo, nelle feste, soprattutto
quelle ad alta frequentazione di giovani, senza più perdere, però,
nessuna preziosa occasione. Come il recente Trofeo di calcio Mc
Lion, ex trofeo Topolino e Snoopy, che ha scatenato, giustamente,
le ire dell'Associazione Valle Virtuosa, il cui motto, bellissimo,
è "Nous n'héritons pas de la terre de nos ancêtres, nous
l'empruntons à nos enfants". Il Gruppo Alpini si è infatti
sforzato, in quell'occasione, di procedere con rigore alla raccolta
differenziata, mentre, purtroppo, le attività commerciali, anche
quest'anno come gli anni scorsi, hanno mescolato alla fine ogni
cosa senza alcun senso civico, nemmeno nell'epoca di Greta
Thunberg, che è la nostra epoca.
Una vera occasione persa, crediamo, per educare tutti quei
giovanissimi - pare ce ne fossero moltissimi - con le loro
famiglie, radunati nella bella area di Gressan. Procediamo quindi
con l'impegno e speriamo che questi incidenti di percorso non
succedano più.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK