Consiglio Regionale della Valle d'Aosta - Oggetto del Consiglio n. 2026 del 28 maggio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2026 del 28 maggio 1986 - Resoconto
OGGETTO N. 2026/VIII - TRANSAZIONE DELLA REGIONE PER IL
RECUPERO DI CREDITI NEI CONFRONTI DELLA SOCIETÀ ALLUVER.
(Interpellanza).
PRESIDENTE
: Do lettura dell'interpellanza presentata dai
Consiglieri Mafrica e Millet:
INTERPELLANZA
Constatato
che con deliberazione n. 2924 del
18.4.1986 la Giunta regionale ha deciso di accettare in via
transitiva il pagamento da parte dei signori Enrietti Leo e
Piero;
a) di £ 300 milioni anzichè di lire 403.233.862, dovuti dagli
stessi in qualità di cofideiussori per la società Alluver;
b) di £ 600 milioni anzichè 880 milioni, dovuti a seguito di
un mutuo ipotecario concesso alla società Alluver;
Verificatosi
che secondo le valutazioni della
Giunta i crediti sopra ricordati sarebbero stati di "aleatorio" ed
"improbabile" recupero;
i sottoscritti Consiglieri regionali
INTERPELLANO
la Giunta regionale per conoscere:
1)
i motivi per cui è stata sottratta alla competenza
del Consiglio regionale una decisione che comporta per le entrate
pubbliche una rinuncia a £ 323.233.862;
2)
come poteva essere giudicato aleatorio ed
improbabile il recupero dei crediti Enrietti, quando, la Regione
era tenuta a versare agli stessi la somma di £ 2.032.275.000 a
titolo di opzione sulle azioni della Enrietti S.p.A.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Leggendo una deliberazione di Giunta
relativa alla questione Enrietti, mi sono posto degli interrogativi
che ho poi riformulato nell'interpellanza.
Questa deliberazione della Giunta faceva un ragionamento di
questo tipo: abbiamo deciso come Regione di acquistare azioni della
Enrietti, dobbiamo pagare 2 miliardi 32 milioni di plusvalenza per
queste azioni, cogliamo l'occasione per recuperare un po' dei
crediti che la Regione vanta nei confronti dei soci della
Enrietti.
Fin qui va tutto bene, sennonché la Giunta regionale decide che
i signori Enrietti per il fatto di essere firmatari assieme alla
Regione di una fideiussione che è costata poi alla Regione 1
miliardo, dovendo essere questi signori debitori di 403 milioni,
possono vedersi ridurre il loro debito a 300 milioni, cioè avere
uno sconto di 103 milioni sulla base di un ragionamento che vedremo
in seguito.
Essendo gli stessi soci debitori per un mutuo con la FINAOSTA di
880 milioni, la Giunta regionale decide di accontentarsi di 660
milioni, facendo quindi anche qui una riduzione di 220 milioni. Il
ragionamento che fa la Giunta Regionale è: questi signori hanno
avuto difficoltà finanziarie, i crediti nostri sono di difficile
esigibilità, ci sono crediti precedenti, per cui accontentiamoci di
meno pur di chiudere la partita.
Allora la prima domanda che facciamo alla Giunta è in base a
quale legge (perchè non ci risulta che sia così) la Giunta
Regionale possa per somme di questa entità decidere senza passare
in Consiglio Regionale. Nella deliberazione relativa agli Enrietti
non veniva dato mandato alla Giunta di procedere ad una transazione
di questo tipo, crediamo che sia un atto di competenza del
Consiglio la valutazione della transazione e la possibilità di fare
questi sconti.
La seconda osservazione è la seguente: come si fa a sostenere
che i soldi dovuti degli Enrietti non potevano essere più riscossi
quando era la Regione stessa a dover dare 2 miliardi 32 milioni a
questi signori?
La situazione è contraddittoria in modo palese, tanto è vero che
la Regione poi invece di dare 2 miliardi 32 milioni, diminuisce di
960 milioni questa somma proprio in base alla riduzione fatta; la
Regione poteva perciò togliere da quanto doveva agli Enrietti
l'intera somma. Non riusciamo a capire perchè, come si scalano 960
milioni, non si potevano scalare tutti i soldi dovuti agli
Enrietti.
Formuliamo queste domande alla Giunta Regionale e vorremmo
sapere in aggiunta a quanto chiesto con l'interpellanza, se con
questa situazione si ottiene almeno il risultato di liberare
l'Enrietti da possibili ripercussioni ulteriori del fallimento
dell'Alluver.
PRESIDENTE
: Ha chiesto di parlare l'Assessore alle
Finanze Martin, ne ha facoltà.
MARTIN - (A.D.P.):
A questa interpellanza, più che una
risposta politica penso sia necessaria una risposta tecnica, ed è
per questo motivo che abbiamo pensato di far preparare dagli uffici
competenti un appunto che con una serie di dati illustra ancora
meglio di quanto potesse già fare la deliberazione (che comunque
era abbastanza eloquente) e possa far capire perchè la Giunta ha
deciso di prendere questa deliberazione.
Mi permetterò di leggere integralmente questo appunto perchè vi
sono parecchie cifre che vanno riportate integralmente per capire
tutto quanto il discorso.
La somma di £ 2 miliardi 32 milioni, che la Finaosta verserà ai
soci dell'azienda Enrietti, sarà così distribuita in relazione ai
diritti di opzione che ciascuno ha ceduto in sede di sottoscrizione
dell'aumento di capitale:
- Enrietti Leo: 576.000 diritti, pari a 432 mila nuove azioni
per un totale di 1 miliardo 194 milioni 480 mila lire;
- Vaser Ferdinanda: 24.000 diritti, pari a 18 mila nuove azioni,
per un totale di 49 milioni 770 mila lire;
- Enrietti Piero: 380.000 diritti, pari a 285 mila nuove azioni,
per un totale di 788 milioni 25 mila lire;
Quindi un totale complessivo di 2 miliardi 32 milioni 75 mila
lire.
Tale disponibilità sarà da Enrietti Leo e Vaser Ferdinanda così
utilizzata:
- per 947 milioni, da versare al liquidatore del concordato
dell'Alluver S.p.A. e ciò in quanto si erano accollati di crediti
inesigibili esistenti al gennaio 1983, oltre il versamento di £ 100
milioni già iscritti al bilancio dell'82 non ancora versati;
- per £ 520 milioni alla Finaosta, a titolo di credito
ipotecario su mutuo concesso in gestione speciale;
- 150 milioni alla Regione per impegno solidale
fideiussorio;
per un totale di 1 miliardo 617 milioni.
Se si fa un rapido calcolo, si vede che 1 miliardo 617 milioni
sono le somme che i signori Enrietti e Vaser dovrebbero dare alla
Finaosta, alla Regione e al liquidatore dell'Alluver, contro una
somma di 1 miliardo 244 milioni 250 mila lire, che sono i ricavi
dei loro diritti di opzione, quindi rimane un debito residuo di 372
milioni 750 mila lire.
Si evidenzia quindi la necessità che il Signor Enrietti Piero
copra il debito residuo, utilizzando le disponibilità a lui
derivanti anche per il pagamento di somme per cui non risulta
essere debitore. Infatti il Signor Enrietti Piero deve avere quale
corrispettivo dalla vendita dei diritti di opzione la somma di £
788 milioni 25 mila lire, che sarà così utilizzata:
- 165 milioni per la sottoscrizione di aumento di capitale
sociale nella società Enrietti, per portare il capitale sociale da
1 miliardo 200 milioni a 2 miliardi e 100 milioni, quindi 735
milioni Finaosta, 165 milioni Enrietti;
- 150 milioni alla Regione per impegno solidale
fideiussorio;
- 100 milioni per liberare da ipoteca un immobile dell'Alluver
presso l'Istituto S.Paolo;
per un totale di 415 milioni.
Avendo ricavato dai diritti di opzioni 788 milioni 25 mila lire,
rimane una differenza disponibile di 373 milioni 25 mila lire, che
in effetti è pari al debito residuo del fratello e della Signora
Vaser.
Ricordo che il Signor Enrietti Piero non avrebbe questo impegno,
ma ha sottoscritto l'impegno di saldare la quota a debito residuo
di Enrietti Leo, appunto di lire 372 milioni 750 mila lire, con la
quota dei diritti di opzione a lui derivante.
Quanto sopra dimostra come è stata utilizzata la somma di £ 2
miliardi 32 milioni 75 mila lire che sarà versata ai signori
Enrietti, ma è bene valutare che qualora la Finaosta e la Regione
avessero voluto soddisfare i rispettivi crediti nei confronti
dell'unico debitore, ossia dell'Enrietti Leo, non avrebbero potuto
che iniziare una azione di recupero avente per oggetto le quote di
partecipazione nell'Enrietti S.p.A., ciò in quanto il bene immobile
ipotecato (una villa in quel di Viverone) è gravato da ipoteca di
grado anteriore a quello iscritto dalla Finaosta a favore del Banco
Valdostano Berard per un credito di £ 300 milioni, oltre interesse
maturati e maturandi. La vendita subasta di tale immobile per
permettere il pagamento, e probabilmente neppure nella sua
interezza, del credito vantato dal Banco Berard, determina che
risultino aggredibili le sole quote di partecipazione di Enrietti
Leo nella Enrietti S.p.A.
La Regione però non potrebbe superare comunque una
partecipazione del 35% nella suddetta società, e per la vendita
della stessa ci si dovrebbe rivolgere a soggetti diversi dalla
Regione.
Tenuto conto che si tratta di azioni non quotate in borsa e
pertanto prive di una valutazione certa di mercato, il realizzo si
presenta aleatorio con ulteriori sicuri danni per l'azienda
Enrietti che potrebbe rischiare in questo caso la messa in
liquidazione.
Per quanto attiene il primo rilievo dei Consiglieri
interroganti, si precisa che non era certamente intenzione della
Giunta di sottrarre al Consiglio dei provvedimenti che gli
interroganti ritengono di sua competenza, ma la Giunta ha ritenuto
di adottare direttamente il provvedimento per i seguenti
motivi:
- per ciò che riguarda il mutuo di £ 500 milioni, deliberato a
valere sulla gestione speciale della Finaosta, si ritiene che si
tratti di competenza della Giunta in quanto organo che ha
provveduto alla concessione del finanziamento;
- per ciò che riguarda la garanzia fideiussoria, la stessa è
stata autorizzata con legge regionale che demandava tutti gli atti
conseguenti alla Giunta regionale.
In conclusione si ritiene che l'intervento di cui alla delibera
di Giunta n. 2924 del 18.4.1986, si presenti non solo opportuno ma
anche conveniente per la Regione, in quanto in primo luogo permette
di recuperare rapidamente dei crediti senza dover intraprendere
nuove azioni giudiziarie onerose e dall'esito incerto circa
l'ammontare del realizzo, ed in secondo luogo (ma fatto ancora più
importante secondo me) non provoca pregiudizio alla stabilità della
società Enrietti e conseguentemente all'azienda e quindi alle
relative maestranze, tenuto conto che si tratta, come abbiamo
ricordato in questo Consiglio, di una azienda sana e competitiva. E
questo sarebbe avvenuto se il socio Enrietti Piero non avesse con
le sue quote pagato la differenza che era addebitata al socio
Enrietti Leo, e quindi abbiamo dovuto fare un recupero sulle
azioni.
Ricordo ancora che il tribunale di Aosta ha omologato la
deliberazione dell'Assemblea straordinaria della società Enrietti
che realizzava quanto più sopra analizzato.
Ultima questione posta dal Consigliere Mafrica; con questa
operazione non solo si sana una situazione per quanto riguarda
l'azienda Enrietti, assicurando con aumento di capitale e nuovi
investimenti una fase che si pensa possa portare frutti positivi in
futuro in questa azienda, ma si risolve anche l'altra questione
dell'Alluver, perchè con questa istruzione si dà finalmente in mano
al liquidatore le somme necessarie per coprire il 40% del
concordato.
Questa è un po' la storia della deliberazione, che ritiene non
solo opportuna ma doverosa proprio per questi motivi che ho
citato.
PRESIDENTE
: Ha chiesto di parlare per la replica il
Consigliere Mafrica, ne ha facoltà.
MAFRICA - (P.C.I.):
Senza avere a disposizione i tecnici
cui è ricorso l'Assessore, avevo cercato anche io di ricostruire la
situazione in rispetto alle cose che dice lui; con i diritti di
opzione una parte dovrebbe ancora andare ad una Signora Vues, le
165 mila azioni dovrebbero essere suddivise in 147 mila più 18
mila. Questo per dimostrare che avevo esaminato questi aspetti.
Il problema però non è stato risolto dalla risposta
dell'Assessore rispetto alle domande politiche che avevamo fatto, e
cioè che a nostro giudizio si trattava di competenza del Consiglio,
mentre l'Assessore dice che la Giunta ha avuto la delega per il
mutuo e per la fideiussione.
Ora per il mutuo c'erano delle condizioni stabilite con un certo
tasso, qui si decide con provvedimento diverso e, invece di
utilizzare il tasso di mora, viene utilizzato il tasso corrente per
il pagamento. Questa decisione a nostro giudizio esula dal primo
tipo di operazione, non è collegata all'erogazione del mutuo; qui
si tratta di una decisione di transizione successiva, quindi
rivendichiamo su questo il potere del Consiglio.
Stesso ragionamento per la garanzia fideiussoria: una cosa è
concedere una garanzia fideiussoria, un'altra è valutare se si
possono recuperare soltanto alcune parti di fondi erogati a
seguito.
Sul problema della scelta, da quello che è venuto fuori tutte le
cifre sono state costruite in modo tale da risolvere la situazione,
non è che le valutazioni stesse fatte nella delibera sono in
qualche modo artificiose perché qui si è fatto il conto dei debiti
che bisognava ancora pagare di Enrietti Leo, per liberare la
Enrietti dalla possibilità di essere trascinata nel fallimento
Alluver. Le argomentazioni sono poi relative a questo
obiettivo.
Dice l'Assessore che questo obiettivo dovrebbe essere raggiunto
e questo l'auspichiamo anche noi, però dobbiamo dire che allora nel
fallimento Alluver, oltre le somme che avevamo già conteggiato in
precedenza, sono da aggiungere anche queste ulteriori somme che la
Regione ha sborsato per uscire da una situazione che era difficile.
Ci auguriamo perlomeno che la vicenda sia chiusa e che per ciò che
riguarda l'Enrietti le prospettive siano chiare. Abbiamo pagato 2
miliardi in più per salvare l'Enrietti e buona parte di questi
denari sono finiti in realtà a coprire il fallimento Alluver, cioè
diamo dei soldi perchè vengano dati per somme che avanziamo come
Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK