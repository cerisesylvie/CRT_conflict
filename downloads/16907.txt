Consiglio Regionale della Valle d'Aosta - Oggetto del Consiglio n. 219 del 11 novembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 219 del 11 novembre 1998 - Resoconto
SÉANCE DU 12 NOVEMBRE 1998 (MATIN)
OGGETTO N. 219/XI Proposta di regolamento regionale: "Disciplina
dell'imposta regionale sulle formalità di trascrizione, iscrizione
ed annotazione di veicoli al Pubblico registro automobilistico
(IRT)".
Articolo 1 (Finalità)
1. Con il presente regolamento la Regione, in attuazione
dell'articolo 56 del decreto legislativo 15 dicembre 1997, n. 446
(Istituzione dell'imposta regionale sulle attività produttive,
revisione degli scaglioni, delle aliquote e delle detrazioni
dell'Irpef e istituzione di una addizionale regionale a tale
imposta, nonché riordino della disciplina dei tributi locali),
disciplina l'istituzione dell'imposta regionale di trascrizione
(IRT), imposta sulle formalità di trascrizione, iscrizione ed
annotazione relative a veicoli iscritti al Pubblico registro
automobilistico (PRA) in Valle d'Aosta.
Articolo 2 (Presupposti e soggetti passivi dell'IRT)
1. L'IRT si applica sulle formalità richieste al PRA a partire
dal 1° gennaio 1999 in base agli atti, documenti e certificazioni
prescritti dalle disposizioni vigenti in materia.
2. L'IRT è dovuta per ciascun veicolo al momento della richiesta
di ciascuna formalità. È dovuta una sola imposta quando per lo
stesso credito ed in virtù dello stesso atto debbano eseguirsi più
formalità di iscrizione ipotecaria, ai sensi delle disposizioni
vigenti in materia.
3. Al pagamento dell'IRT e delle eventuali sanzioni sono
solidalmente obbligati il richiedente e le parti nel cui interesse
le formalità sono state eseguite, secondo quanto disposto
dall'articolo 2, comma 6, della legge 23 dicembre 1977, n. 952
(Modificazione delle norme sulla registrazione degli atti da
prodursi al pubblico registro automobilistico e di altre norme in
materia di imposte di registro), come modificato dall'articolo 1
della legge 9 luglio 1990, n. 187 (Norme in materia di tasse
automobilistiche e automazione degli uffici del pubblico registro
automobilistico).
Articolo 3 (Misure dell'IRT)
1. L'IRT è applicata secondo una apposita tariffa approvata con
deliberazione della Giunta regionale, pubblicata sul Bollettino
ufficiale della Regione, e determinata sulla base del decreto del
Ministro delle finanze che stabilisce le misure dell'imposta per
tipo e potenza dei veicoli, ai sensi delle disposizioni
vigenti.
2. Entro il 31 ottobre di ogni anno, la Giunta regionale può
deliberare un aumento, fino ad un massimo del venti per cento,
delle misure stabilite dal Ministro delle finanze.
3. Le misure dell'IRT determinate dalla Giunta regionale si
applicano alle formalità richieste a partire dal primo gennaio
dell'anno successivo a quello della deliberazione.
4. Nel caso di mancata adozione, entro il 31 ottobre, della
deliberazione di cui al comma 2, le misure dell'IRT in vigore si
intendono confermate per l'anno successivo.
5. La struttura regionale competente in materia di finanze, cui
è affidata l'attuazione delle disposizioni del presente
regolamento, notifica, entro dieci giorni dalla data di
esecutività, copia autentica della deliberazione istitutiva o
modificativa delle misure dell'IRT al PRA ed al concessionario
della riscossione per gli adempimenti di competenza.
Articolo 4 (Termini di versamento e sanzioni)
1. Il versamento dell'IRT per le formalità di prima iscrizione
di veicoli nel PRA, nonché di iscrizione di contestuali diritti
reali, deve essere effettuato entro il medesimo termine di sessanta
giorni dalla data di effettivo rilascio dell'originale della carta
di circolazione, entro il quale devono essere richieste le
formalità di prima iscrizione, ai sensi delle disposizioni vigenti
in materia.
2. Il versamento dell'IRT per le formalità di trascrizione,
iscrizione ed annotazione relative ai veicoli già iscritti nel PRA
deve essere effettuato entro il medesimo termine di sessanta giorni
dalla data in cui la sottoscrizione dell'atto è stata autenticata o
giudizialmente accertata, entro il quale devono essere richieste le
formalità, ai sensi delle disposizioni vigenti in materia, fatto
salvo il disposto dell'articolo 56, comma 8, del d.lgs.
446/1997.
3. Il PRA, al momento della presentazione della documentazione
per l'adempimento delle formalità, verifica la corretta
liquidazione dell'IRT.
4. Le formalità di cui ai commi 1 e 2 non possono essere
eseguite se non è stata assolta l'IRT nelle misure comunicate al
PRA, in ottemperanza all'articolo 56, comma 3, del d.lgs.
446/1997.
5. La sanzione per l'omesso o ritardato pagamento dell'IRT entro
i termini previsti dai commi 1 e 2, è pari all'importo
dell'imposta. La sanzione è ridotta ad un ottavo se il ritardo non
supera i trenta giorni, ai sensi dell'articolo 13, comma 1, lettera
a), del decreto legislativo 18 dicembre 1997, n. 472 (Disposizioni
generali in materia di sanzioni amministrative per le violazioni di
norme tributarie, a norma dell'articolo 3, comma 133, della L. 23
dicembre 1996, n. 622). Il pagamento della sanzione deve essere
eseguito contestualmente alla regolarizzazione del pagamento
dell'IRT.
6. I criteri sanzionatori di cui al comma 5 vengono applicati
nel caso di versamenti insufficienti, con riguardo alla differenza
risultante tra l'IRT dovuta e quella versata.
Articolo 5 (Affidamento del servizio di riscossione
dell'IRT)
1. La liquidazione, la riscossione e la contabilizzazione
dell'IRT ed i relativi controlli, nonché l'applicazione delle
sanzioni per omesso, ritardato o insufficiente versamento dell'IRT,
sono affidati allo stesso concessionario della riscossione delle
tasse automobilistiche, ai sensi delle disposizioni vigenti.
2. Qualora il concessionario di cui al comma 1 non venga
individuato, ai sensi delle disposizioni vigenti, la Giunta
regionale stabilisce le modalità di svolgimento del servizio di
riscossione dell'IRT.
3. L'affidamento del servizio di riscossione dell'IRT al
concessionario è realizzato con i criteri di affidamento e di
svolgimento del servizio stabiliti dal decreto del Ministro delle
finanze di cui all'articolo 52, comma 7, del d.lgs. 446/1997.
Articolo 6 (Modalità di riscossione dell'IRT)
1. L'IRT deve essere corrisposta mediante versamento al
concessionario della riscossione.
2. L'attestazione di avvenuto versamento dell'IRT dovuta deve
essere presentata al PRA, insieme agli altri documenti e
certificazioni prescritti dalle disposizioni vigenti in materia,
per richiedere le formalità di trascrizione, iscrizione ed
annotazione dei veicoli.
3. L'attestazione di avvenuto versamento dell'IRT, di cui al
comma 2, deve riportare la causale delle somme dovute a titolo
d'imposta, con l'indicazione di ciascuna formalità da richiedere al
PRA.
4. Per il versamento deve essere utilizzato il modello
predisposto dal soggetto incaricato alla riscossione, sentito il
PRA, ed approvato con provvedimento del dirigente della struttura
regionale competente.
Articolo 7 (Adempimenti e compensi del concessionario della
riscossione)
1. L'ammontare dell'IRT giornalmente riscossa deve essere
versato dal concessionario della riscossione, entro il terzo giorno
lavorativo successivo, al tesoriere regionale, al netto del
compenso di cui al comma 2.
2. Per la liquidazione, riscossione, contabilizzazione e
versamento dell'IRT ed i relativi controlli, nonché per
l'applicazione delle sanzioni per omesso, ritardato o insufficiente
pagamento dell'IRT stessa e per tutte le operazioni connesse
previste dall'articolo 56 del d.lgs. 446/1997, compete al
concessionario il compenso stabilito con decreto dal Ministro delle
finanze ai sensi dell'articolo 52, comma 7, del d.lgs.
446/1997.
3. Il concessionario effettua apposita registrazione del
versamento delle somme e conserva agli atti le ricevute di
versamento a favore della Regione e le quietanze di tesoreria da
esibire agli incaricati del controllo da parte della struttura
regionale competente. Le ricevute hanno valore liberatorio del
concessionario.
Articolo 8 (Ripresentazione di richieste di formalità)
1. Nel caso di ripresentazione di richieste di formalità,
precedentemente rifiutate dal PRA, non si fa luogo ad ulteriori
riscossioni, salvo che non siano state rifiutate per insufficiente
versamento.
2. Nel caso in cui il versamento o l'integrazione del versamento
dell'IRT avvenga oltre i termini stabiliti dai commi 1 e 2
dell'articolo 4, si applicano le sanzioni previste dai commi 5 e 6
dell'articolo 4.
Articolo 9 (Rimborsi e recuperi)
1. Qualora il PRA rifiuti la richiesta di formalità, deve
annotare sulla richiesta la data ed il motivo del rifiuto.
2. Per le richieste di formalità già presentate e rifiutate dal
PRA, che non vengono più ripresentate, l'istanza di rimborso
dell'IRT versata deve essere presentata dal soggetto avente titolo
alla struttura regionale competente, unitamente alla nota di
trascrizione originaria debitamente annotata dal PRA, entro tre
anni dalla data nella quale la formalità è stata presentata.
Analogamente si procede per i versamenti in eccesso.
3. La struttura regionale competente effettua direttamente i
rimborsi o autorizza il concessionario della riscossione al
rimborso delle somme richieste.
4. Il concessionario porta in detrazione dai versamenti gli
importi delle somme rimborsate ai sensi del comma 3 e conserva agli
atti le quietanze relative alle somme rimborsate.
5. L'imposta suppletiva dovuta a seguito di erronea liquidazione
del tributo e l'eventuale sanzione devono essere richiesti entro il
termine di decadenza di tre anni dalla data in cui la formalità è
stata eseguita.
6. Il concessionario provvede alla riscossione della maggiore
imposta e di eventuali sanzioni, a seguito di errori per difetto al
momento del versamento da parte dell'utente, e comunica alla
struttura regionale competente l'esito di ogni procedimento.
Articolo 10 (Fornitura di dati da parte del concessionario della
riscossione)
1. Il concessionario della riscossione deve trasmettere alla
struttura regionale competente, entro il giorno quindici di ogni
mese, tramite tabulato cartaceo e supporto informatico, i dati
giornalieri relativi a ciascuna operazione di riscossione e
versamento dell'IRT effettuata nel mese precedente.
2. Il concessionario della riscossione deve permettere alla
struttura regionale competente, senza limiti né oneri,
l'interrogazione degli archivi contabili relativi all'IRT, tramite
apposito collegamento telematico, anche al fine di costituire
l'archivio nazionale dei dati fiscali relativi ai veicoli iscritti
al PRA, previsto dall'articolo 56, comma 4, del d.lgs. 446/1997. A
tale riguardo, il concessionario deve dotarsi di adeguati mezzi e
sistemi informatici.
3. Il concessionario deve fornire ulteriori dati di natura
statistica di interesse regionale, specificati in apposita
convenzione.
Articolo 11 (Controlli)
1. La struttura regionale competente controlla il corretto
adempimento dell'obbligo di pagamento dell'IRT in base ai dati
relativi alle riscossioni, forniti dal concessionario, ed al
confronto tra tali dati ed i dati rilevabili dal costituendo
archivio nazionale dei dati fiscali relativi ai veicoli iscritti al
PRA, previsto dall'articolo 56, comma 4, del d.lgs. 446/1997.
2. La struttura regionale competente può disporre verifiche di
cassa e delle riscossioni presso il concessionario entro cinque
anni dalla data di riscossione dell'IRT.
3. La struttura regionale competente può effettuare controlli
presso le competenti sedi del concessionario della riscossione
dell'IRT per verificare le modalità di svolgimento del servizio al
fine di assicurare la necessaria trasparenza e funzionalità,
secondo i criteri stabiliti dal decreto del Ministro delle finanze
di cui all'articolo 52, comma 7, del d.lgs. 446/1997.
Articolo 12 (Norme finali e transitorie)
1. Le disposizioni del presente regolamento si applicano con
decorrenza dal 1° gennaio 1999 ad eccezione delle disposizioni dei
commi 2 e 3 del presente articolo, che si applicano dalla data di
entrata in vigore del regolamento stesso.
2. Per l'anno 1999 le tariffe dell'IRT sono determinate, con le
modalità indicate all'articolo 3, ad avvenuta emanazione del
decreto del Ministro delle finanze che stabilisce le misure
dell'imposta provinciale di trascrizione.
3. In caso di mancata determinazione, ai sensi delle
disposizioni vigenti, del concessionario della riscossione delle
tasse automobilistiche per l'anno 1999 per la Regione Valle
d'Aosta, il servizio di riscossione dell'IRT viene affidato per il
1999, in applicazione dell'articolo 5, comma 2, del presente
regolamento, all'attuale concessionario della riscossione
dell'addizionale provinciale all'imposta erariale di trascrizione,
Automobile Club d'Italia - Ufficio del Pubblico registro
automobilistico - Sede provinciale di Aosta, affidatario del
servizio in base alla l. 952/1977, alle medesime condizioni
indicate dall'articolo 6, commi 2 e 3 della stessa, fatta salva
l'applicazione del compenso indicato all'articolo 7 dalla data di
determinazione dello stesso da parte del Ministro delle
finanze.
4. Le formalità di iscrizione, trascrizione ed annotazione
respinte dagli uffici provinciali del PRA anteriormente al 1°
gennaio 1999, sono assoggettate, nel caso di loro ripresentazione a
partire da tale data, alla disciplina relativa all'IRT.
L'addizionale provinciale all'imposta erariale di trascrizione
eventualmente versata viene rimborsata dalla struttura regionale
competente su richiesta del soggetto interessato.
5. La Regione riscuote l'addizionale provinciale suppletiva
all'imposta erariale di trascrizione relativa alle formalità
eseguite fino al 31 dicembre 1998, ai sensi dell'articolo 51, comma
3, del d.lgs. 446/1997.
Président La parole au rapporteur, Conseiller Praduroux.
Praduroux (UV) Il nostro ordinamento finanziario, legge n.
690/81, prevede l'attribuzione alla Regione dei 9/10 dell'imposta
erariale per la trascrizione, iscrizione e annotazione di atti del
Pubblico Registro Automobilistico IET. Il relativo gettito è stato
stimato nel bilancio di previsione 1998 in lire 4,5 miliardi.
Inoltre lo Stato ha sostituito, a decorrere dal 1° gennaio 1996,
l'addizionale regionale all'imposta erariale di trascrizione
(ARIET) con l'addizione provinciale APIET. In Valle d'Aosta, poiché
le funzioni della provincia e le relative entrate sono attribuite
alla Regione, legge n. 690/81, articolo 10, il gettito di tale
imposta affluisce nel bilancio regionale ed è stato stimato nel
bilancio di previsione per il 1998 in lire 3,5 miliardi.
Il decreto legislativo 15 dicembre 1997 n. 446, istitutivo
dell'IRAP, abolisce a decorrere dal 1° gennaio 1999 l'IET e
l'APIET; pertanto ovviamente per la Regione vengono meno a partire
da tale data i relativi gettiti (circa 8 miliardi annui).
L'articolo 56 del decreto legislativo n. 446/97 prevede, per
contro, la possibilità per le province di istituire con proprio
regolamento l'imposta provinciale sulle formalità di trascrizione,
iscrizione ed annotazione dei veicoli richieste al Pubblico
Registro Automobilistico IPT. Nessun automatismo garantisce alle
province l'introito nemmeno di un'aliquota minima, per cui in
assenza del regolamento esse subiscono una perdita assoluta. I
regolamenti dovranno dunque essere adottati entro il 31 dicembre
1998 per consentire l'introito delle imposte sin dal 1° gennaio
1999.
Per la Regione, poiché i regolamenti seguono l'iter di
approvazione ed esecutività delle leggi, è necessario che entro
tale data venga pubblicato nel Bollettino ufficiale; si richiede
pertanto di adottare l'emendamento che prevede la dichiarazione
d'urgenza.
In merito alla portata della norma che prevede che le province
possano istituire l'imposta, ovvero se esiste o meno
discrezionalità dell'ente per decidere eventualmente di non
applicare alcuna imposta, l'interpretazione del Ministero delle
finanze è che questa vada intesa nel senso di permettere che le
province disciplinino con proprio regolamento la materia, potestà
che esse istituzionalmente non avrebbero.
La potestà della Regione di emanare regolamenti non deriva
certamente dall'articolo 56 del decreto legislativo n. 446/97.
Peraltro la competenza legislativa in materia tributaria è
riservata allo Stato, per cui anche la Regione si trova a dover
adottare un regolamento in attuazione dell'articolo 56, in quanto
non può determinare autonomamente i principali elementi
dell'imposta: soggetti passivi, base imponibile, aliquote,
eccetera. Tali aspetti dovrebbero essere ancora disciplinati, oltre
che dal citato articolo 56, dalla legge n. 952/77 e successive
modificazioni. Questo sempre secondo l'interpretazione fornita
durante gli incontri con le province dal Ministero delle finanze,
che ritiene che sia da intendersi abolita la IET, ma non la legge
n. 952/77 che ne disciplina gli aspetti applicativi.
L'IRT diventa, dunque, formalmente un tributo proprio della
provincia - la Regione nel nostro caso - ma nella sostanza resta
un'imposta statale gestita dalle province che introitano il
relativo gettito analogamente a quanto è accaduto per l'IRAP.
L'articolo 56 del decreto legislativo n. 446/97 prevede, a
dimostrazione di quanto sopra affermato, che con regolamento
istitutivo dell'IPT le province disciplinano la liquidazione, la
riscossione e la contabilizzazione dell'imposta provinciale di
trascrizione e i relativi controlli, nonché l'applicazione delle
sanzioni per l'omesso o ritardato pagamento dell'imposta.
Questi sono pertanto gli aspetti disciplinati dal regolamento in
esame.
È facile rilevare come l'attuale formulazione dell'articolo 56
contenga, come sopra evidenziato, alcuni aspetti problematici che
verranno probabilmente chiariti con la correzione o riformulazione
dello stesso con la legge finanziaria dello Stato, in corso di
approvazione.
Poiché però, come si è detto, le province devono adottare i
regolamenti entro il 31 dicembre prossimo, esse hanno concordato di
addivenire a una formulazione dei testi dei regolamenti che
necessariamente rispetti la legislazione vigente, ma che le tuteli
principalmente sotto due aspetti: il primo, possibilità di
applicare e di riscuotere l'imposta anche nell'ipotesi che lo Stato
non ponga in essere in tempo utile quelle misure previste dagli
articoli 52 e 56, ovvero il decreto del Ministero delle finanze in
ordine ai criteri di affidamento e svolgimento dei servizi e la
misura dei compensi e fissazione delle misure di imposta; il
secondo, maggiore apertura possibile per non precludere in questa
fase in forte evoluzioni alcuna soluzione, anche gestionale, nella
definizione di questioni che andranno affrontate non appena risolti
i dubbi normativi e procedurali, e che dovranno porsi l'obiettivo
di semplificare gli adempimenti dei cittadini. Anche la proposta di
regolamento regionale intende perseguire questi obiettivi.
In relazione alle modalità di gestione dell'imposta, la norma
statale non è chiara in merito alla possibilità di gestione diretta
e conseguentemente alla possibilità di scelta fra le diverse
modalità gestionali da parte delle province, in quanto stabilisce
che gli adempimenti sono affidati allo stesso concessionario della
riscossione delle tasse automobilistiche, individuato per le
province delle regioni a Statuto ordinario dalla Regione, e che in
caso di affidamento in concessione a terzi della riscossione delle
tasse automobilistiche e della IPT deve comunque essere assicurata
l'esistenza di un archivio nazionale dei dati fiscali relativi ai
veicoli iscritti nel Pubblico Registro Automobilistico.
Considerato che alle Regioni a Statuto speciale non è stata
trasferita la gestione delle tasse automobilistiche, è lo stato ad
esercitare secondo la normativa attualmente in vigore le relative
competenze e ad individuare il concessionario. Se entro il 31
dicembre lo Stato individuerà tale concessionario, la Regione per
la gestione dell'IRT sarà tenuta a stipulare apposita convenzione
con tale soggetto. Poiché ad oggi tale individuazione non è ancora
avvenuta, si rende necessario prevedere una eventuale fase
transitoria per il 1999, che difficilmente lo Stato potrà
contestare poiché viene prevista a fronte di eventuali ritardi
negli adempimenti che lo Stato stesso deve porre in essere.
A tal fine si ritiene percorribile la soluzione di mantenere il
sistema di espletamento delle formalità di trascrizione e pagamento
della relativa imposta attualmente esistente, continuando quindi ad
operare con l'attuale gestore dell'imposta reale di trascrizione e
della relativa addizionale provinciale, ACI Ufficio del Pubblico
Registro Automobilistico.
Tale soluzione appare la più razionale, l'ACI è il gestore del
PRA, ed è quella che comporta la minore discrezionalità. Il
compenso spettante all'ACI è fissato da un decreto del Ministero
delle finanze, per cui è sostenibile anche nei confronti di quei
soggetti che hanno manifestato il loro interesse a proporsi come
gestori dell'imposta.
In relazione all'ammontare dell'imposta il comma 11
dell'articolo 56 del decreto legislativo n. 446/97 dispone che con
decreto del Ministero delle finanze sono stabilite le misure
dell'imposta provinciale di trascrizione per tipo e potenza dei
veicoli, in misura tale da garantire il complessivo gettito
dell'imposta erariale di trascrizione e della relativa addizionale
provinciale.
Tale decreto, si è detto, non è ancora stato emanato per cui è
stata prevista nella norma transitoria la deroga alla data del 31
ottobre per l'approvazione della tariffa da parte della Giunta
regionale. Per quanto riguarda i termini di versamento, si è
stabilito che questi coincidano con i termini per l'espletamento
delle pratiche e che il PRA non proceda alle trascrizioni,
iscrizioni, eccetera, se l'imposta non è stata assolta.
La Regione diventa titolare diretto del gettito dell'imposta,
pertanto ad essa spettano i compiti di controllo del corretto
adempimento dell'obbligo di pagamento dell'IRT e dell'operato del
concessionario.
Grazie, mi scuso per la lunghezza, sono a disposizione per
qualche chiarimento.
Président Je remercie le rapporteur pour son rapport exhaustif
et détaillé.
La parole au Conseiller Lattanzi.
Lattanzi (FI) Sì, la tentazione è di cogliere l'invito del
relatore a chiedere non un chiarimento, ma qualche decina di
chiarimenti! Mi esimerò dal fare questo perché noi una piccola idea
ce la siamo fatta, e cioè che i vostri colleghi romani di Governo
siano molto bravi per creare quelle situazioni nelle quali voi poi
riuscite malamente a districarvi.
Il vostro Ministro delle finanze, Visco, a gennaio dell'anno
scorso è vero che ha stabilito… il
vostro, quello che voi sostenete, il vostro, sì il
vostro… è vero che con la legge ha
stabilito l'annullamento di alcune tasse di trascrizione e ha anche
dato facoltà dal 1° gennaio 1999…
Agnesod, stia attento che poi dopo lei non capisce e ci pianta i
"casini", poi ci crea i problemi…
(interruzione di un Consigliere, fuori microfono)
Président Cela ne justifie en rien le fait qu'on manque de
respect vis-à-vis d'un membre du Gouvernement.
Lattanzi (FI) No, chiedevo un'attenzione che credo meriti un
intervento, come noi siamo attenti ai vostri.
Président Tout le monde est attentif en ce moment. Je vous prie
de procéder dans l'illustration de vos argumentations.
(interruzione dell'Assessore Agnesod, fuori microfono)
Lattanzi (FI) Se lei ritiene che ridere mentre si fa un
intervento sia altrettanto… adesso c'è
la serietà per farlo!
Dicevamo, è evidente che la normativa ha creato due aspetti
problematici. La legge da una parte dà la possibilità che in questo
caso la Regione, ma le province, perché questa è una tassa
provinciale, possano regolamentarsi, dall'altra prevede però
all'articolo 11 che sia il Ministero stesso a determinare i
criteri. Quindi non si riesce a capire - a tutt'oggi non siamo
riusciti a capire, ma dalla relazione mi pare che questo sia
confermato - se la possibilità per le province (nel caso nostro le
regioni) di applicare questa tassa dal 1° gennaio 1999 sia una
possibilità o se, come dice il relatore, sia di fatto un
obbligo.
Noi crediamo che in questo caso si poteva cogliere l'occasione,
senza citare tanti "articoli 31", tanti articoli di autonomia e
tante altre facoltà, ma in questo caso invece, dove la legge
nazionale dà degli spazi vuoti di normativa perché non ci sono di
fatto i chiarimenti, si poteva cogliere l'occasione non per
confrontarsi con un'interpretazione che il Ministero dà delle leggi
che lui stesso emana e che lui stesso ha difficoltà a interpretare,
ma per fare una bella che noi chiamiamo fuga in avanti sotto
l'aspetto amministrativo e legislativo, e determinare che noi dal
1° gennaio 1999 questa tassa in Valle d'Aosta non l'applicavamo,
perché la legge dice che è data la possibilità alle province, in
questo caso regioni.
Ma siccome noi siamo molto bravi e là dove ci sono da prendere i
soldi le possibilità le facciamo diventare responsabilità dello
Stato, e dal momento che non che ci cambi molto perché avere la
possibilità di farlo significa 8 miliardi in un bilancio di 2000
miliardi e dove ci sono avanzi di bilancio ogni anno, il principio
di chiedere ulteriori nuove tasse quando abbiamo la possibilità di
non imporle ai cittadini, quest'ultima ci sembrava un'opportunità
da cogliere sotto l'aspetto dell'autonomia.
Prendiamo atto che questa volontà di esplicare l'autonomia poi
nei fatti reali, quando ci sono da incassare i soldi, la si
confronta con quei Ministeri che loro stessi prima danno
l'opportunità di farlo, ma aggiungono subito dopo: aspettate un
attimo perché non vi diamo la possibilità di regolamentare. Quindi,
come giustamente diceva il relatore, avremo la possibilità di
applicare e non applicare, ma poi grazie all'articolo 11 della
stessa legge nazionale e la sua interpretazione successiva, non
possiamo determinare le quantificazioni, la base imponibile, la
quantità di soggetti, e via dicendo.
Quindi, se uno entra nel dettaglio, sotto l'aspetto della
possibilità pensavamo che si potesse fare, qui sì, un'applicazione
di autonomia e quindi a quella interpretazione farne ricorrere
un'altra, nostra, sulla base delle leggi che lo Stato ha fatto, e
cioè la possibilità che le province, e in questo caso la Regione,
ha di non applicare questa tassa.
L'altro rilievo è la precarietà di questo atto. Credo che
possiamo essere d'accordo sulla precarietà di questo atto, perché i
tempi si dice non siano stati sufficienti per poter addivenire alla
determinazione dei processi di esecuzione e di prelievo di
quest'imposta, per cui si determina, al di là di tutti gli
articolati, una situazione di provvisorietà che dal 1° gennaio 1999
vedrà ancora l'ACI essere punto di riferimento esattoriale per
questo tipo d'imposta.
Allora noi solleviamo un problema di precarietà. Auspicavamo che
si potesse addivenire a una determinazione più precisa; lei sa
perfettamente che nel caso dell'ACI, essendo un ente pubblico, le
vie per poter concedere all'ACI il prelievo dell'imposta potevano
essere diverse da quelle che sono state oggi applicate - le dico
una parola sola: l'avvallimento, e credo che lei abbia capito tutto
- e cioè demandare a un altro ente locale l'opportunità di essere
esattore non per un tempo breve di un anno, perché immagino che
chiunque sia l'esattore che parte dal 1° gennaio 1999 abbia
perlomeno il diritto di capire se ha delle strutture da mettere in
piedi, perché non è così facile, viene richiesta una distribuzione
sul territorio di un certo tipo, vengono richieste certe competenze
professionali, non credo che si possano mettere in piedi per un
anno dopo di che uno chiude "baracca e burattini", la Regione ha
fatto scelte diverse, e va da un'altra parte.
Questo non per difendere le posizioni dell'ACI, del quale non ce
ne può interessare più di tanto, ma per non trovarci nel 2000 con
un cambio di esattore, cosa che mette nelle condizioni certe
risorse umane e certi investimenti di un ente pubblico, come l'ACI
in questo caso, ad essere dismesse a favore di altri soggetti che
oggi non riusciamo neanche a intravedere perché, come lei sa,
Assessore, mancano i regolamenti.
Quindi ci sono due aspetti di questo atto che potevano essere
gestiti in maniera diversa, cioè la possibilità che poteva essere
applicata di non eseguire l'esenzione dell'imposta, e che eliminava
questo atto, e l'atto successivo che invece per scelta di Giunta e
di maggioranza si vuole portare avanti, che è quello di determinare
una situazione di provvisorietà.
So che l'Assessore si arrabbia molto su questo aspetto, perché
ritiene di avere in mano tutte le risposte e di avere in mano la
situazione.
Noi non facciamo una critica di esecuzione, chiediamo soltanto
che sugli atti - e non sulle parole, sulle riflessioni politiche o
non politiche, ma sugli atti - si determini una situazione di
chiarezza: se è volontà della Giunta addivenire alla non esecuzione
dell'imposta, perché questo è un dato rilevante, cioè se diciamo
che è provvisorio per un anno perché a distanza di un anno pensiamo
di cercare di non farla pagare, forse siamo tutti d'accordo sulla
provvisorietà, per cui fra un anno non paghiamo più l'imposta e
abbiamo risolto il problema. Se invece è la volontà politica di
perseguire comunque la continuazione di un'imposta statale che
diventa oggi regionale, che si vuole continuare ad avere, è chiaro
che si entra nel merito dello strumento che si adotta e lo
strumento oggi è precario; mi auguro che possa diventare definitivo
al più presto, non per me, per lei, per la Giunta o per la dignità
di questo Consiglio, ma per il servizio che viene dato ai cittadini
in questo senso.
Président Si personne ne s'inscrit à parler, je déclare close la
discussion générale.
La parole à l'Assesseur au budget, aux finances et à la
programmation, Agnesod.
Agnesod (UV) Per quanto riguarda alcuni aspetti di quelle
battute che ha fatto all'inizio dell'intervento il Consigliere
Lattanzi, sono umoristiche e le lasciamo stare!
Entrando nel merito invece, il "possono" - e qui mi consenta
probabilmente è stato poco attento alla lettura della relazione
fatta dal relatore - si riferisce al fatto che attualmente le
province non hanno la facoltà di fare dei regolamenti in proprio,
quindi il Ministero dà la possibilità alle province di
regolamentare, ma l'imposta è
d'obbligo…
Lattanzi (fuori microfono) … questa
è interpretazione…
Agnesod (UV) … questa è
l'interpretazione del Ministero, non nostra! Quando si fa una
legge, credo che chi la fa sappia a cosa si riferisce, quindi
questo "possono" va in questa direzione. Prima di fare questo
regolamento abbiamo avuto numerosi incontri, a cui hanno
partecipato tecnici e amministratori di tutte le regioni con il
Ministero competente, e fra l'altro non è che voglio difendere il
"mio Ministro Visco" come diceva il Consigliere, ma sta di fatto
che questa formula consente alle province di avere un minimo di
autofinanziamento, mentre il "suo Ministero" che in precedenza ha
governato non ha dato assolutamente nulla! Quindi credo che dal
nulla al poco, sia già qualcosa in più! Questo è un discorso
politico che in questo momento esula dall'interpretazione della
norma che stiamo analizzando.
Per quanto riguarda il discorso dell'avvallimento, un famoso
termine che viene usato in questo periodo dall'ACI, non è possibile
farlo perché la legge dice che il percettore dell'imposta regionale
di trascrizione deve essere lo stesso soggetto che percepisce
l'imposta del bollo. Ma poiché le regioni a Statuto speciale non
hanno avuto la competenza per quanto riguarda la riscossione del
bollo, quindi non possono in questo momento scegliere chi dovrà
fare questo tipo di lavoro, siamo costretti a trovare una soluzione
che ci consenta di arrivare nel 1999 verso quel soggetto che ha le
caratteristiche per poterlo fare perché si trova nelle condizioni
di avere il PRA (Pubblico Registro Automobilistico), che non è
ancora stato acquisito dal Ministero e che è ancora nelle mani
dell'ACI. Questo è un motivo. Il secondo motivo è un fatto di avere
nei confronti dell'ACI il compenso spettante fissato da un decreto
ministeriale, quindi è un compenso con nessuna discrezionalità da
parte nostra.
Abbiamo ritenuto di seguire questa strada, l'unica possibile in
questa fase, proprio in attesa della definizione, attraverso
l'introduzione della norma di attuazione, della possibilità di
gestire direttamente, come avviene nelle regioni a Statuto
ordinario, la riscossione del bollo.
A questo punto si pone il problema che il soggetto deve essere
unico, quindi andremo a mettere all'appalto questo servizio, e mi
stupisce una posizione di Forza Italia che sia invece verso un
discorso di monopolio. No, dobbiamo favorire la libera concorrenza!
Io apprezzo quanto ha fatto l'ACI fino adesso, sono convinto che
questo ente ha un'organizzazione tale per cui potrà mettere in
campo tutta una serie di fattori, ma ci sono altri soggetti che
possono e devono competere in questa soluzione. Noi sceglieremo
quello che sarà ritenuto, in base agli obiettivi che ci porremo
come regione, il miglior soggetto e quindi il più attendibile,
quello che darà maggiori garanzie di avere nei confronti del
cittadino un servizio più completo ed efficiente. Questo però è un
fatto che sarà definito in un secondo tempo.
In questo momento non c'è nessun tipo di atteggiamento
ostruzionistico nei confronti di nessuno; abbiamo scelto questa
strada perché era l'unica possibile, visto che la tassa va
applicata e regolamentata noi non abbiamo bisogno che ci autorizzi
il Ministero, perché i regolamenti, come Regione, li possiamo fare,
e questo è stato evidenziato dal relatore! Il "possono", è stato
precisato, si riferisce alle province.
Le province non hanno la possibilità di fare regolamenti, quindi
vengono autorizzate con questa norma a fare il regolamento, ma è
comunque un decentramento agli enti locali da parte del Ministero
di una parte di tasse. Quindi c'è una riscossione diretta da parte
delle province di tasse che fino adesso andavano al Ministero.
Questo è il significato del regolamento che stiamo analizzando.
Quindi non abbiamo margini di scelta diversa da quello che può
essere un passaggio temporaneo di un certo periodo di tempo,
avvalendoci di un gestore. Potremmo poi trovare una soluzione
autonoma nell'ipotesi che questo gestore non concordi, perché in
questo momento non abbiamo ancora attivato nei confronti del
gestore nessuna iniziativa, in quanto deve essere il Consiglio,
approvando il regolamento, a darci l'autorizzazione per continuare
questo tipo di trattativa. Nel momento in cui ci confronteremo con
l'ACI, con cui ci siamo sentiti moltissime volte e al quale abbiamo
spiegato in modo chiaro come stanno le cose, definiremo la
questione. Se l'ACI ci sta, bene, altrimenti troveremo delle
soluzioni per riuscire a trovare in questo periodo di passaggio una
soluzione che ci consenta di arrivare alla definizione della
questione.
Président Déclarations de vote?
La parole au Conseiller Lattanzi.
Lattanzi (FI) Ringrazio l'Assessore per avere interpretato in
"umoristiche" le battute, perché così erano; lei sa perfettamente
che sotto l'aspetto personale non c'è assolutamente nulla. Mi
permetta però due riflessioni su quello che lei ha detto.
Che Visco interpreti sé stesso e che quindi sappia interpretare
quello che lui scrive, su questo possiamo aprire una perplessità
perché paragonare Visco a Tremonti, io lascio il giudizio agli
elettori, però dire che Visco ha fatto per le province qualcosa di
più di quello che ha fatto il Ministro Tremonti mi lasci dire,
veramente, questa sì è una battuta umoristica! Non solo, se poi
parliamo di quello stesso Ministro che lei ha citato adesso nella
sua introduzione, è quello che si è dimenticato delle regioni a
Statuto speciale proprio per la riscossione del bollo auto. È vero?
Su questo possiamo essere d'accordo: che è lo stesso Ministro che
ha dimenticato di dare l'opportunità anche alle regioni a Statuto
speciale di poter acquisire…
(interruzione dell'Assessore Agnesod, fuori microfono)
…. ha parlato nella sua legge delle
regioni a Statuto ordinario e poi si è dimenticato di quelle
speciali e ci ha creato il problema!
Quindi parlare d'interpretazione di se stesso riferendosi a
Visco è un giudizio tutto relativo ed è lasciato al voto degli
elettori, se mai riusciremo un giorno ad andarci alle elezioni, ma
detto questo sul concetto del possibile, ribadiamo che la legge che
Visco interpreta adesso in maniera diversa perché forse si è
lasciato scappare qualcosa in più di quello che voleva fare, è la
possibilità per le province, in questo caso regioni, di istituire
la tassa e di conseguenza, con proprio regolamento, regolamentarla.
Poi dopo sul possibile, sull'interpretazione delle leggi, possiamo
dire tutto e il contrario di tutto, qui la ragione non ce l'ha in
tasca nessuno e neanche stiamo qua a convincerci, però ribadisco
che la possibilità per le province di istituire vuol dire creare,
non vuol dire regolamentare, vuol dire istituire la tassa, quindi
la possibilità di istituire una tassa è chiara, è la possibilità di
istituire una tassa o di non istituirla!
Detto questo, ribadisco il principio invece all'interno della
legge che regolamenta questa situazione provvisoria. Lei ha citato
una nostra posizione a favore dell'ACI: non è così. La nostra è una
posizione a favore della chiarezza, cioè di quello che sarà il
servizio che chiunque vinca l'appalto svolgerà, io ho parlato di
avvallimento perché nel caso dell'ACI essendo un ente comunale si
poteva procedere all'avvallimento e non alla concessione per un
anno provvisorio per dare una funzionalità al servizio, visto che
avete deciso di attuarlo…
(nuova interruzione dell'Assessore Agnesod, fuori microfono)
… secondo noi si può. Comunque, al
di là di questo che non ci interessa, se lei dal 1° gennaio 1999
avesse potuto darlo in appalto a chiunque vinca l'appalto, quindi
al più qualificato, le battevamo le mani perché questo è il nostro
concetto della politica, cioè dare i servizi in appalto pubblico al
miglior offerente, a chi assicura la migliore qualità del servizio
e la migliore qualità per il cittadino. Però non entro nel merito
di questa concessione di appalto provvisoria o successiva,
ribadisco la nostra posizione sulla possibilità e sull'opportunità
che la Regione aveva di non istituire la tassa e la volontà per
incassare anche questi 8 miliardi, che forse nel bilancio della
Regione saranno pochi - e quindi a maggior ragione poteva non
essere istituita - ma che per le tasche dei cittadini sono comunque
sempre tanti, perché quando è il momento di andare a pagare le
quattro o le seicentomila lire diventano delle tasse che riteniamo
inique per avere la registrazione di un bene proprio. E quindi mi
sembra proprio una cosa assurda.
Si è persa quest'occasione, adesso aspettiamo di capire come ne
veniamo fuori, ribadiamo che questa problematica è conseguente a
una pochissima e scarsissima chiarezza da parte del Ministero
italiano - senza adesso stare a fare demagogia, il vostro o il
nostro - e che su questa pecca del Ministero si poteva sì qui
istituire il principio di autonomia, di autodeterminazione dei
propri regolamenti e delle proprie tasse. Abbiamo perso
un'occasione!
Président La parole au Conseiller Cottino.
Cottino (UV) Pour déclarer que nous voterons en faveur, mais
aussi pour remarquer une autre chose.
C'est la première fois que je vois un acteur comique qui se sent
offensé si quelqu'un rit à ses mots d'esprit. Quelqu'un a défini
cette salle un théâtre, évidemment il oublie d'avoir donné cette
définition.
Je ne rentre même pas non plus sur la question technique de la
taxe, vu que soit le rapporteur soit l'Assesseur ont été très
précis. Je dois en revanche souligner cette façon populiste quand
on parle d'impôts. C'est très facile dans cette salle d'affirmer
qu'on ne pourrait pas prendre certains impôts, quand on sait très
bien quelle sera la réponse, quand on sait très bien que la chose
n'est même pas possible et par conséquent il y aura qui avec
responsabilité ne pourra pas accepter cette interprétation.
C'est avec cet esprit que je déclare le vote favorable du groupe
de l'Union Valdôtaine.
Président La parole au rapporteur, Conseiller Praduroux.
Praduroux (UV) Aggiungo una piccola cosa. Sulla relazione erano
scritti 8 miliardi, ma a ottobre di quest'anno i miliardi non erano
8 ma erano già 9, su dati dell'ACI. Quindi, tenuto conto che l'ACI
ha svolto un ottimo servizio fino adesso, questo è un gettito in
aumento. Se poi la Valle d'Aosta - immagino, ma non sono competente
al massimo - avesse deciso di non far pagare questa tassa
automobilistica, penso che avremmo dovuto fare non so quali
capannoni per gestire tutti quelli che vengono in Valle d'Aosta per
non pagare la tassa automobilistica, perché chiaramente c'è la
facoltà pagare la tassa di iscrizione in qualsiasi regione. Tant'è
che qui l'ACI ha fatto degli accordi, per fortuna positivi per noi,
che ci sono automobilisti che vengono a fare trascrizioni da Milano
qui da noi, quindi ci portano dei soldi perché là costa di più. Se
però noi la mettessimo gratuitamente, in Italia penso più nessuno
pagherebbe la tassa automobilistica, e mi sembra un po' esagerato
in questo senso, oltre che - come ho detto - non sono 8 miliardi ma
a quest'anno sono già 9 e poi andranno ad aumentare in modo
proporzionale.
Président La parole au Conseiller Lattanzi pour fait
personnel.
Lattanzi (FI) Per fatto personale, perché credo che sia
inaccettabile la battuta del Capogruppo. È vero, può darsi che
qualcuno qui possa fare anche l'attore, però qualcuno fa la
comparsa e qualcuno il protagonista, io preferisco in questo senso
considerarmi nella seconda categoria. Quindi, se devo fare l'attore
preferisco fare il protagonista che non la comparsa.
Detto questo…
(interruzione del Consigliere Cottino, fuori microfono)
… certo, con educazione, come ha
fatto lei… detto questo, è evidente che
lei parla di populismo perché non avendo l'opportunità di entrare
nel merito…
Président … vous n'avez pas la
parole pour répliquer, mais uniquement pour fait personnel.
Lattanzi (FI) Certo, sto dicendo questo, sto parlando
dell'intervento che ha fatto su di me, cioè sul mio intervento
populistico e da attore che suscita risate. Credo che in questo
senso, com'è che diceva lei? Il
rispetto… credo che sia venuto
sicuramente meno! Se poi entra nel merito delle vicende, invece di
fare dichiarazioni senza conoscere gli atti, io le lancio una
provocazione, lei provi a pensare…
Président … vous n'avez pas la
parole pour lancer d'autres provocations.
Nous allons maintenant ouvrir les procédures de votation. Pour
le procès verbal nous prenons acte que le Conseiller Rini ne prend
pas part à la votation afin d'enrayer toutes éventualités de
conflit d'intérêts.
Si dà atto che il Consigliere Rini non partecipa alla votazione
dell'oggetto.
Sur l'article 1er, la parole au Conseiller Lattanzi.
Lattanzi (FI) Sulle finalità di questo articolo. Per noi sono
finalità insostenibili e quindi ribadiamo la nostra posizione,
possiamo farlo sugli articoli per dire che la parola si può
togliere, ma si può anche prendere, Presidente.
Ribadisco che sulle finalità oggi provoco la discussione su
questa domanda: cosa succederebbe dal 1° gennaio 1999, mi risponda
Cottino che è preparato, forse, se noi oggi non facessimo questa
legge. Qualcuno mi risponda, visto che era una tassa nazionale che
non c'è più e la tassa regionale non sarebbe regolamentata.
Qualcuno mi risponda!
Président Je soumets au vote l'article 1er:
Conseillers présents et votants: 27
Pour: 24
Contre: 3
Le Conseil approuve.
Je soumets au vote l'article 2:
Conseillers présents: 29
Votants: 28
Pour: 26
Contre: 2
Abstentions: 1 (Comé)
Le Conseil approuve.
Je soumets au vote l'article 3:
Conseillers présents: 30
Votants: 28
Pour: 25
Contre: 3
Abstentions: 2 (Collé, Comé)
Le Conseil approuve.
Je soumets au vote l'article 4:
Conseillers présents: 30
Votants: 28
Pour: 25
Contre: 3
Abstention: 2 (Collé, Comé)
Le Conseil approuve.
Je soumets au vote l'article 5:
Conseillers présents: 30
Votants: 28
Pour: 25
Contre: 3
Abstentions: 2 (Collé, Comé)
Le Conseil approuve.
Je soumets au vote l'article 6:
Conseillers présents: 30
Votants: 28
Pour: 25
Contre: 3
Abstentions: 2 (Collé, Comé)
Le Conseil approuve.
Je soumets au vote l'article 7:
Conseillers présents: 30
Votants: 28
Pour: 25
Contre: 3
Abstentions: 2 (Collé, Comé)
Le Conseil approuve.
Je soumets au vote l'article 8:
Conseillers présents: 30
Votants: 28
Pour: 25
Contre: 3
Abstentions: 2 (Collé, Comé)
Le Conseil approuve.
Je soumets au vote l'article 9:
Conseillers présents: 30
Votants: 28
Pour: 25
Contre: 3
Abstentions: 2 (Collé, Comé)
Le Conseil approuve.
Je soumets au vote l'article 10:
Conseillers présents: 30
Votants: 28
Pour: 25
Contre: 3
Abstentions: 2 (Collé, Comé)
Le Conseil approuve.
Je soumets au vote l'article 11:
Conseillers présents: 30
Votants: 28
Pour: 25
Contre: 3
Abstentions: 2 (Collé, Comé)
Le Conseil approuve.
Je soumets au vote l'article 12:
Conseillers présents: 30
Votants: 28
Pour: 25
Contre: 3
Abstentions: 2 (Collé, Comé)
Le Conseil approuve.
Il y a un amendement adopté par la IIème Commission qui prévoit
la déclaration d'urgence de ce projet de règlement.
Je donne la lecture de l'amendement:
Emendamento Dopo l'articolo 12 viene aggiunto il seguente:
"Articolo 13
(Dichiarazione di urgenza)
1. Il presente regolamento è dichiarato urgente ai sensi
dell'articolo 31, comma 3, dello Statuto speciale ed entra in
vigore il giorno successivo a quello della sua pubblicazione nel
Bollettino ufficiale della Regione."
Je soumets au vote la déclaration d'urgence:
Conseillers présents: 30
Votants: 28
Pour: 25
Contre: 3
Abstentions: 2 (Collé, Comé)
Le Conseil approuve.
Je soumets au vote la loi dans son ensemble:
Conseillers présents: 30
Votants: 28
Pour: 25
Contre: 3
Abstentions: 2 (Collé, Comé)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK