Consiglio Regionale della Valle d'Aosta - Oggetto del Consiglio n. 2818 del 20 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2818 del 20 giugno 2017 - Resoconto
OGGETTO N. 2818/XIV - Interpellanza: "Interventi di recupero
di un'area sita nel comune di Issogne in località
Saint-Roch".
Rosset (Presidente) -
Punto n. 23 dell'ordine del giorno.
Per l'illustrazione, chiede la parola il collega Cognetta, ne ha
facoltà.
Cognetta (M5S) -
Con questa interpellanza chiedo alcuni
chiarimenti rispetto ad un lavoro fatto dall'Assessorato
dell'agricoltura, Direzione sentieristica, rispetto ad un'area che
si trova ad Issogne in località Saint-Roch: era un'area boschiva
sostanzialmente, era all'interno di un tornante con nessuna
particolare questione di nessun tipo, posta in un'area dove non
c'era assolutamente nulla e ad un certo momento viene deciso da
parte dell'Assessorato di creare dei terrazzamenti - due in
particolare - e dal progetto che ho visionato viene creato un
parcheggio. Ho qui le immagini, ma volendo, Assessore, gliele posso
far vedere tranquillamente: questo è un parcheggio di 24 posti,
fatto non si sa bene perché. Anche se ciò che è scritto all'interno
della scheda intervento dell'intervento stesso dice che
sostanzialmente è un'area che potrà avere diverse finalità, fra cui
la possibilità di giocare a
palet
: un gioco molto sviluppato
in zona. Io non ho nulla contro il palet, anzi, mi sembra un gioco
abbastanza divertente, un po' meno divertente mi sembra il fatto
che, a spese dell'Assessorato dell'agricoltura e sentieristica si
faccia un parcheggio, perché se il Comune ha bisogno di un
parcheggio, ha tutta quanta un'altra serie di possibilità, se ha i
soldi per farlo, altrimenti non lo fa.
La questione poi diventa più interessante guardando i vincoli
rispetto alla zona che si è sistemata ed è una zona a rischio
giallo per inondazione, è una zona comunque a rischio frana. I
lavori sono stati sicuramente molto importanti. Infatti io chiedo
qual è l'importo dei lavori stessi, sia fatti dalla nostra squadra
(la squadra regionale), sia fatti da imprese esterne che sono
intervenute. Chiedo poi anche se vogliamo utilizzare lo stesso
metodo per fare altre riqualificazioni di altre aree, perché di
aree così in Valle d'Aosta ce ne sarà qualche milione. Se vogliamo
tutte quante trasformarle a spese dell'Assessorato
dell'agricoltura, Sezione sentieristica...è bene saperlo se si ha
questa intenzione.
Un'altra cosa che però non ho scritto nell'interpellanza,
Assessore, ma che tendo a farle presente è che, da quanto ho potuto
constatare, non è una questione che riguarda solo quest'area ed è
una questione che riguarda chi gestisce la Sezione sentieristica in
generale. Io quindi aspetto la sua risposta, però, rispetto a chi
gestisce dal punto di vista amministrativo quest'area, ci sono
diversi problemi da affrontare e che affronteremo sicuramente nelle
prossime interpellanze, perché c'è una gestione piuttosto
personalistica fatta da alcune persone all'interno di questa
Sezione rispetto alle aziende che vengono utilizzate e alle squadre
e alle modalità con cui vengono gestiti i rapporti con i componenti
delle squadre stesse. Lei dice: "questo che c'entra con
l'interpellanza?". C'entra, perché le spiego per farle un esempio
concreto. Si sono spesi quasi 10 mila euro per fare questo
parcheggio, una parte dei 10 mila euro per fare questo parcheggio,
per far brillare un sasso. Era un sasso molto grande, bisognava
farlo brillare, ma bastava spostare la strada di un metro più in
là, non dieci, e si poteva evitare di spendere 10 mila euro. Ora,
lei capisce, a fronte di un'area che non doveva essere un
parcheggio, ma un campo di palet, dove si spendono già solo per far
brillare un masso 10 mila euro, e si poteva risolvere tutto
semplicemente spostando un po' più in là la strada...emergono delle
domande alle quali bisogna dare delle risposte. E le risposte sono
semplici: chi gestisce questa parte dell'Assessorato non la
gestisce secondo me con i dovuti criteri di trasparenza, di
efficacia ed efficienza della spesa stessa.
Possiamo però entrare anche più nel dettaglio, ma magari lo farò
nella risposta, così le spiego esattamente perché magari sono stati
fatti dei muri che sono esternamente alti tre metri e mezzo e poi
profondi altri tre metri, con un contenimento rispetto ad eventuali
sistemazioni sismiche che sono incomprensibili rispetto allo stesso
fabbricato, nel senso che si sono fatte delle spese enormi per una
questione...su cui nutro dei dubbi rispetto al risultato.
Dulcis
in fundo
l'Amministrazione ha messo anche l'impianto elettrico
e l'impianto idraulico, tante volte mancasse qualcosa... Al campo
di palet sicuramente c'è bisogno di un impianto elettrico e di un
impianto idraulico e anche gli alberi che sono stati messi sono
stati posizionati ad una distanza tale da permettere alle auto di
parcheggiare fra un albero e l'altro.
Ora, io non so lì chi se n'è avvantaggiato: se il Comune, la
Regione non lo so in che modo, sono davvero curioso, una cosa però
è certa: come piano regolatore non è previsto il parcheggio. È una
zona che non prevede la costruzione del parcheggio, né si può fare.
Quando commetti un abuso edilizio, in teoria dovresti, una volta
che viene scoperto, ripristinare i luoghi esattamente com'erano
prima, detto in parole semplici: andrebbe smantellato tutto,
andrebbero rimessi gli alberi e fine del problema, tutto qua.
Attendo una risposta, vediamo.
Presidente -
Ha chiesto la parola l'Assessore Viérin, ne
ha facoltà.
Viérin (UVP) -
Ha destato personale curiosità
l'iniziativa del collega Cognetta, e anche le dichiarazioni che
sono state inviate a mezzo stampa, questo mi ha dato la possibilità
di andare a ricostruire la vicenda. Ringrazio quindi il collega
come sempre, che, insieme alle iniziative di tutti gli altri
colleghi, permette di fare luce sulle vicende, com'è giusto che
sia.
La vicenda inizia un po' di tempo fa, è un intervento richiesto
dall'Amministrazione comunale di Issogne il 24 marzo 2016, un
progetto redatto dall'Ufficio tecnico del Comune nel febbraio 2015,
aggiornato in base a tutte le autorizzazioni dei vari Assessorati
nel gennaio 2016, quindi richiesto all'Amministrazione a marzo
dell'anno scorso. Le ho portato, collega, in modo che abbia
contezza di tutto, il progetto del Comune che mi sono letto, dove
effettivamente si riprende quanto esposto nella relazione tecnica
che lei ha citato: "la sistemazione dell'area così come sopra
descritta permette di creare degli spazi e delle superfici che
potranno anche essere adibiti e utilizzati per diverse finalità.
Tra le finalità possibili si citano, per esempio, degli spazi
dedicati al gioco del
palet
, sport tradizionale molto
diffuso". Si è ripreso quindi nel pezzo che lei cita il progetto
del Comune di Issogne, a cui fa seguito una delibera che le ho
portato (la delibera n. 17 del 22 marzo 2016), a seguito della
quale il lavoro viene inserito nel piano di approvazione degli
interventi da eseguirsi in amministrazione diretta, con assunzione
degli operai forestali a tempo determinato in attuazione del piano
straordinario: la delibera n. 188 del 12 febbraio 2016, il PD
(provvedimento dirigenziale) n. 1227 del 25 marzo 2016 ad
integrazione del n. 1601 del 19 aprile 2016, che le ho portato,
anche perché ricostruendo il tutto, è più facile dal punto di vista
amministrativo evitare poi di perdere dei pezzi.
Detto questo, il titolo abilitativo di questo progetto è la
delibera n. 17. Il lavoro viene inserito, inizia il 4 aprile
dell'anno scorso e veniamo all'entità dei lavori: 12 operai a tempo
determinato per 67 giornate nel 2016 e 8 operai per 21 giornate nel
2017 - quando questo lavoro viene completato -, più un addetto a
tempo indeterminato, che è il caposquadra. Oltre a questo, ci sono
le ditte esterne che lei in parte citava, e abbiamo avuto:
- la demolizione dei trovanti di notevoli dimensioni derivanti
dalle operazioni di scavo - non c'erano solo alberi lì, ma
esistevano dei massi di grande entità che sono stati rimossi anche
con disagi importanti -, poi le darò anche i nomi delle ditte;
- l'utilizzo di personale qualificato per poter manovrare il
mini escavatore;
- il noleggio di un mini escavatore con caratteristiche idonee
non superiore ai 60 quintali per poter essere manovrato da
personale forestale;
- l'utilizzo di escavatori di dimensioni - quindi di portata -
decisamente più grandi, utilizzo che si è reso necessario per poter
sistemare l'intera area di cantiere con la movimentazione di 300
metri cubi di pietre e 430 metri cubi di terreno per ripristinare
le scarpate;
- in ultimo, prestazioni di autobetoniere per il conferimento di
CLS per l'esecuzione delle fondazioni e delle murature.
Questo quindi è tutto ciò che è stato fatto. I lavori vengono
completati il 31 maggio di quest'anno, con un costo di 54.122,96
euro di ditte esterne e 8332 di costo del materiale, al di là delle
giornate che ho citato. Questo per quanto riguarda la prima
domanda: il costo complessivo.
"Se è intenzione del Dipartimento attuare progetti per la
sistemazione...": le ho portato anche la documentazione fotografica
della conclusione dei lavori, poi ho convocato l'Amministrazione
comunale per avere contezza di ciò che lei ci chiedeva, in modo da
poter anche dare delle risposte, perché, per quanto ci riguarda,
allegherò al dossier tutta la documentazione fotografica con il
riscontro del rispetto di quelle cose che sono scritte: le
pendenze, piuttosto che le staccionate di castagno, piuttosto che
la questione della piantumazione che, dalle prime documentazioni
che avevo acquisito, non era ancora ultimata, quindi non era
corrispondente a quello che è. Diciamo quindi che corrisponde, da
un punto di vista del titolo abitativo e dell'esecuzione del
progetto, per quanto riguarda l'Amministrazione regionale,
perfettamente con quello che c'è scritto e che è stato
eseguito.
Io ho avuto un colloquio ieri con l'Amministrazione comunale
chiedendo che, come era scritto nella destinazione, quel luogo
fosse destinato effettivamente a zona per l'espletamento di giochi
tradizionali, in particolare del palet e l'Amministrazione mi ha
confermato che quell'area sarà adibita a questa pratica degli sport
popolari. Noi quindi abbiamo concluso un'opera che già nelle
finalità odierne è prevista in questa compatibilità.
Altra cosa. Quando si dice che non c'è corrispondenza al
progetto, queste sono questioni di rilevanza comunale, ma, per
quanto attiene all'Amministrazione comunale, l'intenzione è quella
di andare ad utilizzare questo luogo riqualificato, perché in
effetti tale è, che era una zona non sfruttabile da un punto di
vista di riqualificazione rurale e silvicolturale, che oggi invece
viene destinata e restituita alla comunità con una possibilità di
utilizzo. Questo quindi per quanto riguarda il discorso
puntuale.
Ripeto: per quanto riguarda invece il discorso generale, è
chiaro che noi siamo e saremo sempre attenti alla corrispondenza
fra un'opera che ha certe finalità con l'utilizzo effettivo da
parte degli Enti locali, piuttosto che i destinatari finali, i
consorzi piuttosto che gli utilizzatori, e che l'utilizzo dei fondi
a scopo di riqualificazione del nostro territorio sia consono a
quelli che sono stati gli obiettivi che l'Amministrazione negli
anni si è data, in questo caso in questi ultimi anni.
Presidente -
Per la replica, chiede la parola il collega
Cognetta, ne ha facoltà.
Cognetta (M5S) -
Assessore, sicuramente è una questione
che, per molti versi, riguarda il Comune di Issogne, riguarda molto
meno noi, però facciamo un ragionamento. Immaginiamo che io, per
sfortuna di qualcuno e fortuna di qualcun altro, diventi Sindaco di
un paese della Valle d'Aosta - scelga lei quale, non importa - e
che ad un certo punto voglia fare un favore ai miei cittadini
dicendo: "in quella zona servirebbe un parcheggio ma non abbiamo i
soldi per farlo: non li abbiamo perché le casse del Comune, ahimè,
sappiamo benissimo come sono", e non riusciamo a farlo, però cosa
faccio io? A questo punto devo industriarmi, devo trovare una
qualche soluzione e allora magari non parlo neanche con l'Assessore
regionale, parlo direttamente con un funzionario, un dirigente, un
ottavo livello, non c'è bisogno che sia per forza necessariamente
un dirigente, e gli chiedo: "ci sarebbe il modo di sistemare
quell'area lassù in cima che non serve a nulla, magari con un
terrazzamento, magari non lo asfaltiamo perché diventerebbe
esagerato, lo lasciamo in terra battuta, così facciamo in modo che
quella zona diventi un parcheggio". Il funzionario amico, o
comunque in qualche modo compartecipe della mia necessità, mi
risponde: "ma sì, lo facciamo fare ai servizi forestali, tanto io
in qualche modo riesco a farlo entrare e voi scrivete che mettete
lì un campo...", non lo so...perché un campo di palet? Una
qualunque altra cosa. È una possibilità il campo di palet, non deve
essere necessariamente quello. A quel punto si segue tutto l'iter e
si fa quello che apparentemente non sembra un parcheggio, ma è un
parcheggio, perché si riescono a fare le cose che sembrano una cosa
quando in realtà sono un'altra. Ovviamente a questo punto il
Sindaco acquisisce una certa notorietà all'interno del paese,
perché è riuscito a fare una cosa senza sostanzialmente spendere un
euro ed è riuscito ad avere un'opera, il che non è facile oggi come
oggi. Tutti quanti diranno: "ma guarda quanto è stato bravo" e
probabilmente anche l'opposizione di questo Sindaco, quindi la mia
opposizione, a quel punto dirà: "ma guarda quanto sei bravo, riesci
a fare le opere pubbliche senza spendere nulla".
In realtà, in questo modo noi abbiamo fregato: l'Amministrazione
regionale, che, anziché sistemare i sentieri, fa parcheggi,
dovremmo tenere presente che quelli sono soldi che servono per fare
sentieri e noi li usiamo per far parcheggi; poi sicuramente la
popolazione perché le racconto una cosa che in realtà è un'altra;
terza cosa: siccome commetto un abuso edilizio, ma sono il Comune,
io posso fare l'abuso edilizio, però se un mio cittadino apre una
finestra, lì lo castigo a sangue!
Succede tutto questo - è una storia, non è detto che succeda - e
noi diciamo: "staremo più attenti", per forza "staremo più
attenti", ci manca solo che non staremo più attenti! Vede, però,
Assessore, io le assicuro che ai prossimi Consigli le porterò altri
esempi di dove bisogna essere più attenti e alla fine lei
comprenderà, come me, che probabilmente bisogna essere attenti a
spostare qualcuno dove sta adesso in un altro ufficio. Così la
smette di gestire i soldi pubblici per sistemare questioni di
sindaci in giro per la Valle e contemporaneamente impara a trattare
i collaboratori come tali e non come servi della gleba. Anche
questo succede in questa Regione: che quando sei un funzionario
pubblico che gestisce risorse pubbliche e dovresti collaborare con
dei dipendenti, invece poi li tratti come se fossero degli schiavi,
cosa non degna di un Paese civile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK