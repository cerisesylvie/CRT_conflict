Consiglio Regionale della Valle d'Aosta - Oggetto del Consiglio n. 370 del 16 gennaio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 370 del 16 gennaio 2014 - Resoconto
OGGETTO N. 370/XIV - Reiezione di risoluzione: "Invito
all'Assessore al bilancio, finanze e patrimonio a rassegnare le
dimissioni".
Presidente
- Colleghi, è stato presentato alla Presidenza
un testo di risoluzione ed è già stato distribuito; dobbiamo
procedere all'iscrizione all'ordine del giorno. Apriamo la
votazione. Votate colleghi. Chiudiamo la votazione.
Presenti: 34
Votanti: 34
Favorevoli: 34
Il Consiglio approva.
L'oggetto è, quindi, iscritto al numero 42.03.
Qualcuno intende illustrarlo? La parola al collega Cognetta.
Cognetta (M5S)
- Grazie Presidente. Volevo soltanto
chiedere una pausa tecnica di un minuto...se è possibile.
Grazie.
Presidente
- Il Consiglio è sospeso.
Si dà atto che la seduta è sospesa dalle ore 20,30 alle ore
20,40.
Rini (Presidente)
- Colleghi possiamo riprendere i nostri
lavori. Qualcuno intende prendere la parola? La parola al collega
Cognetta.
Cognetta (M5S) -
Grazie Presidente.
Sono qui per illustrare la risoluzione che abbiamo appena
iscritto nel calendario di questo Consiglio. È una risoluzione con
un invito: in questa risoluzione noi invitiamo l'Assessore Baccega
a rassegnare le dimissioni dal suo ruolo in Giunta. È una
risoluzione che ci pesa, ci pesa perché non era una cosa che
era...diciamo così, nei nostri programmi, in questo Consiglio. Noi
pensavamo invece di riuscire ad avere un rapporto di tipo diverso,
con lei e con il suo gruppo, dato anche l'apertura che avevamo
letto. Però, rifacendo un attimo tutto quanto il suo percorso fatto
sino a questo punto e riassunto nel testo della risoluzione, questo
invito ci sentiamo di farlo. Non lo facciamo, dicevo, a cuor
leggero; non è stata una cosa premeditata, altrimenti sarebbe stata
una mozione di sfiducia - che, ricordo, va presentata invece con
tempi completamente differenti, però bisogna prendere atto delle
cose come stanno e le cose, purtroppo, stanno in questa maniera:
lei, prima, ha fatto una difesa d'ufficio del suo operato e,
soprattutto, lei non è mai stato partecipe effettivo dei lavori di
questo Consiglio rispetto al suo ruolo; questo ha avuto modo di
dimostrarlo anche in altre situazioni, e l'ho già detto, ma
d'altronde viene descritto tutto quanto qui.
Ora, questa non è una questione personale - penso che lei ormai
l'abbia capito -, qui non si fanno questioni personali, almeno tra
di noi, però la invitiamo veramente ad assumere questa situazione,
in quanto ormai è chiaro - è stato detto dai miei colleghi prima,
ma, voglio dire, ormai è palese a tutti - che chi decide e lavora
sul bilancio non è lei...di questo ne deve prendere atto, ne
dobbiamo prendere atto tutti e comportarci di conseguenza. Poi
potete decidere se nominare qualcun altro che faccia effettivamente
l'Assessore fino in fondo o se fare come magari è stato fatto in
passato, e cioè dare l'
interim
al Presidente, ma questa è
una decisione che valuterete voi e vedrete voi. Per noi, però, è
chiaro chi decide...e allora è giusto che lo sappiano tutti e ci
comportiamo, tutti, di conseguenza.
Presidente
- Possiamo aprire la discussione generale.
Qualcuno intende prendere la parola? Possiamo chiudere la
discussione generale? No, scusate, ha chiesto la parola il collega
Borrello...mi scusi. Prego.
Borrello (SA)
- Grazie Presidente.
È strano, è strano dover affrontare questo tema, in questo
momento, soprattutto in seguito alla discussione sulle due
risoluzioni che sono state proposte, dove, al di là del ruolo
maggioranza-opposizione, penso che sia chiaro ed evidente quello
che è emerso, perché c'è stato un passaggio in diversi vostri
interventi di quelle che sono le reali problematiche dei rapporti
con lo Stato. Penso che siano evidenti le difficoltà legate anche a
una mancanza di linearità del comportamento del Governo centrale,
anche in virtù dei ritardi legati alla definizione dei vari Patti
di stabilità (abbiamo parlato del 2013 e del 2014).
La domanda è la seguente: ma secondo voi, tutto questo è
riconducibile all'azione politico-amministrativa di un Assessore
che è insediato da soli 6 mesi? Sono sicuro che le vostre
intelligenze non produrranno questa considerazione, io sono sicuro
che la risposta è: "no, non è riconducibile a questo tipo di
ragionamento". Ed è proprio per le competenze acquisite
dall'Assessore Baccega nel Comune di Aosta - ricordo che lui ha
avuto l'onore di condurre l'Assessorato del bilancio del Comune di
Aosta per 8 anni - che gli è stata "demandata" questa delega, una
delega che, in questo momento, è particolarmente pesante e
difficile. Riteniamo che lo scopo ovviamente abbia una valenza
politica per raggiungere quelli che sono gli obiettivi di una
minoranza, e quindi ogni commento sarebbe superfluo.
Anticipo la dichiarazione di voto, così almeno rifuggo ogni
sorta di problematica...ogni commento sarebbe superfluo.
Respingiamo quindi l'invito che avete prodotto e sosteniamo
l'Assessore Baccega.
Presidente
- Grazie. Non ho altri iscritti e siamo ancora
in discussione generale. Ci sono altre richieste d'intervento? Se
non ci sono richieste, chiudiamo la discussione generale.
La parola al collega Viérin Laurent.
Viérin L. (UVP)
- Grazie Presidente.
Intanto questa risoluzione non arriva al termine di una giornata
di lavori, ma arriva alla fine di un periodo che, dall'inizio della
legislatura, ci ha visto impegnati sulla questione finanziaria e
dei rapporti Stato-Regione. Abbiamo cercato, oggi, attraverso
questo dibattito, che è arrivato nei termini di un dibattito
obbligato, perché sin dall'inizio di questa legislatura, ma già in
coda all'ultima legislatura, tante sono state le iniziative che
chiedevano la situazione reale e contabile della Valle d'Aosta.
Oggi abbiamo appreso che assolutamente tutto si sapeva, che
questa non è una novità, che la situazione finanziaria grave e
gravosa nella quale ci troviamo era a conoscenza di tutti. E
sinceramente, non so se ingenuamente o a ragion veduta, noi non
siamo stati coinvolti, e sin dall'inizio di questo percorso che è
iniziato con la predisposizione unilaterale del bilancio di
previsione 2012, c'è stata un'operazione che andava nell'ottica di
tenere nascosta la reale situazione dei conti della Valle d'Aosta,
prima per esigenze pre-elettorali, perché assolutamente non si
doveva probabilmente creare allarmismo, non si doveva far percepire
alla comunità in che disastro si trovava e si trova la Valle
d'Aosta, ma, dopo le elezioni, noi abbiamo preteso chiarezza e sin
dalle audizioni e da una mozione che impegnava il Governo a
condividere a monte le linee programmatiche di predisposizione del
bilancio 2014, noi avevamo chiesto responsabilità, coinvolgimento e
avevamo chiesto, Assessore Baccega, lei se lo ricorda, soprattutto
trasparenza. Questa "trasparenza" non è arrivata! Noi abbiamo
saputo delle linee programmatiche di questo bilancio attraverso
delle riunioni, che non sono state in ordine cronologico le
riunioni con i Capigruppo e con la commissione competente, ma sono
state altre riunioni, dove voi ci avete semplicemente esposto una
situazione finanziaria che oggi, tra l'altro, è modificata, avete
portato in quest'aula un dibattito sapendo che c'erano altri fatti
che dovevano accadere, ma tutto veniva sempre rimandato. Si è
approvato un bilancio, dicendo "poi vediamo". Oggi non saremmo qui
a discutere dei 200 milioni mancanti, forse più, forse meno, se non
ci fosse stata una sollecitazione, un'iscrizione di un atto, cioè
l'atto appena discusso che poi si è aggiunto a un atto che, di
corsa, avete predisposto per avere la vostra visione e poi mediata
e non condivisa ha portato ai risultati che abbiamo visto, ma oggi
noi siamo qui a richiedere un'assunzione di responsabilità che
abbiamo riconosciuto nel Presidente in questi anni, ma che
riconosciamo, Assessore Baccega, soprattutto in modo specifico
nella sua persona, affinché ci sia un'assunzione di responsabilità
e una presa di coscienza, come è stato detto da più parti, anche
dalla sua forza politica di appartenenza, che questo dossier non
può più essere gestito da una sola persona, ma che questo dossier
dev'essere anche in capo a lei.
Questa nostra presa di posizione va quindi nell'ottica di una
reale ammissione che tanto vale, visto che dovevamo avere meno di 8
Assessorati...a questo punto si potrebbe addirittura sopprimere
l'Assessorato alle finanze, perché ci chiediamo, visto che
l'Assessore Farcoz continua a parlare di razionalizzazione in campo
scolastico...cominciamo a parlare di razionalizzazione nel campo
della politica, aboliamo gli Assessorati inutili, perché se abbiamo
i funzionari - come ricordava il Presidente - che seguono con
dovizia i dossier, beh, noi limitiamoci ad avere i funzionari! Ma
la politica dov'è? La politica dov'è? E, tra l'altro, oggi viviamo
un ossimoro: lunedì apprendiamo dal Presidente del suo movimento,
sul giornale, che ci dev'essere una grande condivisione...ma c'è un
po' un ossimoro, nel senso che voi avete un Deputato e voi avete
l'Assessore alle finanze! E quindi diventa difficile che voi
usciate da questa situazione! Voi dovete assumervi le vostre
responsabilità e lei in particolare, Assessore, se ancora
appartiene a una certa sensibilità politica, deve avere il coraggio
di capire che o si assume le responsabilità che il Presidente
deciderà di darle e che questo Consiglio le sta chiedendo,
svolgendo il ruolo di Assessore politico e non di mero funzionario
tecnico, scaricandole il
badò
(traduzione letterale dal
patois: "peso") di comunicare che un mondo è finito, che i
contributi sono finiti (salvo poi essere escluso quando c'è da
discutere il futuro finanziario di questa Regione), o assuma una
decisione ed eviti che noi arriviamo al punto di proporre un atto e
lei tragga le proprie conseguenze, le proprie considerazioni e
faccia un passo indietro, perché noi oggi ci chiediamo veramente in
che termini di dibattito noi ci poniamo con un Assessore di
riferimento che, effettivamente, ha gestito una partita senza
probabilmente sapere - a meno che non l'abbia tenuta nascosta anche
lei - la reale situazione finanziaria della Regione autonoma Valle
d'Aosta.
Tra meno di otto giorni avrete questo incontro a Roma. Abbiamo
parlato tutti di condivisione, di maggiore coinvolgimento, a
partire appunto, ripeto, dal suo Presidente di movimento... Noi
chiediamo e ci chiediamo oggi, al di là dell'atto che da voi è
stato approvato, cioè questa risoluzione che chiede un
coinvolgimento maggiore, le audizioni delle commissioni (che sono
atti dovuti), noi ci chiediamo che ruolo politico lei oggi svolga e
che mandato lei oggi ricopra in questo Consiglio, perché il fatto
di vedere smentiti degli Assessori, com'è successo nel caso
dell'Assessore Bianchi sui rifiuti, com'è successo in altri fatti
su altri Assessori, oggi si ripercuote anche...anzi, si ripercuote
dall'inizio di questa legislatura, sull'Assessorato delle finanze
che lei conduce.
Noi non facciamo quindi - come abbiamo sempre detto - delle
questioni personali, ma noi oggi rileviamo che effettivamente il
ruolo politico del suo Assessorato e dell'Assessorato che lei
rappresenta è, da un punto di vista politico, un ruolo assente, e
si riduce a mero ruolo tecnico. Noi sappiamo, attraverso questa
risoluzione, di avere portato un atto che è un atto pesante da un
punto di vista politico, però lo prenda veramente come un grido, un
grido che noi lanciamo a questo Consiglio Valle, affinché - e chi è
stato in Giunta lo sa - il ruolo di Assessore non sia veramente un
ruolo ridotto ad un semplice ruolo di ratifica di ciò che altri
decidono, soprattutto perché questo suo Assessorato, non solo con
le deleghe aggiuntive che lei ha, è un ruolo e un Assessorato che è
preminente in questo momento di crisi finanziaria. È un ruolo
preminente, perché l'Assessore alle finanze è colui che ha la
responsabilità del futuro contabile, insieme alla condivisione,
chiaramente, di una linea di indirizzo del futuro di questa nostra
comunità.
Noi crediamo quindi che l'efficacia e l'efficienza dell'azione
di governo potrebbe essere aumentata attraverso due azioni: o
veramente riprendere l'azione politica e il ruolo che lei oggi ha
l'onere e l'onore di ricoprire, o avendo la dignità e l'umiltà di
riconoscere che questo suo ruolo è svuotato, è svuotato da un punto
di vista amministrativo, probabilmente è svuotato anche da un punto
di vista politico, proprio perché isolato in questa sua funzione e
nell'ossimoro di una battaglia politica che la vede ai margini,
invece di una lotta ideale che il suo movimento sta facendo, oggi
la riduce ad un Assessore non tanto senza portafoglio, col
portafoglio svuotato, ma ad un Assessore che si limita a ribadire,
con la politica del ventriloquo, ciò che qualcun altro
suggerisce.
Président
- La parole au collègue Chatrian.
Chatrian (ALPE)
- Grazie Presidente.
Per dare il contributo di ALPE su questa risoluzione,
risoluzione che è...la partita è completamente politica, a noi le
questioni di natura personale non interessano, ma interessa
indubbiamente l'azione politica su argomenti di importanza
capitale, che è quello del bilancio, che è quello della parte
finanziaria, che è quello della parte di programmazione.
Tre esempi per declinare l'Assessore, in questo caso Baccega,
che in questi 7 mesi...come possiamo dire? è un Assessore sotto
tutela, un Assessore congelato, ma dobbiamo declinare, a nostro
avviso, questa parte definita in questi 7 mesi di lavoro.
Il primo, in sede di dibattito, nei 5 giorni di dibattito del
bilancio regionale 2014-2016: la contro-finanziaria proposta dai
gruppi di minoranza propose di creare le condizioni per coprire
parte delle leggi di settore che non avevano avuto copertura sul
2012 e 2013. Noi avevamo prodotto e proposto un emendamento di peso
che trovava una parte di soluzioni, diciamo. Ebbene, la risposta
dell'allora Assessore Baccega, nella prima settimana di dicembre,
fu "tecnicamente non è possibile". Questa è stata la risposta
dell'Assessore Baccega. Dopo un incontro in maggioranza, la
maggioranza ci rispose che "politicamente era possibile", perché il
Presidente Rollandin, obbligato e a rimorchio delle proposte fatte
dalla minoranza...questa maggioranza fu obbligata a seguirci e ad
approvare, in parte, al 50 percento, l'emendamento da noi
proposto.
Il secondo...come posso dire? secondo fatto importante: questo
Consiglio, il 26 di settembre, approvò all'unanimità una mozione
molto importante che impegnava il Governo regionale, entro 30
giorni, a fornire alla commissione consiliare competente la reale
situazione economica e di bilancio e condividere gli indirizzi di
pianificazione strategica del Governo valdostano. Audimmo,
all'epoca, il Presidente Rollandin e l'Assessore Baccega lo
accompagnò, in commissione. Noi chiedemmo al Presidente La Torre,
in II Commissione...avevamo bisogno di tutta una serie di
informazioni, dati, e soprattutto raffronti, per poter discutere il
bilancio 2014, partendo quanto meno dal 2009 e, anche su questa
mozione, più volte riportata in quest'aula, all'epoca, abbiamo
dovuto più volte discutere con l'Assessore sotto tutela, perché non
avevamo avuto delle risposte puntuali alle richieste fatte;
richieste normalissime, che di politico avevano nulla, ma che
servivano alla minoranza per mettere in campo delle azioni
politiche, per mettere in campo delle soluzioni, per mettere in
campo delle strategie, tant'è vero...sotto tutela e congelato...che
tutta la commissione, mi sembra fossimo in 17 Consiglieri...non
facemmo nessun tipo di domanda o questione, perché fu un incontro
molto tecnico, e di politico, mi ricordo, non ci fu nulla.
Terzo fatto importante, avvenuto comunque sempre sulle proposte
fatte dalla minoranza, sulla casa da gioco, sempre in commissione:
nuovo di nomina, l'Assessore Baccega ci disse che nei primi 20
giorni del suo Assessorato non aveva ancora avuto modo dire "no" a
nessuno; quindi la volontà e la disponibilità c'erano, e quindi il
"no" non esisteva...questo fu, mi sembra, il 22 o il 23 di luglio
relativo a un quesito posto in II Commissione, comunque parlando di
casa da gioco e di casinò...ma anche su altre informazioni la
risposta fu che, all'epoca, lui non aveva ancora detto nessun "no"
come Assessore al bilancio. Capimmo solo dopo, nella pausa estiva,
nel mese di agosto, che l'Assessore al bilancio era al secondo
piano e non era assolutamente al primo piano, quindi i no
arrivavano dal secondo e passavano poi filtrati dal primo, tant'è
vero che ieri pomeriggio il Presidente Rollandin ha illustrato a
tutti noi Consiglieri, di maggioranza e di opposizione, di esser
sceso a Roma con il Coordinatore del bilancio, dottor Peter Bieler,
che mi sembra sia il Coordinatore del Dipartimento bilancio
dell'Amministrazione regionale...quindi anche i tecnici,
indubbiamente, portano il loro contributo, ma al Presidente e non
all'Assessore collegato.
Questa situazione, collega Borrello, non è riconducibile ad un
Assessore insediato solo da 6 mesi, ma ad una Giunta insediata da
tanti anni, e il dibattito finanziario le assicuro - lei aveva un
altro ruolo - più volte è stato fatto in quest'aula, dal 2008 al
2013, anche nella passata legislatura. Noi riteniamo in questo
momento che questa figura, così com'è, dal punto di vista politico
sia inutile e, ogni tanto, scusatemi, ma anche dannosa per il
modello Valle d'Aosta. Grazie.
Presidente
- La parola al collega Guichardaz.
Guichardaz (PD-SIN.VDA)
- Grazie Presidente.
Colleghi, giusto per dare un contributo e, contestualmente, fare
la mia dichiarazione di voto e la dichiarazione di voto del gruppo
PD-Sinistra VdA a favore, convintamente, di questa risoluzione.
Quest'ultima risoluzione credo sia un atto doveroso, dopo aver
manifestato la sostanziale fiducia nei confronti del Presidente
Rollandin o, se vogliamo chiamarlo in un altro modo, il necessario
supporto alla sua azione politica extraterritoriale, la richiesta
di un passo indietro da parte di chi, formalmente, e ribadisco
"formalmente", ricopre il ruolo di Assessore al bilancio...era la
naturale conseguenza. I motivi sono riassunti nella risoluzione, e
vale forse la pena di declinarli, commentandoli brevemente.
Uno:
"Ritenendo ormai assodato che l'Assessore al
bilancio...Mauro Baccega non esprime un'azione incisiva rispetto
alla soluzione dei gravissimi problemi di finanza regionale"
.
Credo che ci sia poco da aggiungere, la frase già dice tutto e non
voglio sicuramente dire: "Baccega chi?", non penso che servirebbe a
farlo dimettere com'è successo con altri personaggi...diciamo in
epoche recenti, ma non si può dire che l'Assessore abbia lasciato
grandi tracce della sua presenza nell'azione di questo Governo...e
per fortuna, mi verrebbe da dire! Certo le sue guasconate sui
giochi d'acqua e di luce del Billia e l'indimenticabile descrizione
delle sue gite nei casinò europei o i suoi laconici commenti detti
qua e là, che in pillole ci somministra ogni tanto, credo che
confermino ancora di più l'utilità del nostro invito, anche se in
un momento così drammatico, potrebbe rallegrare un po' il
clima.
Due:
"Preso atto che le trattative riferite a questa
situazione sono svolte dal Presidente della Giunta, Augusto
Rollandin, che si reca a Roma per concordare e decidere senza
informare il Consiglio e la Giunta, Giunta in cui all'Assessore
Baccega spetta la gestione della finanza regionale"
. Beh, voi
potrete dire che viaggiate d'amore e d'accordo, ma il fatto che il
Presidente Rollandin si sia recato da solo a Roma, senza il
rappresentante istituzionale dell'Assessorato al bilancio, la dice
lunga sulla condivisione degli intenti che vige nella vostra
maggioranza! In
camera caritatis
sento farfugliare,
borbottare e non mi pare che siano proprio fusa di
soddisfazione...comunque, diciamo che poi ognuno è responsabile
anche del voto che alla fine decide di dare.
Tre:
"Valutata la totale inadeguatezza nello svolgere il
proprio ruolo, inadeguatezza manifestata già in modo completo
durante la discussione relativa all'approvazione del bilancio di
previsione 2014-2016 e successivamente smentito dai fatti"
.
Collega Borrello, mi spiace contraddirla, ma non dica che
l'Assessore Baccega è adeguato al ruolo! L'Assessore non è solo una
carica politica, una poltrona da spartire con logiche spartitorie
appunto. Lei, durante la discussione del bilancio, Assessore, ha
molte volte dimostrato la sua incompetenza ed inadeguatezza,
malgrado il
refrain
che ci propinava all'inizio, che lei è
stato imprenditore, non credo sia la stessa cosa essere
imprenditore di attività private e gestire la cassaforte,
l'Assessorato del bilancio di una Regione, sono due cose
completamente diverse e non sono assimilabili.
Quattro:
"Constatato che gli enormi problemi di bilancio
inducono a un risparmio stringente di tutte le spese e che il
risparmio di un'indennità di carica inutile migliorerebbe
l'efficacia e l'efficienza semplificando l'azione di governo"
.
Sulla sua carica...beh, 4.000 euro al mese verrebbero comodi come
contributo al risicato bilancio regionale; in più, si andrebbe
nella direzione da voi auspicata, colleghi della maggioranza, di
ridurre gli Assessori a 7 e di risparmiare contestualmente sui
costi della politica.
Infine:
"Invita l'Assessore al bilancio Mauro Baccega a
rassegnare le dimissioni dal suo ruolo in Giunta"
. È un invito,
non è una mozione di sfiducia. Lei, Assessore, può anche dimostrare
che i nostri auspici e la nostra richiesta non sono ben riposte;
saremmo felici se lei, con i dati, con i fatti, con gli atti
sapesse e potesse dimostrarlo...ma ho dei dubbi che lei, Assessore
Baccega, sia in grado di dimostrare la necessità, anzi l'utilità
del suo contributo.
Presidente
- La parola al collega Ferrero.
Ferrero (M5S)
- Grazie Presidente.
Io non so, effettivamente non posso dire né sì, né no, se
l'Assessore Baccega abbia le competenze o meno per svolgere
l'attività di Assessore al bilancio come ha detto il collega
Borrello, che ha detto che al Comune di Aosta ha svolto un buon
ruolo. Qui, sinceramente, noi non abbiamo potuto vederlo all'opera,
è questo il problema! Non si tratta di giudicare l'operato: se
l'obiettivo dell'Assessore Baccega era quello di sedersi in un
ufficio per vedere il suo nome scritto "Assessore al bilancio",
l'obiettivo è stato conseguito; se l'obiettivo invece era quello di
fare effettivamente l'Assessore al bilancio...ahimè, l'obiettivo è
stato fallito! E allora bisogna fare una riflessione, una
riflessione anche rispetto alla posizione dell'Assessore Baccega e
a quella della sua forza politica, dei leader della sua forza
politica all'esterno, perché fuori si dice una cosa e qui poi se ne
vota un'altra, fuori ci sono aperture e qui ci sono chiusure, e
allora bisognerà riuscire a capire se c'è stato, nel frattempo,
magari un cambio...non so, di forza politica, un avvicinamento o un
allontanamento dalla sua forza politica...questo non riusciamo a
capirlo, sinceramente diventa difficile.
Per fare l'Assessore, al di là delle competenze, che
magari...anzi, non possiamo metterle in dubbio, l'Assessore le avrà
anche...ci vuole una cosa che si chiama "carattere", bisogna sapere
puntare i piedi, bisogna rivendicare il proprio ruolo e non bisogna
stare lì, come le belle statuine, a prendere ordini (quello che è
successo in questo caso). Di conseguenza non vediamo questa...e
soprattutto non la vedo io, personalmente, una cosa così grave. Di
fatto l'Assessore Baccega è stato esautorato dal momento in cui si
è insediato, pertanto non andiamo a togliere nulla a nessuno, ma
semplicemente questa è una presa d'atto doverosa, di una situazione
che si è venuta a creare, che è stata creata nell'ambito della
Giunta e, di conseguenza, non ci sentiamo nessuna...personalmente
non mi sento nessuna grave responsabilità ad aver presentato questa
risoluzione.
Presidente
- La parola al collega Perron.
Perron (UV)
- Grazie Presidente.
Ha ragione il collega Laurent Viérin quando dice che il tenore e
il contenuto di questa risoluzione sono particolarmente gravi.
Seguendo una prassi che esiste in Consiglio regionale, noi abbiamo
votato comunque l'iscrizione, perché ci sembra un atto dovuto, di
cortesia, ripagato dalla minoranza, perché nessuno qui ha i numeri
per iscrivere le risoluzioni, nell'accettare la discussione di
questa risoluzione. Non sta a me rispondere su tutta una serie di
rilievi che sono stati mossi circa il ruolo che l'Assessore riveste
all'interno della Giunta e del Governo regionale, sul
modus
operandi
che esiste all'interno del Governo, perché credo che
se si vorrà rispondere lo potranno fare altri.
Noi, semplicemente da un punto di vista più politico, dal punto
di vista dell'Union Valdôtaine, rivendichiamo il rapporto con
Stella Alpina come un rapporto corretto, leale, di ottima
collaborazione, e oggi riteniamo che il giudizio che si può
esprimere sull'operato dell'Assessore Baccega sia un giudizio
sostanzialmente positivo, tenuto conto di una situazione di grande
difficoltà generale che esiste nel contesto regionale. Quindi,
molto semplicemente, ci pare non sussistano assolutamente le
condizioni né per accettare, né per votare in modo favorevole una
proposta di questo genere, una risoluzione che comporta in qualche
modo le dimissioni, se pur fatto sotto forma di un invito e non di
una mozione di sfiducia. Noi pensiamo che questo atto vada
decisamente al di là della discussione fatta oggi, di un confronto
di posizioni molto diverse, dove è emersa, a chiare lettere, una
situazione di grave difficoltà che attraversa la nostra regione, e
certamente questa situazione di difficoltà non può essere imputata
unicamente ad una persona.
Seppur in qualche modo fatta sotto forma di invito, collega
Guichardaz, è vero, non sotto forma di mozione di sfiducia, con
tutti i meccanismi che ciò comporta all'interno del Consiglio
regionale col suo Regolamento, noi la leggiamo, perlomeno io la
leggo come una forma di sottile ed evidente provocazione di tipo
politico. È una provocazione che ha un sapore di tipo politico,
come tale la leggiamo e come tale, in qualche modo, la respingiamo.
Se poi sussistono...credo che l'Assessore mai abbia fatto mancare
questa disponibilità a migliorare i rapporti di collaborazione con
le commissioni, visto che questo è stato evocato, credo che
l'Assessore mai abbia mancato l'occasione di perfezionare questi
rapporti di collaborazione che devono sussistere, che devono essere
buoni, tra Governo regionale e organi paralleli del Consiglio.
Per il resto, noi questa risoluzione la leggiamo - sottolineo
ancora - come una provocazione di evidente tipo politico, la
leggiamo come tale e, come tale, la respingiamo. Grazie.
Presidente
- Altre richieste d'intervento? Possiamo
chiudere la discussione generale? La discussione generale è chiusa.
Per la replica, la parola al Presidente Rollandin.
Rollandin (UV)
- A chiusura del dibattito che aveva visto
la ricerca di una condivisione per fare azione comune, viene
presentata una richiesta di invito a dimettere l'Assessore
competente, che - voglio ricordare - ha seguito fin dall'inizio,
per questi pochi mesi, quella che è stata una procedura molto
difficile come la predisposizione di un bilancio, che ha visto
delle difficoltà crescenti legate all'insicurezza, all'indubbia
impossibilità di avere certezze da parte dello Stato - cosa che
abbiamo dimostrato nella discussione precedente - e quindi credo
che, nell'ambito della sua funzione, abbia svolto con competenza il
ruolo a lui assegnato.
Sui rapporti in Giunta credo di poter assolutamente dire che c'è
non solo la massima collaborazione, ma quello che è il rispetto dei
ruoli, e se il contendere è di andare insieme a Roma, non
mancheremo di seguire i consigli, quindi andremo in due, invece che
da solo, non è credo questo il punto se è questo che vi preoccupa.
Quello che vi dovrebbe un po' far riflettere è che su queste
tematiche...che è un po' il vizietto che vediamo in tante
Assemblee, è quello di cercare d'individuare qualcuno, di
solleticarne l'aspetto con un "mah, forse questa cosa qui poteva
essere fatta in modo diverso" e tutte queste cose qui...le abbiamo
già viste, ci sono state in diverse occasioni, c'è stato questo
tentativo.
Qui il discorso è molto più serio. Il problema di far quadrato è
proprio quello di dare la possibilità all'Assessore competente di
continuare il suo lavoro com'è stato fatto fino adesso, con grande
dedizione e competenza, e sotto questo aspetto c'è sempre stata una
discussione ampia e una condivisione di quello che è stato fatto in
tutti i settori: questo lo dico con molta tranquillità e senza
ombra di poter essere smentito. Quindi questa è una delle tante
ragioni che potremmo addurre per respingere questo invito che è -
com'è stato detto - politico, e fatto a conclusione di una
discussione che aveva avuto un aspetto importante: quello di
mettere in evidenza questa disponibilità, che noi non abbiamo
assolutamente respinto, noi l'abbiamo detto che noi siamo
disponibili a questa collaborazione, al dialogo, basta capirsi sul
ruolo di ognuno. Noi abbiamo detto questo e questo continuiamo a
pensare. Il momento è difficile, non certo per mancanze nostre - e
l'abbiamo dimostrato - e le ragioni che abbiamo spiegato qui sono
ragioni che, se voi andate a vedere cosa succede nelle altre
Regioni a Statuto speciale, sono all'ordine del giorno, sono
all'ordine del giorno, come credo per altre problematiche che
purtroppo dobbiamo affrontare, per cui la stessa cosa succede anche
in quest'Assemblea.
Riconfermo quindi la piena fiducia nell'Assessore a nome di
tutta la maggioranza.
Presidente
- Per dichiarazione di voto, la parola al
collega Chatrian.
Chatrian (ALPE)
- Sì, grazie Presidente. A nome di tutta
la minoranza, chiederei il voto segreto. Grazie.
Presidente
- Non ci sono altre richieste d'intervento?
Possiamo procedere alla votazione, colleghi? Procediamo quindi alla
votazione della risoluzione. Votate, colleghi. Possiamo chiudere la
votazione.
Presenti: 34
Votanti: 34
Favorevoli: 16
Contrari: 18
Il Consiglio non approva.
Colleghi, con questo punto abbiamo concluso i nostri lavori.
Buona serata.
---
L'adunanza termina alle ore 21,20.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK