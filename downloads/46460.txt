Consiglio Regionale della Valle d'Aosta - Oggetto del Consiglio n. 2881 del 25 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2881 del 25 ottobre 2023 - Resoconto
OGGETTO N. 2881/XVI - Interrogazione: "Notizie in merito alle
dichiarazioni indirizzate da un Assessore regionale al Presidente
di Confindustria".
Bertin (Presidente) -
Punto n. 14. Risponde l'assessore
Caveri.
Caveri (AV-VdA Unie) -
Ringrazio il consigliere Lavy di
avermi dato l'opportunità di chiarire il mio pensiero di un Twitter
che doveva essere un WhatsApp, ma credo che uno si debba comunque
assumere la responsabilità delle cose che scrive e devo dire che,
per quel che mi riguarda, da quando ho cominciato a fare politica,
non ho mai smesso di scrivere. Può anche essere che talvolta io
scriva troppo, però il dato di fondo è che credo che ognuno abbia
delle caratteristiche nel presentarsi di fronte all'opinione
pubblica e, per quel che mi riguarda, io non ho mai rinunciato, che
fosse scrivere sui giornali prima dell'avvento di Internet e oggi
scrivere su Internet. Credo che sia anche una caratteristica di chi
fa politica esprimersi su dei temi.
Vorrei anzitutto sgombrare il campo, perché, proprio anche nel
tam-tam un po' di Confindustria, emerge talvolta l'idea che io sia
contrario a delle formule, a delle soluzioni, dal raddoppio del
Traforo del Monte Bianco ad altre soluzioni tecniche, che possono
consentire di uscire da questa situazione che è, ovviamente, una
situazione paradossale; oggi immaginare che, per diciotto anni, ci
saranno tre mesi di chiusura, è effettivamente un danno per la
Valle d'Aosta, ma direi in generale un danno per l'Europa, visto
che quest'itinerario fa parte della rete transeuropea dei
trasporti.
Io ho più volte incontrato il Presidente Turcato, addirittura
l'ho incontrato prima che venisse nominato alla Presidenza di
Confindustria e, nel parlare di questi argomenti, mi sono sempre
permesso di rilevare come il tema sia estremamente delicato, come è
stato più volte rappresentato - e sono assolutamente sulla sua
linea - dal Presidente della Regione Testolin.
Quando io dico
modus in rebus
- e mi pare purtroppo con
Turcato di non essere stato molto convincente - parte da due
assunti fondamentali: il primo assunto - e noi siamo obbligati a
farlo anche per le caratteristiche culturali, geografiche e
politiche della nostra Valle - è il mantenere un rapporto chiaro
con la Francia.
Io mi auguro, davvero, che Turcato riesca a convincere, assieme
al Presidente Bonomi di Confindustria, la Confindustria francese ad
avere una mobilitazione sul tema, perché sembrerebbe quasi - ed è
un paradosso - che questo risultasse essere solo un problema
italiano, quando invece è un problema anche francese.
Seconda considerazione del
modus in rebus
: l'Europa. Io
mi auguro che, prima o poi, il Ministro Salvini venga in Valle
d'Aosta perché in questo momento quello che fa testo rispetto ai
passaggi delle Alpi è ciò che è contenuto nella nuova direttiva
sulla revisione della rete transeuropea dei trasporti. É un
documento interessante che io conosco bene perché
ab origine
c'è stato anche un lavoro all'epoca del Parlamento Europeo su
questo documento. È un documento interessante. Noi abbiamo la
fortuna di avere due direttrici lungo la rete transeuropea dei
trasporti: una è il Monte Bianco e una è il Gran San Bernardo. È
del tutto evidente quindi che, nel momento in cui ci debbono essere
delle interlocuzioni da parte di tutto il mondo, che sia il mondo
politico come noi abbiamo fatto, l'ha fatto anche il Presidente
Testolin in un importante incontro avvenuto alcuni mesi fa così
come io mi sono sforzato nella prossimità della cooperazione
transfrontaliera, quindi con Auvergne-Rhône-Alpes, con i due
Départements che sono poi in particolare l'Alta Savoia e quello più
interessato.
Ebbene, io credo che sia molto importante rifarsi anche alla
storia. Le consiglio la lettura di un libro scritto da Philippe
Desailloud, che si chiama "La guerre des tunnels" che racconta in
maniera molto specifica le difficoltà che ci furono per la
realizzazione del Tunnel, tra una competizione interna fra il
Tunnel verso la Francia e quello verso la Svizzera, che fu tra
l'altro abilmente sfruttato dalle autorità valdostane che
riuscirono, di fatto, a ottenere la costruzione di entrambi tunnel
stradali. Devo anche dire che questo libro chiarisce anche i
passaggi che ci devono essere per la costruzione di un raddoppio o
di altre soluzioni tecnologiche e cioè ci deve essere un accordo
fra i paesi e oggi quest'accordo, a differenza degli anni 50-60,
deve essere ratificato dall'Unione Europea, dopodiché ci deve
essere una ratifica da parte dei Parlamenti.
Ora è evidente che questa è una strada che comunque va percorsa,
perché non si può oggi pensare di avere, anche a conclusione dei
lavori, un Tunnel monotubo che avrà comunque il peso dell'età per
quanto si possa migliorare l'interno del traforo, è una costruzione
oramai gravemente datata.
Credo che avrò modo di chiarire con il Presidente Turcato questa
differenza, che già era emersa, che non vuol dire affatto mancare
di rispetto.
Lei mi ha chiesto se è la posizione della Giunta questo mio
Twitter, naturalmente è una posizione personale, perché io quando
scrivo, non sono il portavoce della Giunta.
"Dove dovrebbe andare?": scrive lei ironicamente.
Io credo che una parte delle cose il Presidente Turcato le ha
già fatte perché ha avuto un incontro con il Presidente di
Confindustria di Liguria-Piemonte, c'era anche lui; tra l'altro
quest'incontro si è svolto nell'ufficio della Regione a Bruxelles e
- vede com'è strana la situazione - io ero in videoconferenza da un
altro posto e ci tenevo a fare i miei saluti e gli auguri di buon
lavoro, ritenendo che Bruxelles sia, anche per i finanziamenti
necessari, un punto di riferimento importante.
Aggiungerei ancora che è importante, oggi, che questo dialogo in
qualche maniera si concretizzi ancora di più e ci sia la
possibilità di avere una visione prospettica, che oggi manca in
tutto il Nord-Ovest.
Noi oggi abbiamo il Frejus che viene raddoppiato e io non credo
che i Valsusini saranno tanto contenti di trovarsi con un aumento
enorme di camion, specie nei periodi di chiusura del Traforo del
Monte Bianco; abbiamo un confine di terra, che è quello che passa
attraverso l'Autostrada dei fiori e va attraverso la Francia,
attraverso Ventimiglia che, come voi sapete, è completamente
saturo.
Abbiamo, purtroppo, una prospettiva estremamente negativa sui
tempi di apertura del Traforo ferroviario della Torino-Lione, oggi
si parla del 2033- 2034, e devo dirle che se dovessi correggere un
mio pensiero del passato sulla possibilità di trasferimento facile
delle merci dai tir ai treni, oggi avrei un certo pessimismo perché
ritengo - come dimostra anche il caso del Brennero super intasato,
pur in attesa anche in quel caso del Tunnel ferroviario - che vada
detto che oggi non si può rinunciare ad avere il trasporto pesante
su gomma, perché questa è la realtà della logistica attuale.
Credo che oggi ci voglia sinergia e credo che l'altro posto dove
Turcato deve andare, - visto che uno è indicato, Bruxelles - è la
Francia, perché l'atteggiamento francese oggi è estremamente
rigido. Sicuramente questa è un'azione in cui speriamo anche noi di
poter essere utili come Valdostani
Io mi auguro che quest'atteggiamento glaciale possa in qualche
maniera, anche con il cambiamento climatico, essere sciolto, ma
ritengo che questa vicenda - ed un po' mi spiace - è stata forse
anche un'occasione per un chiarimento che sicuramente avrò
personalmente con il presidente Turcato. Ripeto quello che ho detto
prima: le cose che io ho detto questa sera sono esattamente quelle
che, ancora con il Governo precedente, avevo avuto l'occasione di
dire anche in occasioni pubbliche o in questa logica di mia
scrittura, forse un po' compulsiva. Non so se la grafomania fa
parte di una patologia, ma, per quel che mi riguarda, io credo che
sia esclusivamente una voglia anche di trasparenza e di occuparsi
di cose che non siano solo quelle valdostane, perché credo che
anche noi politici valdostani abbiamo, tutti, la possibilità di
poter dire delle cose anche su altri temi.
Presidente -
Consigliere Lavy, ne ha facoltà.
Lavy (LEGA VDA) -
Assessore Caveri, ma se la spiegazione
era questa, come mai ieri durante la Capigruppo è stato chiesto che
quest'iniziativa venisse discussa in seduta segreta? Non si parla
di persone, ma lei comunque si è preso la libertà di citare una
persona, che è appunto il Presidente di Confindustria, e quindi mi
sono chiesto che senso avesse porre questa questione ieri in
Capigruppo, discutere quest'iniziativa in seduta segreta.
Poi, per carità, lei è molto bravo a sviare il tema e forse,
oltre a qualche problemino su quale social mettere questo tipo di
commento, c'è anche un problema di memoria, perché allegato a quel
tipo di commento c'era un articolo preso da un'agenzia, che
trattava: "Imprese: Confindustria e VdA pessimista sul futuro,
crolla l'export, in merito a un'indagine di Confindustria" che non
trattava della questione del Tunnel, se non a margine. C'era una
dichiarazione, ma il tema generale era totalmente un altro; quindi
non sviamo il tema. Lei ha sbagliato social e questo non è che
giustifichi, perché a chi mandava questo commento che "questo
Turcato se ne doveva andare"? A qualche collega di Giunta o a
qualche suo amico francese?
Però che da un Assessore, da una figura istituzionale, provenga
questo tipo di messaggio, lo ritengo alquanto grave, anche perché
sappiamo benissimo tutti che qui in Valle c'è un po' la mania, nel
tempo, che la politica mette il naso o il becco in diverse
questioni che non le competono; quindi commentare con un certo tipo
di commento su di un ente che non ha niente a che fare con la
Regione è una questione grave e molto seria.
Ecco perché si è portata quest'iniziativa in Consiglio; poi lei
cerca di sviare il tema, giustamente, perché non avrebbe avuto
senso concentrarsi in toto sul commento, anche perché, anche oggi,
poteva essere chiesta seduta segreta, ma visto che ieri il giochino
non è andato, oggi forse è meglio evitare, anche perché forse si
sarebbe gonfiato un polverone ancora maggiore.
Qui forse c'è un problema, perché lei giustamente ama un sacco
scrivere, ma bisogna pensare a cosa si scrive e poi bisogna anche
capire le luci dei riflettori dove vengono puntate e lei, da questo
lato, ama avercele puntate addosso. Purtroppo per lei, dopo il
rimpasto di Giunta, queste luci si sono spente perché lei, con le
deleghe che ha adesso, lo si vede, avrà in questo Consiglio
quest'iniziativa e la prossima, ma in altri Consigli lei
praticamente non apre bocca.
Allora cosa fa per ovviare a questa carenza di "visibilità"? Si
organizza i convegni un po' alla Renzi, in cui se la canta e se la
balla da solo, poi giustamente comunica molto sui social: si fa
sentire, si va vedere, prende posizione su qualsiasi cosa e va
benissimo, però dire che "doveva essere mandato a qualcun altro"
non so su Twitter o su WhatsApp, non è che la tolga dal problema,
anzi.
La questione sulla condivisione da parte della Giunta di questo
messaggio... è interessante capire che è un messaggio personale.
Per fortuna che l'ha detto, perché, se questa posizione fosse stata
condivisa dalla Giunta, sarebbe stato un problema, uno scontro
istituzionale tra Governo da un lato e la Confindustria
dall'altro.
Prendiamo anche atto che lei agisce molto in maniera libera,
però qui c'è una questione da porre, e mi rivolgo al presidente
Testolin in questo caso, perché lei, assessore Caveri, non è la
prima volta che fa di queste "
Caverate"
(che sarà un termine
che verrà inserito nella prossima Treccani) ma più volte: la
conosciamo per le dichiarazioni verso insegnanti e verso chi non
vuole vaccinarsi... Io però, presidente Testolin, io la esorto
veramente a due tipi di azione per cercare di moderare un poco i
termini dell'assessore Caveri: una è una sorta di
(incomprensibile
) digitale, per cui sto al cellulare e mi si
dice: "No, forse certe volte pensaci prima di scrivere
qualcosa".
La seconda, invece, potrebbe essere addirittura più
interessante: lei, presidente Testolin, non ha i social ma per
l'occasione potrebbe farseli, potrebbe farsi Twitter e potrebbe
decidere di fare qualcosa di molto efficace, di scrivere un unico
tweet, ne basta uno, con su scritto: "Questo Caveri se ne deve
andare".
Presidente -
Assessore Caveri per fatto personale.
Caveri (AV-VdA Unie) -
Per fatto personale. Purtroppo
quando lei avrà la mia età io non ci sarò più e mi auguro che il
suo curriculum sia uguale al mio.
Io, alla sua età, ero già Deputato ed ero giornalista
professionista. Quando vedo il suo, mi sembra un po'
deboluccio.
Presidente -
Consigliere Lavy.
Lavy (LEGA VDA) -
Presidente, non mi sembrava un fatto
personale questo, perché alla fine se bisogna porre l'accento sulle
proprie competenze, poi uno valuti anche quello che è e le
scivolate che uno fa.
Per carità, non ho nessun tipo di problema nell'affermare che il
mio curriculum non è di certo ai suoi livelli e sa una cosa? Ne
sono molto fiero.
Poi magari adesso potrà aggiungere qualcosa in più sul suo
curriculum, visto che probabilmente potrebbe essere il prossimo
candidato alle europee dell'Union Valdôtaine.
Presidente -
Consigliere Restano per mozione
d'ordine.
Restano (GM) -
Chiedo se possibile una sospensione per
una riunione delle forze di minoranza.
Presidente -
Sospensione accordata.
(La seduta è sospesa dalle ore 19:01 alle ore 19:12)
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK