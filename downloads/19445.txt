Consiglio Regionale della Valle d'Aosta - Oggetto del Consiglio n. 2602 del 8 maggio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula
Oggetto del Consiglio n. 2602 del 8 maggio 2002 - Resoconto
OGGETTO N. 2602/XI Tempistica degli accertamenti da parte
dell'INAIL del riconoscimento del rischio d'amianto allo
stabilimento "Cogne-Acciai speciali?. (Interrogazione)
Interrogazione A conoscenza che accertamenti in corso allo
stabilimento "Cogne-Acciai Speciali" da parte dell'INAIL di Aosta,
in merito al riconoscimento del rischio da amianto, avrebbero
dovuto terminare entro marzo-aprile;
Visto il tempo trascorso e l'attesa esistenti fra i lavoratori
interessati;
il sottoscritto Consigliere regionale
Interroga
la Giunta regionale e l'Assessore competente per sapere:
1) se è già a conoscenza dell'esito degli accertamenti in atto
alla "Cogne - Acciai Speciali", in merito all'esistenza del rischio
da amianto;
2) quando intende comunicare l'esito degli accertamenti al
Consiglio e alla Commissione Consiliare competente.
F.to: Beneforti
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Di questo argomento, rispondendo
alla seconda domanda, abbiamo già avuto occasione di parlare in
sede di IV Commissione. In ogni caso, per quanto riguarda la
questione amianto, che è già stata oggetto di altre iniziative
consiliari, la situazione è la seguente: l'INAIL ha esaurito gli
accertamenti affidati alla consulenza tecnica, accertamenti che
erano finalizzati a ricostruire il rischio amianto nel ciclo
produttivo della Cogne secondo un piano che era stato concordato
anche con le organizzazioni sindacali.
Ad oggi sono 282 le domande complessive che sono state
presentate all'INAIL da parte di lavoratori che ritengono di essere
stati esposti al rischio amianto. L'INAIL ne ha esaminate 147, che
sono le domande corredate dal curriculum fornito dall'azienda di
provenienza, di queste 126 sono di lavoratori ex Cogne e 21 di
lavoratori ex Ilssa Viola, anche perché il problema amianto
riguardava l'intero settore siderurgico.
Sulla base di questo esame, l'INAIL ha provveduto al rilascio di
22 attestazioni di esposizione che verranno trasmesse all'INPS.
Direi che, per quanto riguarda questa prima fase, sono stati
rispettati i tempi che erano stati indicati nell'interrogazione
sempre del Consigliere Beneforti del febbraio di quest'anno. Per
quanto riguarda le restanti 125 domande, l'INAIL sta richiedendo
chiarimenti sia all'azienda che alla Fintecna perché i curricula
dei dipendenti antecedenti al 1993 non sono in possesso della CAS,
ma degli archivi Fintecna, quindi si sta ulteriormente arricchendo
la documentazione, mentre l'INAIL è ancora in attesa del curriculum
degli ulteriori 135 lavoratori, per arrivare al totale di 282,
rispetto ai quali non sono ancora stati forniti i curricula.
L'esame tecnico che è stato fatto dall'ispettore dell'INAIL ha
acquisito documentazione e testimonianze rispetto ai reparti in cui
si è registrato il rischio dell'amianto, che sono sostanzialmente i
reparti a caldo e quelli legati alla manutenzione. Per quanto
riguarda alcune aree, abbiamo dati che arrivano al 1985, quindi
dovremo acquisire dati dal 1985 al 1990, mentre per alcune aree
delle parti a caldo i dati arrivano fino al 1990, anno in cui è
modificata la legislazione, quindi le aziende dovevano provvedere
al disinquinamento dei siti in cui era presente amianto. Da questo
punto di vista è stata sollecitata Fintecna che dovrà fornire
elementi per acquisire ulteriore documentazione per completare i
curricula che non sono stati ancora completati. Ovviamente le 22
attestazioni di esposizione, come dicevo prima, verranno inviate
all'INPS che provvederà di conseguenza in base alle norme della
legge.
Président
La parole au Conseiller Beneforti.
Beneforti (PVA-cU)
Prendo atto della risposta
dell'Assessore e del riconoscimento per 22 lavoratori del rischio
da amianto. Ci sono voluti dieci anni per sentirsi dire che il
rischio da amianto esisteva all'interno della Cogne Acciai
Speciali. Oggi - e lo ha confermato con i dati l'Assessore - c'è da
colmare il ritardo accumulato, perché in questi dieci anni da parte
degli enti preposti non sono stati svolti in tempo utile le
verifiche e gli accertamenti che si rendevano necessari, pertanto
oggi, davanti ai dati che l'Assessore ci ha comunicato, mi sento di
stigmatizzare il comportamento dell'USL, dell'ARPA e anche
dell'INAIL, per quanto di competenza, che non hanno fatto il loro
dovere perché non hanno fatto rispettare le norme di sicurezza per
prevedere il rischio che l'amianto può causare alla salute e alla
vita di chi ne viene a contatto.
Noi con interrogazioni e interpellanze abbiamo sostenuto la
vertenza aperta dalle organizzazioni sindacali, ma devo dire che
non avremmo mai pensato di registrare un ritardo così
ingiustificato, ingiustificato perché dal 1992 ad oggi, pur essendo
a conoscenza che il "caso amianto" fosse esploso con clamore già
nel 1990, l'USL e l'ARPA non si sono mai sentite in dovere di
verificare la situazione esistente alla Cogne, come in altre
aziende della Valle.
Addirittura c'è stato un momento in cui si è tentato quasi di
accreditare presso l'opinione pubblica che non sussisteva pericolo
per la salute dei lavoratori, in quanto il rischio, in percentuale,
sarebbe stato inferiore a quello previsto dalla legge. Ora occorre
colmare i ritardi che i lavoratori sono stati costretti a subire;
occorre che coloro che ne hanno diritto possano beneficiare di
quanto previsto dalle leggi in termini previdenziali, ma è anche
tempo che noi come istituzione, insieme ai lavoratori e alle
organizzazioni sindacali, alziamo il tiro in sede locale per
ottenere le risposte alle domande che sono state presentate nel più
breve tempo possibile e in sede nazionale anche per impedire che
l'approvazione del disegno di legge del Centro Destra che prevede
la riduzione del 50 percento dei diritti dei lavoratori previsti
dalla legge vigente n. 271/1993. In altre regioni ci sono stati
convegni, riunioni e anche scioperi, come attestano alcuni
volantini che mi sono pervenuti da alcune regioni, e lo hanno fatto
per impedire le morti da cancro, per mantenere i diritti
conquistati con dure lotte e sacrifici. Noi auspichiamo che
l'esempio serva e che certi errori non debbano più ripetersi,
almeno in Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK