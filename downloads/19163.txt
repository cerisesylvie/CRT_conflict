Consiglio Regionale della Valle d'Aosta - Oggetto del Consiglio n. 2303 del 28 novembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula
Oggetto del Consiglio n. 2303 del 28 novembre 2001 - Resoconto
OGGETTO N. 2303/XI Problematiche concernenti la discarica di
Pompiod nel Comune di Aymavilles. (Interrogazione)
Interrogazione Richiamata la propria interrogazione "Notizie
relative all'interramento di materiale contenente amianto nella
cava di Pompiod" discussa in occasione del Consiglio regionale del
12.01.2001;
Appreso che recentemente la medesima discarica, sita in Comune
di Aymavilles (ai confini con Jovençan) sarebbe stata posta sotto
sequestro probatorio dall'Autorità giudiziaria;
Ritenuto opportuno avere informazioni in riferimento alla
vicenda, atteso che eventuali attività illecite potrebbero avere
serie ripercussioni per la salute pubblica e per l'ambiente;
il sottoscritto Consigliere regionale
Interroga
l’Assessore competente per sapere:
1) se è vero che la discarica di Pompiod è stata posta sotto
sequestro dall'Autorità giudiziaria;
2) se si conoscono le ragioni che hanno indotto l'Autorità
giudiziaria ad assumere tale provvedimento;
3) quali indagini e verifiche sono state effettuate in sede
amministrativa per controllare la liceità dell'attività svolta e
per scongiurare pericoli per la salute pubblica e per
l'ambiente;
4) qual è la capienza della discarica e se i limiti di capienza
sono già stati eventualmente superati.
F.to: Curtaz
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Rispetto ai quesiti nn. 1, 2 e 3, riporto
testualmente le informazioni che mi sono state fornite dal
Direttore del Corpo forestale valdostano. In merito al quesito n.
1, dal 18 ottobre 2001 l’intera area della discarica
risulta gravata da sequestro probatorio per ordine
dell’Autorità giudiziaria.
Rispetto al quesito n. 2, cioè
"se si conoscono le ragioni
che hanno indotto l’Autorità giudiziaria ad assumere
tale provvedimento"
, si premette che le informazioni in nostro
possesso sono limitate, in quanto non sono state eseguite dal Corpo
forestale valdostano né il sequestro né l’indagine
che hanno indotto l’Autorità giudiziaria ad adottare
il provvedimento.
Le finalità del sequestro, di ordine probatorio, sono funzionali
alla conservazione dello stato dei luoghi per consentire il
completamento delle indagini preliminari in corso. Lo stato attuale
delle indagini è agevolmente espunto dal dispositivo contenuto nel
decreto di avviso di accertamento tecnico non ripetibile, emesso il
5 novembre 2001 dal Pubblico ministero e notificato alla
Regione.
Tale decreto ha conferito l’incarico al
consulente tecnico, ing. Claudio Mattalia, al fine di verificare
qualità e quantità dei rifiuti depositati nella discarica sita in
Aymavilles e gestita da Cunéaz Silvio, e che tale accertamento
assume i caratteri dell'irripetibilità alla luce della natura del
materiale da analizzare e della natura e delle dimensioni del sito
nel quale si trova. All’accertamento tecnico
partecipa anche un consulente di parte, nominato dal Comune di
Aymavilles, al quale compete, fra l’altro,
l’approvazione del progetto di bonifica del sito
inquinato.
Rispetto al terzo quesito, cioè
"quali indagini e verifiche
sono state effettuate in sede amministrativa per controllare la
liceità dell'attività svolta e per scongiurare pericoli per la
salute pubblica e per l'ambiente"
, la scorsa estate il Corpo
forestale valdostano ha eseguito una serie di servizi
amministrativi di carattere preventivo, comportanti la sorveglianza
del traffico veicolare pesante, diretto alla discarica in
parola.
Nell’ambito di tali servizi, in data 4 luglio
2001 sono stati eseguiti alcuni prelievi di campioni di rifiuti su
alcuni autocarri diretti alla discarica. In particolare, dalle
successive analisi eseguite dal laboratorio
dell’Agenzia regionale per la protezione
dell’ambiente è emerso che su un autocarro
dell’impresa De Mitri S.r.l. di Torino in procinto
di scaricare rifiuti terrosi all’interno
dell’impianto in oggetto, i rifiuti trasportati
presentavano elevate concentrazioni di inquinati.
Per completezza di informazione va riferito che già
immediatamente dopo l’atto del prelievo, stante il
sospetto della presenza di sostanze inquinanti ingenerato dal forte
odore di solvente emanato dai rifiuti terrosi,
l’autocarro era stato fatto scaricare in
un’area marginale della discarica delimitata con un
nastro segnaletico.
Successivamente la ditta De Mitri non ha più conferito rifiuti
nella discarica. Quest’area della discarica era già
stata posta sotto sequestro con un primo dispositivo della Procura
pochi giorni dopo l’effettuazione del prelievo. Dal
momento in cui è stato eseguito il primo sequestro parziale, le
indagini sono state condotte direttamente dalla Polizia giudiziaria
della Procura. Sempre riguardo alle verifiche eseguite in sede
amministrativa, si rammenta che il Corpo forestale aveva già
eseguito degli accertamenti presso la discarica dello scorso anno,
i cui esiti erano stati comunicati.
Riguardo poi all’attività svolta per scongiurare
pericoli per la salute pubblica e per l’ambiente, si
rimanda ai provvedimenti amministrativi che verranno adottati in
sede opportuna, in seguito al procedimento di bonifica, ex decreto
ministeriale n. 72/1999, a cui si è provveduto a dare avvio con la
notifica preliminare effettuata con nota protocollo n. 31508 del 16
novembre 2001.
Allo stato, il pericolo di ulteriore apporto di materiali
inquinanti è scongiurato, in quanto l’area, stante
il sequestro in corso, non è più in disponibilità al gestore.
Questo è quanto riferisce il Corpo forestale. Aggiungo che riguardo
ai controlli amministrativi l’ARPA ha effettuato un
primo sopralluogo in data 1° settembre 1999, che era la data
immediatamente dopo l’apertura, e un secondo
sopralluogo in data 7 febbraio 2001. C’è la scheda
del sopralluogo, dove viene riporta:
- volumetria del progetto per 288 mila metri cubi, la volumetria
residua per 250 mila metri cubi;
- materiale non conferibile, nessuna osservazione;
- modalità di gestione: la discarica viene coltivata per
colmazione di una depressione conica con strati successivi di
materiali inerti ben compattati;
- per arrivare alla parte bassa della discarica è stata
realizzata una pista di accesso;
- riguardo alla stabilità geotecnica nessuna osservazione per i
rifiuti;
- per le pareti rocciose a monte della depressione saranno messi
in sicurezza dal gestore alcuni grossi blocchi di roccia in matrice
terrosa che incombono sul piazzale di discarica.
Riguardo all'accessibilità, tutta l’area è
recintata, sono presenti due accessi principali chiusi da
cancellata metallica assicurata con lucchetto. Il regolamento è
ancora provvisorio nel primo sopralluogo, non verificato nel
secondo sopralluogo. Orario di apertura: tutti i giorni, 8-12 e
14-18. Note: danni dell’alluvione ottobre 2000
nessuno; formulario di identificazione richiesto, la maggior parte
del rifiuto conferito proviene dal cantiere del Traforo Monte
Bianco, roccia e calcestruzzo, nel 2000 sono stati smaltiti circa
10.000 metri cubi in totale. Questo è il rapporto
dell’ARPA in data 7 febbraio 2001.
Rispetto al quarto quesito, cioè
"qual è la capienza della
discarica e se i limiti di capienza sono già stati eventualmente
superati"
, la volumetria della discarica, così come indicata
nel progetto presentato ai fini dell’ottenimento
dell’autorizzazione, è di 288mila metri cubi, come
indica anche l’ARPA nel suo sopralluogo.
Per quanto concerne la volumetria occupata, premesso che la
gestione della discarica è iniziata all’inizio del
mese di giugno 1999, e la relativa autorizzazione, provvedimento
dirigenziale n. 2870 del 13 maggio 1999, prevedeva la possibilità
di smaltire annualmente fino a 35.000 metri cubi, che tale limite è
stato aumentato su richiesta motivata dell’impresa
fino a 65.000 metri cubi annui con provvedimento dirigenziale n.
3329 del 29 giugno 2001, si può presumere che la volumetria della
discarica non sia ancora completata, perché se dai 288.000 metri
cubi iniziali autorizzati sottraiamo 120.000 metri cubi circa, che
si presume siano stati smaltiti in relazione alle autorizzazioni
rilasciate e in relazione agli importi della tassa per lo
smaltimento in discarica versati alla Regione, si avrebbero circa
168.000 metri cubi disponibili.
Rispetto ai 65.000 metri cubi autorizzati per il 2001, ad
ottobre risultano smaltiti circa 50.000 metri cubi, per cui rimane
un bonus da smaltire di circa 15.000 metri cubi. Come è noto, la
discarica è sotto sequestro, il che significa, da un punto di vista
amministrativo, che verrà emanato un provvedimento di sospensione
dell’autorizzazione sino a quando non saranno
stabilite esattamente la tipologia e la qualità del rifiuto che è
stato smaltito.
L’Assessorato regionale alla sanità non ha, allo
stato, avuto alcuna comunicazione ufficiale, i dati in nostro
possesso sono quelli che ho testé letto e che sono stati trasmessi
dal Corpo forestale valdostano.
Président
La parole au Conseiller Curtaz.
Curtaz (PVA-cU)
Non sono soddisfatto della risposta
dell’Assessore e cercherò di spiegare perché.
Abbiamo già parlato di questa discarica in altre occasioni; la cosa
è sempre stata discussa anche perché si tratta di una discarica
intorno alla quale sono sempre girate delle strane voci,
tant’è che, ancora all’inizio del
2001, il sottoscritto, con un'iniziativa ad hoc, aveva chiesto dei
chiarimenti all’Assessore rispetto alla possibilità
che venisse interrato dell’amianto.
Oggi ci troviamo di fronte ad un sequestro
dell’Autorità giudiziaria,
l’Assessore non ha saputo dare indicazioni più
precise in ordine all’oggetto dell'indagine;
sappiamo che c’è un sequestro di carattere
probatorio, quindi c’è necessità di fare delle
verifiche da parte dell’Autorità giudiziaria, e
neppure abbiamo avuto dall’Assessore degli elementi
più precisi rispetto all’episodio che è stato
citato, quello del luglio scorso, quando un gruppo forestale
valdostano ha intercettato un camion che trasportava in quella
discarica delle sostanze altamente inquinanti con odore di
solvente. Sarebbe stato interessante capire di cosa si
trattava.
Abbiamo poi un vuoto di controlli piuttosto preoccupante, perché
da luglio ad ottobre 2001, nel momento in cui
l’Autorità giudiziaria pone sotto sequestro
l’area, non abbiamo più controlli amministrativi. A
me sembra che questo sia il dato più preoccupante, perché di fronte
a un tipo di discarica quale quello di cui discutiamo, il fatto che
i controlli amministrativi siano così occasionali, eccezionali,
legati spesso alle iniziative - perché già l’altra
volta successe una cosa analoga - di Consiglieri regionali o della
stampa, che pongono all'attenzione dell'opinione pubblica e degli
organi preposti l’argomento, mi sembra un dato
preoccupante!
Dobbiamo sempre aspettare che sia la Magistratura ad intervenire
e a reprimere, quando invece un’attività di
controllo e di vigilanza preventivi potrebbero dare dei risultati e
soprattutto essere tranquillizzanti in riferimento ai problemi per
la salute pubblica e per l’ambiente. A me sembra di
dover muovere due appunti rispetto a questa vicenda: uno di
carattere specifico, che è quanto ho appena detto, in riferimento
al fatto dell’assenza dell'eccezionalità dei
controlli amministrativi pur in presenza di un sito altamente
pericoloso, mi riferisco sia alle possibilità di controllo del
Corpo forestale, sia dell’ARPA.
Questo problema mi fa poi fare una valutazione più generale sul
senso politico della vicenda: in Valle d’Aosta
vengono autorizzate delle discariche per importare dei rifiuti da
fuori.
Questa mi sembra una cosa enorme. Lo so che questo è
ammissibile, però noi vogliamo fare una politica turistica,
giustamente, per avvicinare i turisti ad un ambiente montano sano,
privo di pericoli, anzi benefico per la salute, e poi in alcune
zone vicine a siti turistici di un certo pregio consentiamo che
vengano aperte delle discariche che sicuramente non vanno in quella
direzione.
Evidenzio questa contraddizione e credo che sia opportuno fare
una riflessione al riguardo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK