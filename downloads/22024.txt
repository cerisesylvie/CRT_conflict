Consiglio Regionale della Valle d'Aosta - Oggetto del Consiglio n. 1718 del 11 gennaio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1718 del 11 gennaio 2006 - Resoconto
OGGETTO N. 1718/XII - Approvazione, ai sensi dell'articolo 3,
primo comma, della legge regionale 17 agosto 2004, n. 21, del
"Primo piano di interventi (che comportano la realizzazione di
opere) di rilevante interesse regionale".
Il Consiglio
Vista la legge regionale n. 21 in data 17 agosto 2004
concernente "Disposizioni in materia di opere di rilevante
interesse regionale, disciplina del Fondo per speciali programmi di
investimento e istituzione del Nucleo di valutazione e verifica
degli investimenti pubblici (NUVV). Modificazioni alla legge
regionale 20 novembre 1995, n. 48, da ultimo modificata dalla legge
regionale 28 aprile 2003, n. 13" ed in particolare l'articolo 3 che
prevede, tra l'altro, che la Giunta regionale:
- sottoponga, sentito il Consiglio permanente degli enti
locali, all'approvazione del Consiglio regionale, un piano di
interventi che comportano la realizzazione di opere di rilevante
interesse regionale, definiti, in particolare, mediante
l'indicazione di massima della localizzazione delle opere, del
settore interessato e delle finalità perseguite;
- proponga, con le medesime modalità di cui al punto
precedente, eventuali integrazioni o modificazioni al piano di cui
sopra, laddove emerga la necessità di nuovi interventi ovvero di
correzioni od aggiunte agli interventi già previsti ed
approvati;
- disponga, successivamente all'approvazione del piano e al
fine dell'individuazione delle opere di rilevante interesse
regionale correlate agli interventi individuati, l'elaborazione di
appositi studi di fattibilità;
Richiamato l'articolo 2 della medesima legge con il quale
vengono definite le "opere di rilevante interesse regionale" quali
lavori pubblici coerenti con il Piano territoriale paesistico,
aventi rilevanza regionale in relazione alle finalità perseguite,
con particolare riferimento a quelle di sviluppo economico-sociale,
di tutela e riqualificazione ambientale, ancorché localizzati sul
territorio di un singolo comune, e comportanti una previsione di
spesa complessiva di investimento non inferiore a 10 milioni di
euro;
Richiamata la deliberazione della Giunta regionale n. 3541
dell'11 ottobre 2004, con la quale si è dato avvio alla prima fase
di attuazione della normativa per la predisposizione del Piano di
interventi comportanti la realizzazione di opere di rilevante
interesse regionale ed in particolare: ha individuato negli
assessorati regionali, nelle Amministrazioni comunali e nelle
Comunità montane, i soggetti da coinvolgere nel segnalare gli
interventi da inserire nel Piano; ha fissato al 20 gennaio 2005 il
termine per presentare le proposte di interventi; ha incaricato la
Direzione programmazione e valutazione investimenti quale struttura
preposta a gestire il capo II della legge; ha approvato una nota
informativa ed un modello-tipo di scheda da utilizzare per la
presentazione delle proposte in argomento;
Preso atto che sono pervenute all'Ufficio preposto n. 52
proposte e che sono state sottoposte ad un preliminare vaglio
tecnico con l'ausilio dei componenti del NUVV dal quale è scaturito
un elenco di 31 proposte, suddivise in cinque settori: viabilità e
trasporti, servizi, infrastrutture, beni culturali e ambientali,
turismo;
Ritenuto opportuno - in relazione al notevole numero di
proposte risultante dall'esito della prima fase istruttoria, al
considerevole importo complessivo presunto di investimento utile a
dare risposta ai bisogni manifestati e alla necessità di conseguire
i risultati attesi in termini temporali non eccessivamente
dilazionati - inserire in un primo Piano delle opere di rilevante
interesse regionale numero quattordici interventi (finalità da
perseguire) individuati sulla base delle motivazioni riportate
nella relazione di accompagnamento alla proposta di "Primo Piano di
interventi (che comportano la realizzazione di opere) di rilevante
interesse regionale" allegata alla presente deliberazione e che ne
forma parte integrante, tenuto conto che il piano può essere
integrato o modificato, su proposta della Giunta regionale, quando
emerga la necessità di nuovi interventi o quando risulti necessario
apportare correzioni od aggiunte ad interventi già previsti ed
approvati;
Preso atto che si è provveduto a sentire il Consiglio
permanente degli enti locali, il quale con lettera prot. n. 7122
del 17 novembre 2005 ha espresso parere favorevole;
Richiamata la deliberazione della Giunta regionale n. 2362 in
data 29 luglio 2005 concernente l'approvazione del bilancio di
gestione per il triennio 2005/2007, con decorrenza 1° agosto 2005,
e di disposizioni applicative;
Precisato che la presente deliberazione è correlata
all'obiettivo n. 164002 "Coordinamento, monitoraggio e controllo di
progetti di investimento";
Visto il parere favorevole rilasciato dal Direttore della
Direzione programmazione e valutazione investimenti
dell'Assessorato territorio, ambiente e opere pubbliche, ai sensi
del combinato disposto degli articoli 13, comma 1, lettera e) e 59,
comma 2 della legge regionale 23 ottobre 1995, n. 45, sulla
legittimità della presente deliberazione;
Visto il parere della III Commissione consiliare
permanente;
Con l'emendamento della III Commissione consiliare permanente
all'allegato;
Delibera
l'approvazione, ai sensi dell'articolo 3, primo comma, della
legge regionale 17 agosto 2004, n. 21, del "Primo Piano di
interventi (che comportano la realizzazione di opere) di rilevante
interesse regionale", allegato alla presente deliberazione e che ne
forma parte integrante.
Allegato
(omissis)
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Ricordo che la legge regionale n. 21/2004
disponeva la realizzazione di interventi strategici di rilevante
interesse per la nostra Regione. L'articolo 3 di questa legge
prevede che la Giunta regionale, sentito il CPEL, sottoponga
preliminarmente all'approvazione del Consiglio regionale un piano
di interventi che sottendono poi la realizzazione di opere di
rilevante interesse regionale, opere che saranno successivamente
definite a seguito di appositi studi di fattibilità, predisposti da
esperti, e quindi valutati dal nucleo di valutazione. Non tornerò
sulle esigenze politiche che hanno portato a fare questa scelta,
cioè quella di individuare uno strumento legislativo prima,
programmatorio dopo, regolamentare - se si vuole - infine, per
arrivare a definire delle scelte così importanti come quelle di
realizzare delle opere che richiedono dei notevoli investimenti,
tempi di realizzazione piuttosto lunghi, in qualche caso procedure
autorizzative complesse, richiedenti l'interazione di diversi
soggetti.
Cosa abbiamo cercato di fare? In una prima fase, peraltro non
normata dalla legge, ma solo con l'intento di accelerare i tempi e
avere un migliore panorama di conoscenze, la Giunta, con una
deliberazione adottata nel mese di ottobre 2004, ha disciplinato
una sorta di pre-procedura, con la quale si sono individuati quei
soggetti che ritenevamo che fosse opportuno sentire e che potevano
essere i proponenti di interventi strategici. Li abbiamo
individuati nei Comuni e nelle Comunità montane, nelle strutture
regionali. Abbiamo poi previsto, con la stessa deliberazione di
Giunta, che fosse il nucleo di valutazione - per agevolare la
lettura di queste proposte e l'inquadramento di queste proposte
all'interno della volontà politica che sottendeva poi la scelta - a
fare prima di tutto una sorta di pre-esame e di vedere la coerenza
delle proposte con gli indirizzi del programma di maggioranza e,
eventualmente, con una pluralità di elementi, in maniera tale che
la Giunta potesse fare una scelta fondata non su dei dati
discrezionali o soggettivi, ma su elementi quanto più possibile
oggettivi.
Voglio solo richiamare una distinzione fondamentale fra "opera"
e "intervento", nel senso che l'opera è un fatto
architettonicamente definito; un intervento, invece, sottende la
pluralità di opere; l'intervento è un quadro di opere pubbliche più
complesso che non una semplice opera. Ci eravamo dati come tempo
per presentare queste proposte il 5 dicembre 2004, termine che era
di tipo ordinatorio e non perentorio, altrimenti si sarebbe scritto
"pena l'esclusione" come succede nella procedura amministrativa. I
soggetti abilitati avevano proposto 52 interventi, di cui 19 da
strutture regionali, 3 presentati sia da enti territorialmente
interessati che da strutture regionali settorialmente competenti.
La spesa era piuttosto ingente, si andava intorno a 1.600 milioni
di euro.
Ora, se dovessi sintetizzare, possiamo dire che le proposte
andavano sostanzialmente nella direzione di dare delle risposte a
problemi inerenti la viabilità stradale e i trasporti in generale;
avevamo 27 richieste, 10 delle quali afferivano all'area dei
servizi. C'erano poi delle proposte di interventi interessanti come
quelle sulla ferrovia e quelle sul Presidio ospedaliero. Da questa
prima analisi fatta dal nucleo, di queste 52 proposte si è ritenuto
che potevano essere avviate a degli approfondimenti 31 proposte di
interventi suddivise in 16 proposte per quanto riguarda viabilità e
trasporti, 8 per i servizi, 3 per le infrastrutture, 3 ancora per i
beni culturali e ambientali, 1 per il turismo... 1 per il turismo;
anche qui rimaneva elevata la spesa, perché si parlava ancora di
1.362 milioni di euro.
È chiaro che di fronte a uno scenario di questo genere era
ancora doveroso fare un ulteriore approfondimento e si sono dati
alcuni criteri, che adesso cercherò di sintetizzare. Innanzitutto
si è andati a vedere la coerenza delle proposte con il programma di
legislatura; potrei riassumerlo in un concetto: quello di porre una
priorità a quelle opere che davano una particolare attenzione alla
centralità del territorio e delle sue reti, ad uno sviluppo
sostenibile, attento ai problemi ambientali. Naturalmente un altro
di quegli obiettivi che si voleva si mantenessero perseguiti era
quello di mantenere la specificità della montagna, che anche
andasse nella direzione di agevolare e di risolvere problematiche
connesse con questa caratteristica, cioè quella della montagna. Un
altro elemento sul quale ritenevamo importante ci fosse una
correlazione era quello di tenere in considerazione il rapporto fra
Aosta e la Regione Valle d'Aosta, nel senso che Aosta è un punto
nevralgico, è un concentrato di servizi nei confronti di questa
Regione e, ovviamente, su di essa si scaricano anche una serie di
esigenze e di tensioni. C'era poi la necessità di dare delle
risposte all'offerta turistica e culturale, al miglioramento della
fruizione del patrimonio storico-artistico; un altro elemento
importante, questo nel momento in cui si richiamano i diversi
settori, si sottolinea come c'è nella Giunta regionale l'intenzione
di dare non una risposta in un solo settore, ma in diversi settori.
Saranno poi i successivi approfondimenti politici a stabilire altre
priorità, vale a dire se concentrare le risorse in un settore
specifico o se mettere insieme, tenuto conto che si tratta di
interventi che si svilupperanno in un certo arco di tempo, una
pluralità di interventi ovvero di opere.
Non vorrei tediarvi ancora, ma certo non potevano ignorare
l'esistenza di progetti e di programmi che già erano stati oggetto
di valutazione, che erano già inseriti nell'ambito di altri
progetti strategici, di accordi fatti fra la Regione e lo Stato,
fra la Regione e altri organismi come l'ANAS, non ultimo interventi
che erano rimasti in sospeso dalle norme di attuazione nel 1994.
Naturalmente il primo degli interventi, quello che riteniamo
fondamentale perché è centrale rispetto all'azione di questo
programma di legislatura, è quello rivolto al Presidio ospedaliero.
Ho condiviso la scelta della III Commissione che ha voluto cambiare
il nome all'intervento, d'altra parte l'intervento rimane come tale
- ripeto - un'ipotesi ancora piuttosto astratta, sono dei "titoli",
fra virgolette, saranno gli studi di fattibilità che andranno ad
individuare qual è l'intervento puntuale che deve essere
realizzato, ma dicevo ho condiviso la scelta della III Commissione
che ha voluto cambiare il titolo, che avevamo provvisoriamente a
questo intervento, credo in realizzazione di un unico Presidio
ospedaliero o qualcosa del genere, comunque andava nella direzione
di fare una sintesi.
Ricordo ancora che sul bilancio per il programma 2005-2007 sono
disponibili, al momento, 18,5 milioni di euro, sono disponibili 1,5
milioni di euro per fare gli studi di fattibilità, arriviamo quindi
alla proposta - che sono qui oggi a presentarvi in questo contesto
- di queste 14 opere, che riteniamo essere quelle in questo
panorama le più rispondenti a delle esigenze di sviluppo della
nostra Regione e che vi rileggo solo a titolo di richiamo, perché
so che ne avete già preso conoscenza.
Quello che prima era l'ampliamento del Presidio ospedaliero con
realizzazione parcheggi e servizi del medesimo, è diventato
semplicemente la realizzazione in un unico Presidio ospedaliero,
come da modifica al titolo apportata dalla III Commissione; la
creazione del polo universitario nell'ambito della riconversione di
strutture militari; l'aumento della capacità operativa
dell'aeroporto regionale con l'ammodernamento delle strutture di
volo e delle infrastrutture logistiche connesse; il primo
intervento di ammodernamento del sistema ferroviario valdostano; la
realizzazione di un polo di attestamento del traffico autostradale
per accesso al comprensorio di Pila e alla città di Aosta, con
conseguente riduzione del traffico sulla rete urbana; adeguamento
tecnico dell'impianto di telecabina Aosta-Pila; eliminazione e
razionalizzazione del traffico veicolare all'interno dell'abitato
di Valtournenche con miglioramento dell'accessibilità e riduzione
dei tempi di percorrenza per la stazione turistica del
Breuil-Cervinia; miglioramento dell'accessibilità e riduzione dei
tempi di percorrenza sulla "SS 44" per la Valle del Lys; messa in
sicurezza del tratto della strada regionale per Cogne in
corrispondenza del ponte di Chevril; miglioramento
dell'accessibilità e riduzione dei tempi di percorrenza della
regionale per la Val d'Ayas; realizzazione di una struttura da
destinare ad archivio storico di deposito regionale; realizzazione
di un nodo internodale per consentire la permeabilità della rete
autostradale con i sistemi di offerta turistica della bassa Valle;
realizzazione di un sistema di informazioni in tempo reale sulle
condizioni di traffico relativa alla viabilità internazionale
(cosiddetta "Porta della Valle d'Aosta"); completamento dei lavori
di recupero dell'ex cotonificio "Brambilla"; creazione di posti
auto e servizi della casa da gioco e della stazione turistica di
Saint-Vincent.
Presidente - Ricordo che l'atto ha avuto parere positivo della
III Commissione, a maggioranza, con un emendamento; ne do
lettura:
Emendamento
Nella tabella allegata all'atto amministrativo, al primo
intervento la finalità da perseguire è sostituita con la seguente:
"Ammodernamento delle strutture ospedaliere in un unico
presidio".
Ricordo che parimenti c'è un parere positivo del CPEL e che per
un problema di composizione dei documenti, questi vanno
interpretati nel senso che approviamo la deliberazione della Giunta
più l'allegato contenente l'elenco delle opere indicato
dall'Assessore, mentre l'altro allegato fa parte di una tabella
esplicativa della relazione.
È aperta la discussione generale. La parola al Consigliere
Borre.
Borre (UV) - Ritengo opportuno un intervento, non tanto per il
contenuto dell'atto amministrativo, quanto per il lavoro in
Commissione sull'argomento, anche se farò una breve riflessione nel
contenuto; dicevo "opportuno" e "necessario" intervento, a mio
giudizio naturalmente, in quanto Presidente della III
Commissione.
Il lavoro della Commissione su questo atto è stato riportato o
forse dettato in maniera errata alla stampa, di conseguenza ne è
stata data una lettura all'esterno del Palazzo - e forse anche
all'interno, quindi a noi Consiglieri - che ha fatto apparire un
lavoro a mio giudizio coscienzioso e responsabile come un momento
di ostruzionismo. Non c'è mai stata alcuna volontà da parte dei
commissari di maggioranza di bloccare l'atto o di ritardarlo
pretestuosamente, non c'è mai stata una volontà ostruzionistica,
strumentale, nemmeno da parte della minoranza; al contrario, c'è
stato un necessario, direi "indispensabile" approfondimento
dell'atto, vista l'importanza che l'atto stesso riveste per
l'interesse regionale e per l'impegno finanziario che richiederà
per i prossimi anni.
Rivendico il ruolo istituzionale delle Commissioni; chiedo al
Presidente della Giunta, agli Assessori, di non essere tentati ad
interpretare questo strumento come un intralcio, un disturbo, o un
atto dovuto e quindi da ridurre a una mera presa d'atto di tutti i
provvedimenti di competenza, usando solo la "legge dei numeri".
Rivolgo un invito al rispetto dei ruoli, non penso proprio di venir
meno al mio ruolo di Consigliere di maggioranza, di unionista
all'interno del gruppo "Union Valdôtaine" rivendicando il rispetto
del ruolo delle Commissioni, la valorizzazione del ruolo dei
Consiglieri; ruolo che vuole essere di conoscenza, di confronto,
dibattito, approfondimento e - perché no? - di proposta.
Per chiudere con questo argomento, mi permetto di precisare,
quindi ripercorrere l'iter di lavoro della Commissione su questa
deliberazione; chiarimento necessario per i colleghi, compresi gli
Assessori, ma soprattutto per la stampa, affinché venga data
all'esterno la corretta lettura del lavoro svolto. Alla Commissione
arriva il 23 novembre scorso l'atto, il 30 novembre si riunisce la
III Commissione, con l'assenza dell'Assessore, giustificata perché
era impegnato a Roma, comunque la Commissione ha voluto iniziare a
lavorare per conoscere la documentazione, poi si rinvia al 16
dicembre per avere a disposizione le schede delle 52 opere
presentate. La Commissione si riunisce di nuovo il 23 dicembre -
quasi alla vigilia di Natale - per esaminare le schede, schede che
purtroppo erano arrivate solo il 22 sera, quindi i commissari non
hanno avuto il tempo di esaminarle ed è stato richiesto il rinvio
della Commissione al 4 gennaio, 2 giorni prima dell'Epifania, in
piena festività; poi in quella data, dopo un dibattito non
indifferente in Commissione, abbiamo dato il parere alla
deliberazione. Non ci sono stati quindi dei momenti di volontà di
bloccare l'atto, né da parte della maggioranza, né da parte della
minoranza, ma c'era la necessità di approfondire le schede
presentate, quindi il perché dell'esclusione di alcuni lavori e
invece l'inclusione di altri.
Per concludere, alcune mie riflessioni sul contenuto della
deliberazione. Ho condiviso questo atto nelle varie fasi informali
di confronto, prima nel gruppo dell'"Union" e poi in maggioranza,
l'ho votato nella fase ufficiale della Commissione e lo voterò
anche oggi; sono queste opere che possono essere considerate un
capitolo di opere di urgenza e necessità, opere senza dubbio di
interesse regionale e quindi ricomprese nella logica della legge.
Infatti l'ospedale, l'Università, il parcheggio e lo svincolo
autostradale dell'area Aosta sud, riprendendo veramente il concetto
della porta sud del capoluogo, la ferrovia, la circonvallazione
nelle vallate, non possono che essere considerate opere di
interesse regionale utili e pressanti.
Rivolgo un invito al Presidente Caveri e all'Assessore Cerise,
ma anche al gruppo dell'"Union" e alla maggioranza intera, per dire
che è necessario andare oltre questo elenco di grandi opere,
bisogna interpretare completamente la logica della legge e mi
pareva di averlo capito anche nelle parole dell'Assessore mentre
illustrava poco fa.
La mia interpretazione della legge n. 21/2004, interpretazione
che deriva dall'articolo 2 che parla di opere di rilevanza
regionale in relazione alle finalità perseguite con particolare
riferimento a quelle di sviluppo economico, sociale, di tutela e di
riqualificazione ambientale, è che la legge ci permette di mirare
ancora più alto; possiamo e dobbiamo pensare alla realizzazione di
alcuni progetti che assicurino uno sviluppo durevole ed equilibrato
di tutta la Regione, progetti per la valorizzazione delle risorse
idriche, per la produzione di energia elettrica, la valorizzazione
dei beni culturali, valorizzazione di ambienti di grande valore
paesaggistico, naturalistico e agricolo. Un esempio - che non vuole
essere l'unico - è la collina di Aosta e Sarre.
Chiudo dichiarandomi favorevole a questo atto, auspicando un
rapido avvio dell'iter per il compimento di queste opere, un rapido
avvio che recuperi - passatemi la battuta - il tempo perso in
Commissione. Insisto sull'opportunità, se le mie riflessioni sulla
filosofia della legge non sono solo una mia interpretazione, di
avviare un'analisi approfondita per l'individuazione di opere, che
diano un forte impulso allo sviluppo economico e sociale, alla
tutela e alla qualificazione ambientale; opere che ci permettono di
salire un gradino in più.
Presidente - La parola al Consigliere Riccarand.
Riccarand (Arc-VA) - Intanto ringrazio il Presidente della III
Commissione per aver difeso il ruolo importante della Commissione
nel lavoro di approfondimento su un piano che - voglio ricordarlo -
comporta un impegno di spesa per oltre 1.000 milioni, quindi non
stiamo parlando di cose di piccolo conto, ma stiamo parlando
dell'avvio di un meccanismo che impegna la Regione in modo enorme.
Si tratta di una scelta che giustamente ha richiesto un
approfondimento adeguato in sede di Commissione e credo che
meriterebbe anche un'attenzione e un approfondimento adeguato
all'interno di questo Consiglio.
Avevamo espresso un giudizio negativo come gruppo "Arcobaleno"
sulla legge n. 21/2004, questa legge sulle grandi opere presentata
scimmiottando la "legge Lunardi" del "Governo Berlusconi"; ci era
stata fatta una enorme fretta nel luglio 2004 per approvare questa
legge e poi è passato un anno e mezzo e l'unica cosa che è successa
è questa proposta, che andiamo oggi a discutere... ripeto: un anno
e mezzo! Quindi, da un lato, procedure sempre di urgenza: luglio
discussione di "urgenza", perché assolutamente di "urgenza"
bisognava votare il provvedimento, adesso ci troviamo con un
provvedimento iscritto d'"urgenza" con il suppletivo, come al
solito con questo sistema, e... ci troviamo di fronte a cosa? A
quello che viene definito un piano, un cosiddetto "piano delle
grandi opere", che in realtà, secondo noi, non è un piano, ma è un
elenco di ben 14 interventi che cumulano per oltre 1.000 milioni di
spesa, che non costituiscono affatto un piano! Cercherò di spiegare
perché non costituiscono un piano e perché questo è un atto dal
punto di vista amministrativo completamente "sgangherato", è un
concentrato di pessima amministrazione, il cui contenuto si può
descrivere in modo dettagliato punto per punto. A me è capitato
raramente di vedere un atto così importante, ma così irregolare, al
di fuori di qualsiasi correttezza dal punto di vista
amministrativo! Credo che sia un atto questo da "Guinness dei
primati" in negativo rispetto all'attività dell'Amministrazione
regionale!
Ci sono almeno 7 punti, li voglio elencare, e poi cercherò di
motivare punto per punto, per spiegare perché questo atto
amministrativo non sta assolutamente in piedi e dirò alla fine
perché questo atto amministrativo non produrrà alcun beneficio,
anzi produrrà degli effetti negativi sull'Amministrazione
regionale:
- 1° punto: violazione di regole fondamentali del procedimento
amministrativo (ci tornerò fra poco);
- 2° punto: è un provvedimento illegittimo;
- 3° punto: è un provvedimento che ha avuto un'istruttoria del
tutto approssimativa e inadeguata;
- 4° punto: è un provvedimento pieno di assurdità e di
illogicità;
- 5° punto: contiene delle scelte che non sono motivate, ma sono
arbitrarie;
- 6° punto: è un provvedimento che elenca 14 interventi di cui
noi abbiamo solo un titolo e non sappiamo cosa ci sta dietro, è
totalmente indeterminato questo provvedimento;
- 7° punto: è totalmente privo di copertura finanziaria.
Primo punto: violazione di regole fondamentali del procedimento
amministrativo. Lo ha detto l'Assessore, ha citato la deliberazione
di Giunta n. 3541/2004 con cui sono state definite le modalità per
la presentazione delle domande per l'inserimento del piano delle
grandi opere. In questa deliberazione era indicato come uno dei
criteri fondamentali un termine: bisognava presentare le domande
per essere inseriti in questo piano entro il 20 gennaio 2005; non
solo, ma era allegato il modello della scheda da presentare e
veniva fissato il 20 gennaio 2005 quale termine ultimo - lo avete
anche sottolineato - per far pervenire le domande. Se andiamo a
vedere questo elenco di 14 interventi che la Giunta ci propone
adesso di inserire nel piano, vediamo che per il secondo
intervento: "creazione del polo universitario nell'ambito della
riconversione di strutture militari", non è mai stata presentata
neanche la domanda! Non c'è una scheda, non c'è alcuna istruttoria
e all'ultimo momento la Giunta ha inserito questo intervento, di
cui non sappiamo nulla! Ora, questo è un modo di procedere
amministrativamente corretto? A me sembra di no! Ma non è l'unico
caso, perché avete stabilito il termine del 20 gennaio e ci sono
tutta una serie di interventi che non hanno rispettato questo
termine. Intanto il primo intervento dell'elenco dei 14,
"ampliamento del Presidio ospedaliero", la domanda non è pervenuta
entro il 20 gennaio; non lo dico io, lo dice la scheda: la
richiesta è stata presentata entro il 20 gennaio? Scheda di
valutazione del nucleo: no! E non è l'unico caso questo, perché la
stessa cosa vale per l'intervento 35, la scheda relativa
all'accesso alla Valle d'Ayas, altro intervento molto delicato su
cui poi torneremo, presentata fuori dai termini. Adeguamento
telecabina Aosta-Pila: presentata fuori dai termini. Scheda 51,
polo scolastico ex "Brambilla": addirittura qui la domanda è stata
presentata il 24 febbraio, più di un mese dopo la scadenza, notate
bene, dopo che il nucleo di valutazione si era già riunito e aveva
già cominciato l'istruttoria... in corso d'opera si è aggiunta
questa scheda! Questo è il modo con cui avete seguito il
procedimento amministrativo che è completamente irregolare! Qui
siete completamente fuori dal rispetto di un minimo di regole
amministrative!
Secondo punto: l'atto è illegittimo e lo voglio documentare in
modo puntuale... perché è illegittimo? Perché è in contrasto con la
legge che prevede queste grandi opere, perché la legge dell'agosto
2004, all'articolo 3, prevede questo piano di interventi che
comporta la realizzazione di opere di rilevante interesse regionale
e, all'articolo 2, definisce cos'è un'opera di rilevante interesse
regionale e mette 3 paletti, solo 3: l'importo di spesa, 10 milioni
di euro, se non si arriva ai 10 milioni non è considerata tale;
deve essere coerente con il piano territoriale paesistico; deve
essere dimostrata la rilevanza regionale. Questo è per tutte le
opere che devono entrare a far parte del piano, ci sono questi 3
paletti. Ora questi 3 paletti non sono stati rispettati e non sono
stati rispettati in un caso estremamente importante e clamoroso che
è il primo degli interventi che avete messo nell'elenco,
l'ampliamento del Presidio ospedaliero, perché già nella domanda,
per essere inseriti nel piano presentato dall'Assessorato della
sanità, alla precisa domanda: "Questo intervento è coerente con il
"PTP"?"... la risposta non mia, del proponente, è "no", e la scheda
del nucleo di valutazione alla domanda: "È coerente con il
"PTP"?"... la risposta è "no"; quindi rispetto ad uno dei 3 paletti
fondamentali posti dalla legge la risposta è negativa. Allora non
si capisce con quale criterio possiate inserire nel piano un
intervento che non è coerente con il "PTP" e quindi non rispetta la
normativa di legge.
Terzo punto: questa istruttoria che avete fatto è del tutto
approssimativa, fatta in modo stranissimo. L'istruttoria è stata
fatta, dice l'Assessore, dal nucleo di valutazione; ma il nucleo di
valutazione, modificato nella sua istituzione dalla legge sulle
grandi opere... avete fatto una deliberazione, la n. 3019 del 17
settembre 2005, che ha istituito il nuovo nucleo di valutazione,
composto da 6 persone. Ora, se andiamo a vedere le schede elaborate
dal nucleo di valutazione, vediamo che non ci sono mai più di 3
componenti del nucleo. Allora, questo nucleo come ha operato? Metà
del nucleo non è mai neanche stato interpellato, per non parlare
poi dei dirigenti di settori importanti coinvolti nell'opera che
avrebbero dovuto, anche loro, essere coinvolti in questa cosa. Di
questo nucleo sono stati convocati alcuni componenti, sempre gli
stessi, gli altri non sono mai neanche stati convocati, e io non ho
trovato nulla nella deliberazione che motivasse questa cosa... o il
nucleo di valutazione viene convocato e si riunisce... ma
sistematicamente è stato convocato in forma ridotta.
L'assurdità di questo provvedimento: ci sono delle cose che sono
veramente paradossali, ad esempio: in questo piano avete inserito
all'11° posto dei 14 interventi la realizzazione di una struttura
da destinare ad archivio storico e di deposito regionale; cosa sia
questa struttura è illustrata nella scheda n. 48. È la famosa
"Cittadella degli archivi" che era previsto di localizzare in via
Clavalité, con il solo fatto che mentre voi portavate avanti
l'istruttoria di questo intervento a livello di Assessorato dei
lavori pubblici, l'Assessorato delle finanze deliberava di
permutare quell'area dandola alla Guardia di finanza per realizzare
la caserma... quindi voi inserite un intervento che non si può più
fare, è una cosa assurda, perché un ramo dell'Amministrazione dice
una cosa, l'altro ramo dell'Amministrazione va per un altro verso!
Evidentemente non vi sentite, perché in Giunta comunque da una
parte si dice di inserirlo, dall'altra si delibera che quella
stessa area ha tutt'altra destinazione!
Arbitrarietà: perché? Perché qui sono state presentate 52
proposte, l'ha detto l'Assessore ed è descritto nella relazione,
52, ma una che non è mai stata presentata, perché non è mai stata
presentata domanda per la questione del polo universitario; di
queste 51, 31 sono state dichiarate ammissibili e altre sono state
dichiarate non ammissibili; di queste 31, come si è arrivati alle
14, che poi non sono 14 perché queste 14 accorpano anche più
interventi, quindi sono una ventina sostanzialmente delle 31
ammesse... con quale criterio è stata fatta questa selezione? La
domanda è più che fondata, perché l'Assessore ha detto: "abbiamo
scelto la coerenza con il programma di legislatura". Allora io cito
almeno un esempio in cui questo è clamorosamente smentito, perché
c'era la scheda n. 21 che prevedeva il discorso della metropolitana
leggera, quindi dell'ammodernamento della linea
Aosta/Pré-Saint-Didier, richiesto dalla Comunità montana della
Valdigne, che è uno dei punti più chiari che c'è nel programma di
legislatura... eppure lo avete stralciato! Quindi, come si sia
passati dai 52 ai 14... è una cosa sotto una serie di interventi
assolutamente misteriosa!
C'è poi un altro punto che è cruciale: l'indeterminatezza degli
interventi. Qui andiamo ad approvare un elenco con 14 titoli di cui
non sappiamo cosa ci sta dietro, e faccio degli esempi. Al 4° punto
è scritto: "primo intervento di ammodernamento del sistema
ferroviario valdostano"... cosa vuol dire? Se andiamo a vedere le
schede, vediamo che c'è una scheda presentata dall'Assessorato
competente che prevede un intervento di ammodernamento, che non è
un primo intervento, e che prevede una spesa di ben 500 milioni di
euro... allora cosa facciamo, andiamo ad approvare un intervento
che va in quella direzione o... che cosa? Qui non è chiaro cosa
significa questo primo intervento e non è spiegato da nessuna
parte! Faccio un altro esempio: Valle d'Ayas, c'è scritto:
"miglioramento dell'accessibilità e riduzione dei tempi di
percorrenza della strada regionale 45 per la Valle d'Ayas"... qui
sono accorpate ben 4 schede, 35-36-37-38, che prevedono una certa
tipologia di intervento e non sappiamo in realtà cosa verrà fuori
da questo titolo, perché in Commissione ho chiesto all'Assessore:
"la scheda 35 prevede l'allargamento del punto di accesso alla
vallata, quindi si tratta di 4 km in cui c'è uno studio di
fattibilità già fatto che prevede l'allargamento, prevedete di
mantenere questo intervento o prevedete che possa essere
modificata, facendo una galleria per l'accesso?". L'Assessore ha
risposto: "non lo sappiamo, lo vedremo dopo quando faremo gli studi
di fattibilità". Andiamo quindi ad approvare una cosa che non
sappiamo assolutamente, al limite potrebbe esserci un solo buco che
attraversa tutta la Valle d'Ayas e il buco è su, in cima a
Champoluc... potrebbe essere così, no? Mi dia atto, Assessore, che
il Consiglio qui non sa se mette in moto un meccanismo che costa 10
milioni di euro o 100 milioni di euro...
(interruzione dell'Assessore Cerise, fuori microfono)
... ma io la legge la conosco!
Siamo tutti d'accordo sul fatto che si trovi una sede adeguata
per l'Università, che ci sia un accorpamento di tutte quelle sedi
che sono sparse, ma che voi mettiate, qui, "creazione del polo
universitario nell'ambito della riconversione delle strutture
militari", senza che ci sia ancora alcun accordo con i militari,
senza che ci sia alcun esame di questa problematica, senza che ci
sia neanche una scheda che ci illustra questa scheda, è un
intervento, anche qui, del tutto indeterminato, di cui non
conosciamo i contorni, le caratteristiche, di cui non sappiamo
niente! E poi, anche qui, "questione ospedale"... è un passaggio
molto delicato. L'Assessore ha detto: "la Giunta condivide, la
Commissione ha cambiato il titolo dell'intervento, a noi va bene
così". Noi ne prendiamo atto, ma dire "ampliamento del Presidio
ospedaliero" o dire "ammodernamento delle strutture sanitarie per
creare un unico Presidio ospedaliero" non vuol mica dire la stessa
cosa? No! Allora perché è stato emendato? Evidentemente
quell'emendamento ha un significato ben preciso e lei lo sa perché
la discussione in Commissione c'è stata! Sappiamo cosa significa
questo emendamento: significa che si ripartirà con uno studio di
fattibilità che dovrà prevedere ed esaminare tutte le opzioni, ivi
compresa l'opzione di un ospedale nuovo... anche qui, ci troviamo
di fronte ad una indeterminatezza nelle cose che andiamo ad
approvare che è enorme. Faccio un altro esempio, prima ho fatto
l'esempio degli archivi storici... un conto è se andiamo ad
approvare un intervento per fare in Via Clavalité gli archivi...
sappiamo cos'è, ma se lei dice: "sappiamo già che lì non si fa"...
lo mantenete?... "ma non so, troveremo un posto, non sappiamo dove,
in Valle d'Aosta, ad Aosta, non sappiamo dove faremo una struttura
di quel tipo"... mi permetta di dire che qui ci troviamo di fronte
ad un elenco di cui non si conoscono i contorni, le
caratteristiche, le implicazioni!
Questa indeterminatezza non è poca cosa per il Consiglio, perché
quando avremo approvato questo, come Consiglio, chi manovrerà tutto
quanto? Sarà la Giunta che affiderà gli studi di fattibilità e, a
seconda di come imposterete questi studi di fattibilità, darete una
certa piega o un'altra piega, ma noi non abbiamo più alcuna
possibilità di intervenire su questo! È questo il problema! Non è
che possiamo approvare un piano che ci dice: "scoprire il mondo e
poi la Giunta in questo scoprire il mondo ci mette dentro tutto
quello che vuole"... è così! Ci avete presentato un piano che è
totalmente indefinito nei suoi contorni e che lascia mano libera
alla Giunta di indirizzarlo dove meglio crede, sia nelle priorità,
sia nella tipologia degli interventi, sotto tutti gli aspetti! Per
questo non è un piano, è semplicemente un elenco di interventi,
generico, su cui voi manovrerete, sia nella tempistica, che nelle
priorità e nei contenuti, come meglio penserete! Noi non siamo
d'accordo a darvi questa "cambiale in bianco", evidentemente!
Infine, l'assenza di copertura finanziaria: ho fatto la somma
dei 14 interventi, escluso il polo universitario perché non
essendoci la scheda, non possiamo neanche fare un calcolo, ma
basandoci sulle schede, che poi saranno magari totalmente
abbandonate, ma 13 interventi sommano a 1.028 milioni di euro
previsti nella documentazione presentata per la domanda. Ricordo
che nel bilancio di previsione 2006-2008 ci sono a disposizione per
le grandi opere ben 19 milioni di euro, quindi noi abbiamo una
copertura risibile; 1.000 milioni che si prevedono di opere da
realizzare, disponibilità nel triennio di 19 milioni di euro...
quando mai si potranno realizzare? Quindi qui c'è la copertura
forse per un piccolo intervento, uno dei più piccoli di queste 14
opere e basta, non c'è nient'altro! Con quale criterio si porta
avanti questo tipo di procedura e di atto amministrativo secondo
noi è molto discutibile.
Si tratta quindi di un atto illegittimo, non conforme a un
corretto procedimento amministrativo, che correttamente credo...
l'Assessore, di fronte ai rilievi fatti dalla Commissione, invece
di scatenare una "bagarre" all'interno della maggioranza, verifiche
e tutto quanto, avrebbe dovuto semplicemente prendere atto della
debolezza e della contraddittorietà di questo provvedimento,
ritirarlo, approfondirlo, ridiscuterlo in Giunta, fare delle scelte
vere, presentare un piano e poi tornare in Commissione: questo
avrebbe dovuto fare un Assessore responsabile! Invece si è voluto
andare avanti e si è posto fretta alla Commissione, si è chiesto
l'iscrizione del suppletivo, tanta fretta per non andare da alcuna
parte! Perché cosa produrrà questo piano che oggi il Consiglio
approverà - avete i numeri, quindi lo approverete -, ma poi... cosa
succede? Qui viene un altro capitolo molto illuminante, e prego i
colleghi di seguire un attimo, perché certe cose che sono state
dette in Commissione... vorrei che venissero confermate in aula e
rimanessero agli atti! In Commissione abbiamo chiesto
all'Assessore: "cosa succede dopo che abbiamo approvato questo
piano in Consiglio?"... l'Assessore ci ha detto: "nel giro di un
paio di settimane porto in Giunta l'attribuzione di 14 studi di
fattibilità"...
(nuova interruzione dell'Assessore Cerise, fuori
microfono)
... no, la legge non dice quello, comunque lei ci ha detto:
"porto in Giunta l'attribuzione di 14 studi di fattibilità"... io
le ho ripetuto: "ma 14?"... lei mi ha detto: "sì, proprio 14,
perché sono 14 interventi, 14 studi di fattibilità"... "ma ci sono
i soldi?"... lei mi ha risposto: "abbiamo 1,5 milioni di euro per
gli studi di fattibilità, quindi ci sono i soldi per gli studi di
fattibilità". Le ho chiesto: "bastano?"... lei è un ingegnere, mi
ha detto che bastano. Le ho chiesto: "se qui ci sono dei progetti
già fatti, rifate lo studio di fattibilità?"... lei mi ha risposto:
"sì, perché gli studi di fattibilità se anche ci sono, non sono
stati fatti in modo conforme alla normativa nazionale e in modo
conforme alla deliberazione della Giunta n. 4123/2001 con la guida
che dice come deve essere fatta".
Va bene, io prendo atto, ma rimango esterrefatto e dico che lei,
Assessore, si è cacciato in un brutto guaio, perché delle due: o
lei fra 15 giorni porta in Giunta 14 studi di fattibilità oppure
non è credibile che venga in Commissione a dirci una cosa, viene in
Consiglio a dirci una cosa, e poi non lo fa! Lei lo faccia; se lo
fa è credibile, se non lo fa non è credibile e dimostra non solo di
non essere credibile e di aver raccontato delle storie, ma anche di
non padroneggiare assolutamente questo dossier! Ho dei dubbi che
lei lo faccia e le spiego anche il perché. Ho guardato le schede
che ci avete dato attentamente e ho visto che di questi 14
interventi ce n'è uno che ha già il progetto definitivo. Mi chiedo
come fa, lei, ad affidare uno studio di fattibilità per un
intervento che ha già il progetto definitivo, non lo so! Si può
fare di tutto, lei ha dimostrato di essere capace anche di fare
delle cose impensabili... ma che lei riesca ad assegnare uno studio
di fattibilità su un'opera che ha già un progetto definitivo... io
non ci credo! Guardi, le diamo l'appuntamento al primo Consiglio di
febbraio, quando faremo un'interrogazione in cui le chiederemo atto
degli studi di fattibilità che lei ha assegnato sulla base di
questo piano... siamo molto curiosi di vedere come ci risponderà,
ma non è solo questo. Allora, uno ha il progetto definitivo, ce ne
sono 5 di questi 14 che hanno già il progetto preliminare, quindi
lei dice: "adesso stoppiamo tutto e torniamo allo studio di
fattibilità"... e sono 6... poi ce ne sono 4 che hanno già lo
studio di fattibilità o di pre-fattibilità e arriviamo a 10, quindi
su 14 ce ne sono 10 che hanno già o lo studio di fattibilità o
pre-fattibilità oppure un livello di progettazione molto più
avanzato...
(nuova interruzione dell'Assessore Cerise, fuori
microfono)
... no, lei ci ha detto che assegna 14 studi di fattibilità! Ci
deve spiegare cosa succede, perché ci ha ripetuto quello, quindi
noi aspettiamo che lei vada in Giunta a dare 14 studi di
fattibilità, altrimenti non è assolutamente credibile! Voglio
vedere che la fa questa cosa qua! Qui siamo di fronte a una
situazione che è al limite dell'assurdo, comunque vedremo come si
districherà, Assessore!
In conclusione, ci troviamo di fronte a un provvedimento che è
completamente "sgangherato", irregolare dal punto di vista del
procedimento amministrativo, che è privo di scelte; qui avete messo
14, ma poi avete accorpato diverse schede, praticamente avete messo
dentro quasi tutto! Un concetto che volevo ancora sottolineare è
che tutta questa procedura, che avete messo in atto, non farà fare
alcun passo avanti alle opere, anzi le ritarderà, perché la voglio
vedere, adesso, a rimettere mano a tutti questi studi di
fattibilità, 14 studi, montagne di soldi spesi per poi trovarsi al
punto in cui siamo... fra un anno saremo ancora fermi dove siamo
adesso, perché questo è il meccanismo che avete avviato con questo
tipo di procedura!
Presidente - La parola al Vice-presidente Lanièce.
Lanièce (SA) - Su questo atto, intervenire dopo il collega
Riccarand, è molto difficile, perché in 30 minuti ha illustrato
tutto quello che è successo in Commissione. In effetti bisogna dire
che buona parte delle cose che ha appena enunciato sono più che
condivisibili. L'unica cosa che vorrei far notare è che il nostro
gruppo distingue, in questo atto, 2 situazioni: l'aspetto politico
che porta a delle scelte e l'aspetto dell'istruttoria e del
procedimento.
Per quanto riguarda l'aspetto politico, sappiamo che sono state
fatte delle scelte politiche da parte della maggioranza: possiamo
non condividerle, ma spetta alla maggioranza far delle scelte, per
cui, pur enunciando, come farò, alcune perplessità sulle scelte
degli interventi inseriti, dobbiamo prendere atto che questa è la
volontà politica in merito alle grandi opere.
Per quanto riguarda invece il procedimento, mi sembra che il
collega Riccarand abbia illustrato pienamente come tale
provvedimento sia confusionario nella sua totalità, e anch'io penso
di non aver mai assistito, in questi 13 anni di Consiglio, ad un
provvedimento così poco chiaro! Basti pensare che il primo giorno
in cui ci è stato presentato tale Piano - è testimone il Presidente
- è arrivato un documento con indicati questi 14 interventi, scelti
tra 31 interventi elencati in un altro documento presentatoci;
abbiamo chiesto di poter capire prima di tutto quali erano le 52
opere di cui si parlava, visto che nei documenti fornitici erano
indicate 14 opere e 31... e non 52! Feci osservare che tra le opere
di interesse regionale importantissime indicate nel documento tra
le 31, vi era la questione della funivia del Monte Bianco, ma che
stranamente... un'opera così importante non era inserita fra le 14!
Mi fu risposto che si erano sbagliati ad inserirla in quanto tale
opera era già stata giudiziata. Benissimo, anche qui un piccolo
esempio di come l'istruttoria di atti importanti, dal punto di
vista politico, debba essere curata con maggiore attenzione. Non è
colpa dell'Assessore, ma ci sarà qualche funzionario che segue
l'iter della predisposizione di questi atti; perché aspettare di
arrivare in Commissione per dire "ci siamo sbagliati", su un'opera
di un certo rilevante interesse, come la funivia del Monte Bianco?
Nella prima seduta della Commissione c'erano quindi solo 2 elenchi
di opere senza alcun'altra specificazione. È ovvio che abbiamo
chiesto di poter capire prima di tutto quali erano le 52 opere di
cui si parlava, visto che ne abbiamo viste indicate solo 31, e poi
capire i criteri per cui si è passati dalle 52 alle 31 e poi alle
14. Questa nostra giusta richiesta ha comportato diverse riunioni
della Commissione; ha fatto benissimo il Presidente della
Commissione ad evidenziare che né da parte della maggioranza, né
tanto meno da parte della minoranza c'è stato ostruzionismo; anzi,
abbiamo cercato, lavorando anche nel periodo delle vacanze
natalizie, di cercare di analizzare un atto per il quale,
purtroppo, non ci era stata data nel modo opportuno la
documentazione atta a poterlo valutare.
Si tratta pertanto di un atto confusionario che - come ha
indicato il collega Riccarand - prevede un ammontare di spesa che
anche noi dubitiamo possa assicurare la piena copertura
finanziaria. Ci sono 18,5 milioni nel triennio e qui abbiamo
un'indicazione di spesa di più di 1.000 milioni... ovviamente anche
questa è una cosa sulla quale non c'è molta chiarezza!
Dal punto di vista della scelta politica incorre l'obbligo di
fare dei rilievi: come mai fra le 14 opere a cui è stata data
priorità non è presente la realizzazione di un Palazzetto dello
sport di cui si parla da tanto tempo? Ovviamente era molto più
utile inserire il Palazzetto dello sport rispetto ad una
"Cittadella degli archivi" - come ha anche detto il collega
Riccarand -, che fra l'altro sappiamo non verrà localizzata nel
punto indicato nella scheda.
La cosa ridicola - o simpatica - è che sentendo su questo stesso
argomento l'ingegnere e l'Assessore, le risposte sono tra loro
contraddittorie; infatti all'ennesima domanda del collega Riccarand
sul perché stranamente è stata inserita la "Cittadella degli
archivi" in quella zona, che sappiamo essere destinata alla Caserma
della Guardia di finanza, l'Assessore così ha risposto (cito):
"Bisogna tenere presente che il progetto che noi abbiamo è stato
cassato dal "VIA" per l'incoerenza con la zona rossa a seguito
dell'inondazione del torrente Buthier, il "VIA" non censura il
progetto in quanto tale, ma la collocazione dello stesso, questo
significa che il progetto è una sorta di costruzione che si può
spostare da una parte all'altra, perché la qualità del progetto e
l'ideazione dello stesso tiene conto della funzionalità che questo
complesso ha nella capacità di archiviare";
quindi dice: "non
preoccupatevi, ci sarà un cambio di localizzazione, ma il progetto
va benissimo, lo collochiamo in altro posto, forse vicino alla
struttura universitaria". Peccato che alla stessa domanda, rivolta
però all'ingegner Rosset, questi ha dichiarato: "L'esigenza di
realizzare un archivio per l'Amministrazione regionale esiste
tuttora e quindi verrà fatto uno studio di fattibilità, perché
esiste un vecchio progetto di massima che risale a più di 10 anni
fa ma che è superato per tutta una serie di aspetti"; quindi
l'ingegnere dice: "c'è un progetto che è vecchissimo, superato,
bisogna ricambiarlo, per cui faremo uno studio di fattibilità".
Questo è un piccolo esempio su come a fronte della stessa domanda,
le risposte sono del tutto diverse, e questo ci porta a pensare che
questo provvedimento è stato creato di corsa, per la necessità
politica di presentare una serie di interventi, ma senza che ci
fosse un'istruttoria adeguata.
Per quanto concerne l'aspetto politico - come dicevo prima - la
maggioranza giustamente ha fatto le sue scelte, anche se l'esempio
del Palazzetto dello sport rispetto alla "Cittadella degli archivi"
mi vede in una posizione diversa, come anche il fatto di aver
puntato molto sui problemi della viabilità mentre c'erano altri
progetti, indicati fra quei 31 selezionati, come ad esempio lo
sviluppo turistico dell'area Nivolet, che meritava più attenzione,
o gli stessi lavori di restauro del "Palazzo Cogne" o l'ultimazione
della strada del Parco del Mont Avic, che è l'unico parco regionale
e sarebbe importante ultimare, dopo tanti anni, questa strada... e
questo intervento poteva essere una scelta da anteporre rispetto ad
altre scelte sempre riguardanti la viabilità. Ovviamente queste
sono scelte politiche sulle quali possiamo dare indicazioni e fare
considerazioni, ma che sappiamo competono alla maggioranza.
Quello che volevo ancora sottolineare è l'aspetto procedurale
che è stato molto limitato e che forse ha ingenerato nei commissari
la necessità di avere almeno un parere su certi atti inseriti,
perché la responsabilità di un amministratore è quella di capire se
l'atto che ha di fronte è legittimo e risponde a tutti i parametri
richiesti, affinché si possa dare un parere su qualcosa che è stato
fatto secondo le indicazioni previste dalla legge. Queste sono
alcune considerazioni che ho fatto anche in Commissione, e voglio
ripetere quanto dicevo stamani, parlando dello "Splendor": quando
si fanno delle scelte o un piano di interventi importanti, bisogna
cercare che l'istruttoria sia fatta secondo le regole, che sia
chiara, che tutti possano verificare, anche se poi ognuno manterrà
la propria posizione, altrimenti si può pensare che venga fatto un
provvedimento che deve passare in Commissione perché così è la
prassi, ma ciò viene visto come un intralcio per cui si mandano i
documenti che si hanno, così, alla rinfusa. Io penso che invece sia
opportuno, se vogliamo ribadire la centralità del Consiglio e dare
importanza all'attività dei Consiglieri, metterli in condizione di
analizzare istruttorie fatte come si deve, altrimenti... non
perdiamo tempo in Commissione, e decidete voi della Giunta! È
inutile stare a perder tempo se poi... gli atti che arrivano in
Commissione sono come quelli che abbiamo visto per le grandi opere!
Questa è sicuramente una pagina poco edificante del ruolo
amministrativo delle Commissioni e di questo Consiglio e mi auguro
che non capiti più un fatto del genere.
Presidente - La parola al Consigliere Salzone.
Salzone (FA) - Più per una dichiarazione di voto su questo atto,
che ha una grande rilevanza politico-finanziaria e amministrativa
per quanto riguarda le procedure in essere rispetto alle grandi
opere proposte dall'Assessore, e per dire principalmente due cose,
già accennate da chi mi ha preceduto. Intanto, l'importanza di
presentare una serie di opere di cui si è discusso già nella
passata legislatura e che sono state riportate anche nel programma
di legislatura attuale. Evidentemente progetti che ci trovano
concordi, perché non si può dire che la creazione del polo
universitario nell'ambito delle caserme militari non sia una cosa
richiesta da tutti, una cosa importante della quale tutti siamo
convinti vi sia la necessità, così come la realizzazione di una
struttura da destinare ad archivio storico, ma la stessa questione
del sistema ferroviario, insomma, sono tutte cose che ci hanno
sempre trovato attivi nella richiesta di queste grandi opere:
questo, se vogliamo, è in sé molto importante, ma è un'elencazione
di opere che ci troveremo anche nella prossima legislatura.
C'è una cosa che mi ha molto interessato, perché ho partecipato
a quasi tutte le Commissioni, tranne all'ultima, ma so che è
avvenuto un evento "storico" per quanto riguarda il discorso
dell'ospedale. Da quello che ho capito, l'"emendamento Sandri" ha
modificato concettualmente l'impostazione sull'ospedale che questa
maggioranza ha più volte esplicitato, nel senso che comunque ha
ampliato il discorso ad uno studio che consenta di valutare, per il
futuro, l'eventualità di uno studio per un ospedale nuovo, cosa che
noi avevamo chiesto fin dall'inizio della legislatura. La nostra
posizione era quella di dire "sì" all'intervento che ormai era in
corso, ma certamente per noi era impensabile non prevedere che fra
una ventina d'anni non si potesse ipotizzare un ospedale nuovo...
quindi se va in quella direzione, devo dire che sono soddisfatto di
questa procedura nuova che è si è avviata!
Per quanto riguarda il resto, ho cercato di paragonare
l'Assessore al Ministro Lunardi, lo so che lei non è contento, però
lo faccio per farle un complimento, perché del Ministro Lunardi si
può dire tutto, si può non essere d'accordo su tutta una serie di
opere, ad esempio lo stretto di Messina che rimane uno studio
ancora da realizzare, ma delle opere, il Ministro Lunardi, le ha
fatte! Quando vado all'aeroporto, passo per Novara... vedo che
obiettivamente si toccano con mano alcuni lavori importanti, quindi
qualcosa di concreto lo vediamo. Allora, siccome la paragonavo al
Ministro Lunardi, ma non per mancarle di rispetto, spero che lei
non la prenda in questi termini, anche perché personalmente stimo
il Ministro Lunardi come persona, poi posso non condividere alcune
cose, però dicevo, lì qualcosa è stato fatto, mentre qui, caro
Assessore, Lei ci presenta il "libro dei sogni"! Capisco tutta la
sua buona volontà di portare avanti, anche con una certa velocità,
l'elenco di tutte queste opere, le quali, però, anche per il modo
con cui sono state presentate, a mio avviso in modo
confusionario... io non lo dico, perché l'ho sentito dai miei
colleghi che mi hanno preceduto, ma obiettivamente mi sono reso
conto che anche in Commissione, sia sui vizi procedurali, sia per
quanto riguarda la scelta delle opere, ho trovato una procedura
confusa, cioè siamo partiti da 51 opere... ne sono state rese
ammissibili 31... alla fine arriviamo con 14 proposte che sono solo
proposte di studi di fattibilità... Se così è, e se è vero che qui
ci sono già dei progetti avviati, la confusione rimane nell'ambito
di queste cose. Ora, se non si vede all'orizzonte la realizzabilità
delle opere stesse, lei non ci ha mai detto quando alcune di queste
verranno definite, i tempi non ci sono: ecco perché dico che questo
è un piano totalmente indefinito!
Torno a dire: "bene, per quanto riguarda l'elencazione di opere,
che condividiamo", ma rimane per noi un "libro dei sogni",
rimangono solo degli studi di fattibilità; rimango sorpreso dalle
cifre che sono state dette, perché quando penso che ci sono 1.000
milioni di euro impegnati in un faraonico nucleo di lavori, anche
importanti, e poi faccio un ragionamento con la crisi economica che
colpisce le famiglie più deboli e per quell'aspetto non si vedono
mai interventi importanti, "qualche piccolo bocconcino da dare agli
sfamati", come si suol dire, non farebbe male e da questa parte,
invece, si sentono cifre che solo a dirle fanno girare la testa...
ebbene, credo che se almeno fossero state poste in modo chiaro e
quindi non in modo confuso, e avessimo più chiarezza anche nella
tempistica di risoluzione delle opere stesse, forse saremmo stati
più contenti!
Su questo piano ci asterremo, con l'auspicio che in futuro -
tanto si tornerà su questi argomenti - ci sia la possibilità di
avere, nella tempistica, maggiore chiarezza sulla realizzazione di
queste opere!
Presidente - La parola al Consigliere Maquignaz.
Maquignaz (UV) - Intervengo riguardo a questo piano di
interventi perché riteniamo sia necessario per la nostra Regione,
un piano che arriva in seguito ad una legge che è stata fatta da
questo Consiglio, la legge regionale n. 21/2004. Credo che come
maggioranza siamo contenti e, come Consigliere, mi fa piacere ogni
tanto fare un complimento alla nostra Giunta che sta portando
avanti e mettendo "nero su bianco" delle scelte politiche
strategiche per la nostra Regione, per il prossimo futuro, con
investimenti da calcolare per circa 1.000 milioni di euro (2.000
miliardi delle vecchie lire).
A me sembra molto chiaro quello che c'è in questa scheda, la
sintesi delle priorità necessarie per fare quegli interventi
necessari per la nostra Regione, quindi ritengo che queste siano
scelte molto chiare e limpide. Si parla dell'ampliamento
dell'ospedale: credo sia ben chiaro dove lo si farà, credo sia dove
è oggi, verrà ampliato ad est, e quant'altro, mi sembra che almeno
questo si sappia, e so anche che i soldi che verranno stanziati
sono parecchi per questo investimento, sicuramente per completare
la terza fase dell'ospedale. Si parla di creare il polo
universitario: credo che anche questa sia una scelta politica
chiara che leggiamo benissimo in questo piano. Capisco che le
procedure non sempre piacciono, non sempre possono essere così
perfette come tutti le vogliamo, però a me sembra palese il fatto
che le scelte che vi sono in questo piano che andiamo ad approvare
vadano nella direzione di fare delle scelte chiare per la nostra
Regione.
Mi dispiace che ci siano solo critiche da parte dell'opposizione
verso questo piano, il quale, se verrà portato avanti - e io credo
che verrà portato avanti, in quanto lo approviamo oggi - senza
dubbio ci saranno i fondi per fare le opere vitali per questa
Regione e porterà beneficio; di conseguenza auspico che anche
qualcuno dell'opposizione possa vedere positivamente questa cosa.
Mi dispiace molto che Riccarand sia stato così negativo su tutto
questo piano, non mi sembra così negativo, mi sembra che ci siano
tantissime scelte chiare, mi sembra che ci siano delle opere
importantissime per la Valle d'Aosta... sfido qualcuno a dire che
non vi siano opere importanti in questo piano! Si fa politica, si
decide, si mettono "nero su bianco" le scelte che si fanno nel
futuro e credo che questa sia politica chiara e sia andare nella
direzione giusta. Non riesco invece a capire solo le critiche, mi
fa specie che nessuno di voi veda almeno qualcosa di positivo,
anche perché lavorare in questa direzione e mettere "nero su
bianco" che si faranno finalmente delle scelte chiare per questa
Regione... perché noi crediamo che andare a dire che si andranno a
fare investimenti importanti nella direzione dell'elenco che
abbiamo visto adesso, che sarà sottoposto oggi al Consiglio... ma
per parlare anche delle varianti stradali ad esempio della Val
d'Ayas, si andrà senza dubbio con le scelte che si faranno a
risolvere dei problemi di vivibilità nelle zone di montagna e nelle
vallate, dalla Val d'Ayas alla Valle del Lys...
(interruzione di un Consigliere, fuori microfono)
... a Cogne vi sono, anche lì, degli interventi, ma a
prescindere da questo, questi interventi che vediamo qui furono
votati dal Consiglio in una risoluzione di ottobre del 2003, in cui
si andava a chiedere alla Giunta di impegnarsi a trovare delle
soluzioni per costruire le varianti stradali nelle vallate che
avevano questa necessità. Mi sembra che oggi, andando a votare
questo piano, ci sia una risposta ben chiara a quella risoluzione
che allora fu votata da tutti. Ringrazio oggi per quel voto che ci
fu allora di andare in questa direzione e fare queste varianti
stradali, bisogna dire quello che è, e oggi c'è la possibilità,
votando questo piano, di dare una risposta chiara e concreta.
Dobbiamo quindi dire che qualcosa è stato fatto: da una risoluzione
che fu votata, oggi abbiamo un piano che in questo Consiglio ci
viene presentato e mi sembra che quell'elenco di vallate che allora
erano nella risoluzione, oggi sono in questo piano!
A me sembra che le risposte politiche inizino ad arrivare anche
ad esigenze della comunità valdostana. Questo non è un piano fatto
con della confusione - come diceva qualcuno -, senza precisione,
senza rispettare le procedure... andiamo a ricercare i cavilli, ma
contano le scelte chiare che si fanno, non i cavilli, nella vita!
Vogliamo far politica? Le scelte sono scritte sulla carta con
l'inchiostro, finalmente, così almeno nel futuro prossimo sapremo
cosa si farà; finalmente questa maggioranza ha messo per iscritto
le scelte future che vuole fare per le opere di rilevante interesse
regionale.
Presidente - La parola al Consigliere Lattanzi.
Lattanzi (CdL) - Il collega Maquignaz ha dimenticato di citare
la famigerata "Valtournenche", gliela ricordo io, magari se n'è
dimenticato, e volevo anche dargli una giustificazione rispetto
alle contrarietà che ha sentito dalle minoranze, non perché io sia
contrario, poi esprimerò il pensiero del nostro gruppo, però credo
che lui debba interpretare queste contrarietà come una
preoccupazione: quella che lui, nel 2008, tornando a Valtournenche,
deve ancora fare la strada in mezzo al paese!
Vorrei partire da quel famigerato luglio 2004, quando
l'Assessore, dopo quella bellissima mozione votata all'unanimità da
questo Consiglio, si presentò con urgenza e all'inizio di una
estate di vacanze presentò, con urgenza, quella legge che chiedeva
di dare un voto favorevole a un avvio di grandi opere di interesse
regionale. Ricordo che all'epoca l'urgenza era determinata dal
fatto che, illuminati sulla "Via di Damasco", si era finalmente
capito che questa Regione senza investimenti importanti nelle
infrastrutture avrebbe cominciato a perdere fin da subito una sfida
che siamo tutti impegnati a cercare di vincere: quella di mantenere
la nostra Regione competitiva nella viabilità, ma anche in tutte
quelle infrastrutture importanti e in quegli investimenti utili a
far sì che il nostro benessere possa continuare a crescere in
futuro.
Già all'epoca dovemmo astenerci dal dare un voto favorevole alla
legge, perché esprimemmo due perplessità, oltre ad un atteggiamento
positivo rispetto al fatto che ci fossero degli investimenti: la
prima perplessità riguardava l'urgenza, perché si parlava di 1.000
milioni e in pochissimo tempo dovemmo approvare l'idea d'investire
1.000 milioni su opere di cui non si sapeva assolutamente nulla; la
seconda era la mancanza di progettualità rispetto a questi 1.000
milioni e a dove sarebbero dovuti andare. Ci fu risposto di stare
sereni; noi ci astenemmo, ma ci fu detto: "non preoccupatevi,
perché ci sarà il momento nel quale le Commissioni e il Consiglio
potranno valutare le scelte politiche che questa Giunta e questa
maggioranza offriranno ai Valdostani". Noi... è di queste scelte
che stiamo parlando, di queste famose 14 opere che dovrebbero dare
un riavvio di investimenti. Su questo esprimiamo una perplessità:
abbiamo il sospetto che se il Ministro Lunardi, proponendo la legge
obiettivo, avesse utilizzato la stessa metodologia, probabilmente
il collega Salzone andando a Novara non vedrebbe ancora quelle
opere, perché è vero che il Governo ha tirato fuori dal cassetto
una serie di progetti che erano stati già approvati, ma che erano
rimasti nel cassetto per scelte di investimento diverse... c'è chi
punta su certe aree del Paese e altri, il Governo di centro aveva
ritenuto opportuno destinare parti importanti della finanziaria in
quella famosa legge obiettivo che il Consigliere Salzone vede
realizzata percorrendo la strada, vedendo 2.000 operai che
realizzano una delle tratte europee più importanti, il canale 5,
che da Lisbona porterà fino a Kiev, ma si parla addirittura fino a
Mosca! Quelle opere, oggi, le possiamo vedere e fra qualche tempo
le potremo utilizzare; l'altro giorno ho visto passare per la prima
volta l'"Eurostar" 500 a 350 km/h ed è stato impressionante, perché
vedere un treno che viaggia più veloce delle macchine, quando in
macchina non tutti vanno piano in autostrada, ha fatto impressione,
ma ha dato l'idea di opere che cominciano a realizzarsi. Torno alla
legge obiettivo: quella legge si era prefissata di fare le opere,
ma anche di semplificare tutte le procedure a monte degli appalti,
altrimenti quelle opere non ci sarebbero.
Avevamo espresso questa perplessità nel luglio 2004, oggi la
esprimiamo di nuovo, ribadiamo un atteggiamento positivo rispetto
al fatto di investire in questa Regione, sono 10 anni che lo
diciamo, finalmente ci sono oggi delle scelte di investimento per
il bene della nostra Regione, poi si può andare a discutere sui
criteri di scelta: c'è chi vuole il Palazzetto dello sport...
anch'io, come il Vicepresidente Lanièce, avrei preferito... anziché
parlare di magazzini per metterci dentro i documenti, vedere la
gente che fa dello sport, ma sono scelte, sono 15 milioni di qua e
20 milioni di là! Invece, quello che lascia perplessi sono una
serie di altri punti che vorremmo sollevare non per essere
contrari, ma per essere costruttivi; noi vorremmo veder realizzate
quelle opere e su questa volontà si innestano tutta una serie di
perplessità. Il fatto che ci siano dei progetti che sono arrivati
fuori termine, non è che, per caso, creeranno le condizioni per
eventuali ricorsi?
Il fatto che la legge dell'agosto 2004 preveda che le opere
abbiano tutta una serie di criteri e palesemente alcune di esse non
li hanno, ma non perché non sono buone le opere, perché sono state
presentate male sotto l'aspetto amministrativo, non è che ci creerà
il problema di blocchi degli investimenti e di blocchi di
progettualità e delle opere? Ci darà delle risposte, Assessore, lei
è qui apposta, pagato... ci dia delle risposte! Non è che la
superficialità delle schede e dei documenti creeranno le condizioni
tecnico-amministrative per cui quelle opere non si potranno neanche
iniziare e rimarranno progetti, prima di massima, poi con un
investimento da parte dell'Amministrazione regionale diventeranno
esecutivi perché si adatteranno alla normativa? Sì, probabilmente
10 progetti sono già fatti, gli altri 4 sono fatti con criteri
diversi, ma verranno adeguati, perché oggi, con la tecnologia,
basta che i progetti vadano dentro il computer che vengono
modificati e seguono poi criteri legislativi di indirizzo che
vengono fatti e questo per quanto riguarda la legittimità di tutti
gli atti; noi esprimiamo preoccupazione, Assessore, perché abbiamo
il sospetto che se la legge obiettivo del Ministro Lunardi avesse
avuto tutte queste illegittimità, anzi, queste "criticità" - non le
chiamo ancora "illegittimità", questi "rischi di illegittimità" -
forse il treno a 350 km non lo avrei visto passare!
Ci permetta poi di fare una riflessione sulla metodologia
politica: collegialità, vero... eh, Assessore! Lasciamo perdere
noi, dell'opposizione, che probabilmente dobbiamo essere gli ultimi
a sapere, voglio anche lasciar perdere le pressioni sul Presidente
della Commissione che ho ritenuto veramente poco rispettose del
ruolo del Presidente della Commissione e del Consiglio tutto,
perché condivido con il Presidente l'idea che le Commissioni non è
che sono al servizio della Giunta, sono al servizio dei Valdostani,
ed è diverso! Voi non siete la Valle d'Aosta, voi siete il Governo!
Poi c'è una Valle d'Aosta che chiede - invece di guardare - di
approfondire, di discutere, credo senza aver fatto alcun tipo di
ostruzionismo, però mi pare di capire che su questa operazione da
1.000 milioni la "collegialità" sia venuta poco!
Diceva giustamente il Consigliere Riccarand che nel gruppo di
lavoro c'è gente che ne sa a pezzi di questa storia! Nella
maggioranza - parlare per credere! - a pezzi se ne sa, a parte che
se questi sono i documenti diventa difficile, anche per i
Consiglieri di maggioranza, decidere 1.000 milioni su 3 foglietti,
a cui schede abbinate, le 40-50 schede che ci sono... ma anche le
schede sono delle sintesi su cui veramente uno, per esprimere 20
milioni di investimenti per ogni singola operazione piuttosto che
14, 18 o 35 o 500... veramente c'è un'oggettiva difficoltà! Quindi
o cambiate la procedura, la semplificate, oppure risulta una
mancanza di aggregazione, al punto che anche lei ha dovuto, in
maggioranza, battere i pugni, chiudere i cerchi, perché c'è stata
la sensazione che i singoli Assessorati, una volta sistemate le
proprie esigenze, poco sapessero di un disegno più generale!
Infine esprimo una ultima riflessione che è anche una
preoccupazione: il disegno globale della Valle d'Aosta che
vorremmo... dov'è? Ieri sera eravamo insieme a discutere sulla
Valle d'Aosta che vorremmo... queste sono opere che lavorano sul
territorio, c'è molta viabilità, però non si ha l'impressione che
queste 14 scelte disegnino in maniera coerente ed organica una
Valle d'Aosta che, nel suo insieme, fa un salto di qualità! Si ha
l'impressione che ci siano delle singole opportunità, o per qualche
Sindaco, o per qualche pezzo di maggioranza che ha qualche
interesse particolare in una vallata piuttosto che in un'altra,
però, guardandole tutte insieme, il salto di qualità per l'intera
Regione... dov'è? Migliorerà la viabilità, questo è il dato certo
perché di tutte queste opere l'80% sono viabilità, ci sarà -
speriamo! - l'aeroporto, quindi accessibilità della Valle d'Aosta
nel mondo, però manca qualcosa dietro: una volta che le strade e
gli aeroporti funzionano, la gente, qui, che ci viene a fare? A
vedere le nostre meravigliose montagne!
Ho l'impressione che in queste 14 scelte - lo dico senza astio,
ma solo come riflessione - si faccia un primo "step", ed è
sperabile che questo sia un primo "step", è il primo piano, ma se
dietro a questo primo piano non si comincia a progettare il
secondo, perché all'80% sono opere di viabilità, cioè risistemiamo
le strade, semplifichiamo i percorsi di accesso alle vallate,
miglioriamo l'arrivo in Valle d'Aosta attraverso l'aereo del
turismo commerciale, però strutture che facciano fare un salto di
qualità alla Valle d'Aosta, una volta migliorati i tratti di
viabilità, su questo c'è poco! Si parla del magazzino di archivio,
sicuramente importante, perché ci costa magari mantenere gli
archivi in qualche altro posto, c'è una risoluzione del Consiglio e
anche quello è un atto formale da seguire, però la risoluzione del
Consiglio mi sembra debole come motivazione politica per inserire
questa opera nei 14 progetti prioritari... abbiamo l'impressione
che i Comuni abbiano presentato delle singole esigenze, facendole
diventare importanti a livello regionale, per poi beneficiare a
livello locale nella singola vallata. Ci sfugge - speriamo che lei
ce la possa dare - una visione globale di come, con queste 14
opere, al di là di un miglioramento della viabilità regionale, la
Valle d'Aosta faccia, dopo aver investito 1.000 milioni, un salto
di qualità nella vivibilità!
Palazzetto dello sport: questa è stata una scelta che avete
voluto accantonare; su questo una perplessità la conservo, forse
non c'è stata sufficiente volontà, a parte gli sportivi che
continuano a lamentarsi, forse sfugge il principio che il
Palazzetto dello sport non è solo per gli sportivi valdostani, ma è
un'esigenza di carattere regionale per quanto riguarda le
manifestazioni sportive, e noi, sulle manifestazioni sportive -
ricordo il "Parallelo" di Pila qualche giorno fa, evento positivo
per l'immagine della Valle - stiamo spendendo dei soldi sugli
eventi sportivi a carattere turistico-commerciale. Non avere, in
tutta la Regione, un centro dove tenere eventi di carattere
sportivo, turistico-commerciale, è un punto interrogativo che
lascio! Forse il Comune di Aosta non ha lottato abbastanza, forse
gli sportivi stessi non fanno fatto abbastanza pressione o contano
troppo poco; sono meno scontento sul fatto che non siano stati
scelti progetti che vedevano lo smembramento di strutture sportive
nel centro di Aosta a favore di strutture esterne al Comune di
Aosta, perché - obiettivamente - parlare di spendere 40 milioni di
euro per spostare un campo da calcio mi sembra eccessivo, nel
momento in cui in bassa Valle abbiamo la gente che muore di fame,
per cui quello ci può anche stare! Ma quando parliamo di "strutture
ricettive per eventi sportivi e commerciali turistici", io una
riflessione più seria sul Palazzetto l'avrei fatta, magari non da
15 milioni di euro, magari a 30 milioni di euro, per creare, dopo
la viabilità, un mondo che attiri il turista. Non so se avete avuto
l'opportunità di stare in queste settimane nelle nostre vallate e
di parlare con i turisti, il lamento è stato uno: la Valle è bella,
ma non si sa cosa fare!
C'è finalmente il Centro termale di Pré-Saint-Didier,
nient'altro, qualche singolo albergo che si è attrezzato con un
centro benessere, ma non c'è un salto di qualità come il Trentino o
la Svizzera hanno fatto o come il Piemonte sta facendo, per
giustificare un miglioramento della viabilità, per portare poi
l'intera Regione a fare questo salto di qualità che tutti
auspichiamo!
Concludo ribadendo il nostro atteggiamento positivo e
costruttivo nei confronti di investimenti per quanto riguarda il
salto di qualità e lo sviluppo della nostra Regione; ribadiamo però
le nostre perplessità circa l'urgenza di questi atti che vengono
sempre buttati in urgenza con pochissime riflessioni, la pochezza e
la superficialità degli atti amministrativi che ci fanno dire:
"facciamo una verifica per non impantanarsi fra 6 mesi con tutti
gli altri, che magari diventano illegittimi o passibili di ricorsi
dal punto di vista della legalità"!
Presidente - La parola al Consigliere La Torre.
La Torre (FA) - Caro collega Lattanzi, lei mi sembra troppo
pretenzioso, perché quello che lei chiede di questi tempi, non solo
qui, in tutta Italia, mi sembra troppo, idealmente: un salto di
qualità... è già tanto se riusciamo a fare un salto... anche la
qualità... bisogna accontentarsi! È il piano delle grandi opere, le
opere sono grandi, questo è indiscutibile, si cominci ad
accontentare che le opere sono grandi, poi se verranno fatte è un
altro discorso, al limite potremmo entrare in un discorso di
"campanilismo" fra di noi perché è evidente che da questa
situazione non tutte le opere si potranno realizzare!
Devo dire che è sulle parole del Consigliere Maquignaz che mi
sono risvegliato, perché ho sentito la necessità di riportare le
cose al ruolo che ognuno deve svolgere, perché l'Assessore - di cui
ho stima - fa il suo lavoro, così come il Consigliere Maquignaz
quando interviene a difesa della maggioranza, e io stesso, nel
momento in cui intervengo sulle posizioni di minoranza, perciò il
Consigliere Maquignaz non deve fare un insulto alla sua e alla
nostra intelligenza: facciamo questo "giochino delle parti" che va
bene, ma non è che ci possiamo dire anche delle cose e crederci! Le
diciamo, ognuno fa il suo lavoro ed è rispettato, ma non è che
dobbiamo anche crederci, le diciamo, come diceva il Consigliere
Lattanzi: non è che mi può convincere che possiamo fare delle
cose...quindi io, al limite, posso fare un intervento più
"campanilista" parlando di Aosta, perché quando vedo parlare del
parcheggio autostradale... dico che è la porta sud di Aosta e il
Consigliere Borre sa che battaglia abbiamo fatto! Poi c'è quasi una
"sfiga", no?... perché quando parlavamo della porta a sud di Aosta,
l'Assessore regionale ai lavori pubblici che lo bocciò era Martin,
che ci fece girare per riunioni su riunioni, fra l'altro in quel
momento Follioley stampava sotto il ponte la scritta "Follioley",
che tutti quelli che passavano la vedevano, però il parcheggio
autostradale non si poteva fare... la porta a sud di Aosta con
tutte le sue implicazioni legate al parcheggio per la città, ai
collegamenti con il centro, al parcheggio che permetteva alla gente
di fermarsi sulle vie ad alta velocità, quindi sottopasso, l'arena
che diventava insieme alla "CIDAC"... nessuno si ricorda che la
"CIDAC" si è trasformata in quel "bunker" perché le è stato
impedito, insieme alla Regione, alla "Cogne" e alla città di Aosta
di realizzare un progetto, in quel piano che c'era, che era
realizzato, di trasformarsi invece nell'importante porta a sud che
doveva essere la porta dell'accoglienza della città nei confronti
dei turisti e delle persone che passavano!
Adesso arriva questo parcheggio che è senz'altro utile: anche in
questo caso c'è un'ironia della sorte, perché in fondo Aosta è una
città romana, stiamo parlando dell'ampliamento dell'ospedale, da
una parte, e, dall'altra parte, parliamo - proprio in una posizione
esattamente parallela - della ricostruzione di un parcheggio
importante avente delle valenze che sono quelle di allora, che
andrebbero ampliate. Ecco che, allora, in questo caso diventa
importante dire, con "campanilismo" - e io sono di Aosta, ho fatto
anche il Sindaco - che la città di Aosta che da una parte viene
chiamata a dare il sangue, nel senso che l'ospedale coincide con il
sangue, ma può avere un senso, capisco il progetto che può avere un
senso, ma viene chiamata la città a dare un contributo... secondo
me dovrebbe avere come contrappeso tutta una serie di interventi
sulla città che vadano ad alleviare quello che le viene chiesto da
altre parti!
Le opere ci sono, adesso il problema è: "quali saranno
realizzate".... qui lo scontro al limite, Consigliere Maquignaz,
non possiamo credere che verranno realizzate tutte, io preferisco
che venga realizzato il parcheggio pluripiano di Aosta, però io
rispetto la sua vallata, penso che per lei sia più importante
quello. Per noi è più importante questo, anche perché ad Aosta ci
sono 40mila abitanti e le necessità in termini tecnici-operativi
potrebbero pesare più a vantaggio di Aosta, quindi restiamo
nell'ambito delle cose che ci siamo detti, facciamo finta di
credere nelle rispettive posizioni e procediamo serenamente... è
già tanto se riusciamo a portare a compimento una o due di queste
grandi opere!
Presidente - La parola al Consigliere Lavoyer.
Lavoyer (FA) - Non volevo intervenire, ma dopo l'intervento del
collega La Torre, che ha sottolineato la posizione del collega
Maquignaz, devo per forza intervenire a favore della posizione del
collega Maquignaz. In questo periodo nel Consiglio vanno di moda i
Consiglieri di zona, c'era addirittura Cesal che voleva fare il
Collegio uninominale nella Valdigne... io, invece, devo fare i
complimenti al collega Maquignaz, perché ha ottenuto un risultato
importante, quindi penso che anche la sua difesa su questo piano
sia motivata. È riuscito ad ottenere l'inserimento all'interno di
questo piano di un'opera importante che io, come Consigliere di
zona della Comunità Monte Cervino, ho sempre cercato di realizzare
e far inserire in qualche piano, senza mai riuscirvi, neanche nei 5
anni che ho fatto l'Assessore ai lavori pubblici!
Veramente i miei complimenti al Consigliere Maquignaz per il
lavoro che ha saputo svolgere e la "tessitura della tela"...
riuscire a convincere l'Esecutivo; poi bisogna "dare a Cesare quel
che è di Cesare", perché ho l'impressione che l'Assessore Isabellon
cercherà di prendersi tutti i meriti di questo inserimento! Io che
so il lavoro fatto dietro le quinte dal collega Maquignaz, lo
sostengo in questa azione e chiederei al Presidente del Consiglio,
nel limite del possibile, se è possibile fare una votazione
distinta per le singole opere, perché io, anche in contrasto a
quanto detto dal mio Capogruppo sulla circonvallazione di
Valtournenche, voterei sicuramente...
(La Torre, fuori microfono) - ... io sul parcheggio di
Aosta...
... a favore. Se ciò non è possibile, dico qui che lavorerò in
stretto contatto con il collega Maquignaz, affinché almeno questa
opera venga realizzata!
Presidente - La parola al Consigliere Vicquéry.
Vicquéry (UV) - Intervengo anch'io in parte come Consigliere di
zona, non voglio "scimmiottare" i colleghi Maquignaz ed altri, ma
sono due argomenti che mi interessano, uno nella Val d'Ayas, anche
se devo dire che se dovessi, io, fare una scala di priorità di
tutti gli interventi, sicuramente anteporrei agli altri il sistema
dei trasporti, aeroporto "in primis" e ferrovie, perché la Valle
d'Aosta sta vivendo un momento di isolamento delicato. Tutti gli
interventi previsti nel piano sono importanti - ripeto - mi
soffermo solo sulla Val d'Ayas e sul problema dell'ospedale.
Rispetto alla Val d'Ayas raccomando alla Giunta di dare una
priorità a due interventi negli studi di fattibilità, uno è
l'accesso, dove - come ricordato dal collega Riccarand - c'è uno
studio preliminare e definitivo, che dà delle risposte alla parte a
monte dell'abitato di Verrès. Ricordo che la strada della Val
d'Ayas è quella rispetto alla quale la Regione ha investito di meno
negli ultimi anni, essendo assieme alla Valle di Gressoney, che
necessiterebbe di un intervento corposo, quella che è stata
regionalizzata dopo rispetto alle altre. Per cui due priorità,
l'accesso e anche il fondovalle inteso come tunnel di Champoluc,
perché la viabilità nei periodi invernali è diventata a un livello
talmente alto che ne va della sopravvivenza della località
turistica; è un paese, Ayas e Champoluc, che ha grossissime
potenzialità in termini turistici, che tuttavia vengono meno con
questo eccesso di auto nel centro storico e l'unica possibilità
tecnica che è stata individuata da anni è quella del tunnel. Chiedo
pertanto che venga previsto questo studio di fattibilità fra le
priorità assolute.
Rispetto all'ospedale rilevo due novità importanti che mi fanno
dare un voto favorevole a questo documento: innanzitutto nel titolo
- come ha riferito l'Assessore - si parla di realizzazione di un
unico Presidio ospedaliero, e poi nell'allegato al disegno di legge
n. 105 - appena licenziato dalla Giunta - che riguarda
l'approvazione del piano regionale per la salute e il benessere
sociale. In questo allegato si dice, rispetto all'obiettivo 27
dell'unificazione delle sedi ospedaliere, che nel primo semestre
2006 si prevede di realizzare lo studio di fattibilità previsto
dall'articolo 3, comma 3, della legge n. 21/2004, che potrà
contenere anche analisi comparative con soluzioni alternative fra
loro. Questo mi fa pensare che tutte le strade sono aperte, io ho
una mia opinione che ribadisco: se tutte le strade sono aperte,
ritengo che lo studio comparativo debba prevedere l'analisi attenta
delle necessità dei posti letto - mi riferisco al lavoro
dell'Assessore alla sanità - perché dai dati presentati la
settimana scorsa dall'USL rispetto all'attività ospedaliera,
registro un numero di posti letto medi occupati di 431 oltre a 54
in day hospital, rispetto a circa 570 posti letto esistenti, cioè
mediamente abbiamo un tasso di occupazione bassissimo con delle
punte minime in luglio e agosto e delle punte massime
tradizionalmente nei mesi invernali di gennaio e febbraio. Questo
per dire che nello studio di fattibilità va analizzata attentamente
la necessità di aumento di posti letto, perché ricordo che oggi
stiamo parlando di "ampliamento di ospedale" ma nel 1990 la "Giunta
Bondaz" definì la necessità di posti letto in ospedale in 800 posti
letto rispetto ai 600 esistenti all'epoca. Dieci anni dopo eravamo
scesi a 500 e, poiché i parametri del Ministero della sanità
definiscono la necessità di 5,5 posti letto per 1.000 abitanti, la
Valle d'Aosta è esattamente nel limite dei dati del Ministero della
sanità.
Sono, come sapete, dell'idea che vada ampliato l'ospedale,
chiedo che nello studio di fattibilità e nella comparazione venga
presa in considerazione anche l'ala sud, così come la possibile
acquisizione dell'ex hôtel Mont Blanc. Mi dispiace contraddire il
collega Maquignaz, ma nello studio comparativo sono previste tutte
le possibilità e a me pare che questo sia il modo serio di
ragionare, al di là dei preconcetti di ognuno di noi; dobbiamo
ragionare per realizzare un'opera che faccia il bene della Valle e
che vada a dare delle risposte serie e concrete alle necessità. Per
questo motivo accolgo con favore la predisposizione di questo
piano; è vero che è un piano che definisce delle attività di larga
massima e che non ha dei finanziamenti corrispettivi, però da
qualcosa bisogna partire, se non altro non si potrà dire che non
c'è una strategia. Qui le strategie sono ben delineate, la
realizzazione delle strategie è opera nostra ed è il compito più
difficile degli amministratori. Attendo delle risposte puntuali da
parte dell'Assessore Cerise.
Presidente - La parola alla Consigliera Squarzino Secondina.
Squarzino (Arc-VA) - Intanto vorrei chiedere scusa al collega
Maquignaz, se mentre lui interveniva, in modo poco educato nei suoi
confronti, ho fatto alcune osservazioni. Abbia pazienza, mi sono
ribellata quando ho sentito che lei riduceva all'espressione
"cercare i cavilli" quello che è il lavoro del legislatore e
dell'amministratore, quello di darsi delle regole e di
rispettarle.
A me sembrava che tutto l'intervento del Consigliere Riccarand
fosse nella logica di dire: "il Consiglio si è dato delle regole e
poi queste regole non vengono applicate". Forse ho capito male, ma
avevo interpretato il suo intervento, collega Maquignaz, - forse
malamente e in questo caso le chiedo scusa - come se il voler
rispettare la legge e le procedure che la legge indica siano da
considerare cavilli che impediscono di lavorare. Forse non era
questo il suo pensiero, ma volevo che non ci fossero equivoci.
Prendo atto con soddisfazione che c'è stato in Commissione
quell'emendamento che riguarda l'intervento dell'ospedale. Anch'io
credo - come ha detto il collega Vicquéry - che non si può più
parlare di ampliamento "tout court" o di "completamento della 3a
fase dell'ospedale"; questa era una decisione presa a suo tempo,
adesso è superata nel senso che si vuole andare oltre e se è vero -
come penso sia vero - quanto ha detto l'Assessore Cerise, che su
tutte le opere va fatto uno studio di fattibilità, su tutti gli
interventi...
(Cerise, fuori microfono) - ... non sono la stessa cosa
"interventi" e "opere"...
... quando terrà una lezione sulla differenza tra tali vocaboli
allora cercherò di spiegare anch'io perché "ampliamento del
Presidio ospedaliero" è diverso che "ammodernamento di strutture
ospedaliere". Quindi credo che siamo concordi nel dire che le
parole non sono insignificanti e l'aver scelto alcune parole
piuttosto che altre indica una prospettiva nuova, un'apertura, una
possibilità di superare gli studi attuali che sono stati già
approvati e sulla base dei quali il Comune di Aosta ha già dato
alcuni indirizzi; le conclusioni fin qui definite si possono
superare con nuovi studi di fattibilità che tengono conto delle
diverse alternative. Ritengo che nelle diverse alternative ci possa
essere l'ampliamento a sud, che è tanto caro al collega Vicquéry,
ci può essere l'ampliamento ad est, che interessa l'Assessore
Fosson, ma ci potrebbe essere una nuova risposta a questa esigenza.
Auspico che lo studio di fattibilità preveda risposte diverse,
sulla base delle esigenze nuove che la sanità pone, sia come numeri
di posti letto, ma anche come flessibilità della struttura muraria,
tale da consentire a un Presidio ospedaliero di rispondere in modo
flessibile alle innovazioni tecnologiche e alle innovazioni
chirurgiche...
Credo che sia importante che con questa scelta e con questo
emendamento si apra una strada nuova, un approfondimento a 360
gradi, che consenta giustamente di acquisire tutti quegli elementi
che la legge sulle grandi opere indica e che possono consentire a
tutti di fare una scelta più meditata e con maggiori informazioni
in mano.
Presidente - La parola al Consigliere Comé.
Comé (SA) - Brevemente, anche perché non ho partecipato ai
lavori della Commissione, questi sono stati seguiti dal collega
Lanièce che ha già espresso le valutazioni della "Stella Alpina".
Il mio intervento sarà breve e servirà per esprimere il nostro
voto.
Devo dire che quando ho preso ieri questo piano di interventi,
me lo sono letto e siccome avevo presentato una iniziativa che
riguardava l'area megalitica di Saint Martin di Corléans, ho visto
che tale area non era stata considerata mentre erano stati inseriti
dei progetti che erano già in fase di progettazione avanzata,
quindi da un lato mi sono detto: sarebbe preoccupante, dopo 36
anni, rivedere un piano di fattibilità per quanto riguarda l'area
megalitica di Saint Martin di Corléans, ma dall'altro ho pensato
che poteva essere interessante perché forse avremmo avuto
l'occasione per rivedere, attraverso un progetto di fattibilità, il
progetto Vallecchi che tanto aveva fatto discutere.
Al di là di questo, ricordo che quando l'avevamo approvato,
avevo dichiarato che questo disegno di legge poteva servire a molti
Sindaci per presentare delle proposte di interventi che non
venivano più finanziati, perché erano stati tolti i trasferimenti
di settore, quindi ricordo che avevo detto, all'epoca, che i
Sindaci si erano visti chiudere le porte con i trasferimenti di
settore e che avrebbero cercato di entrare dalla finestra con degli
interventi di rilevante interesse regionale. Invece devo dire che
questi interventi non sono entrati dalle finestre... per molti di
questi, addirittura, è stato trivellato il tetto ed sono state
fatte passare dall'alto queste opere, che sono arrivate - come ha
elencato in maniera puntuale il collega Riccarand - in modo da
decretare lo sgangheramento e l'irregolarità di questo atto.
Un altro aspetto che mi ha colpito è stato l'emendamento
presentato dal Consigliere Sandri che ha riformulato la dicitura
dell'intervento sull'ospedale; fra l'altro, vedo che l'Assessore
oggi ha dichiarato che è favorevole a questa nuova dicitura e mi
pare che nell'interpretazione fatta dal collega Salzone sia stato
detto che qui potrebbe riaprirsi, quando viene rivisto attraverso
un progetto di fattibilità l'aspetto dell'ospedale, un'eventualità
di un ospedale nuovo: questa cosa mi lascia molto perplesso, vorrei
avere spiegazioni da parte dell'Assessore.
Per quanto riguarda il piano dei 14 interventi, devo
sottolineare come questo miri soprattutto sui trasporti e condivido
che forse altri interventi sarebbero stati interessanti da
inserire. Vorrei sottolineare - qualcuno lo ha fatto prima di me -
il discorso del trasferimento del "Puchoz", ho letto prima di
Natale un intervento del Sindaco di Aosta che ha dichiarato che
prima della fine del suo mandato, nel giro di pochi anni, il
"Puchoz" sarà trasferito; qui non lo vedo neanche inserito nelle
opere e - come sottolineato da altri colleghi - molte di queste
opere rimarranno qui, sulla carta, ma quasi sicuramente non
verranno realizzate.
Esprimiamo un giudizio che possiamo dire discretamente
favorevole per quanto riguarda l'elenco, anzi, si potevano mettere
anche altri interventi nell'elenco, ma abbiamo delle perplessità
sulla realizzazione, quindi mi auguro che venga accolta la
richiesta che aveva formulato il collega Borre alla fine del suo
intervento, che dice: "spero che il ritardo eventuale di qualche
giorno causato" - fra virgolette, perché sono solidale con il
collega Borre - " causato dalla Commissione, venga rapidamente
recuperato nella fase di esecuzione"... e questo è tutto nelle sue
mani!
Presidente - Se nessun altro chiede la parola, dichiaro chiusa
la discussione generale.
La parola all'Assessore al territorio, ambiente e opere
pubbliche, Cerise.
Cerise (UV) - Ringrazio - mi sembra il minimo - tutti i colleghi
che sono intervenuti nel dibattito. Cercherò di ripercorrere nelle
risposte i punti salienti che ho colto nei vari interventi. Mi
piacerebbe fare una premessa.
Mi devo complimentare con il collega Riccarand, perché ha dato
prova di un'intelligenza diabolica e ha usato questa intelligenza
per fare il rivoluzionario non in maniera "bombarola" o "da
piazza", ma per insinuare nell'ambito della Commissione consiliare
il sospetto, anziché nobilitare il dibattito politico, come poi
fortunatamente è venuto fuori in quest'aula, perché il collega
Borre ha fatto un cenno fondamentale a questo aspetto, e cioè
questa Assemblea, e chi sedeva nella Commissione, la discussione la
doveva fare nel merito delle scelte; il merito delle scelte sta a
significare se le opere che la Giunta regionale propone danno o non
danno delle risposte alla Valle d'Aosta nel futuro, se sono quelle
le opere che riteniamo coerenti con una Valle d'Aosta che vogliamo.
Poi cercherò di dare una risposta al collega Lattanzi.
Il collega Riccarand, invece, debole di argomenti politici, ha
banalizzato tutta la questione con degli argomenti di tipo
burocratico, uscendo in una maniera che non può che essere
strumentale, perché lui sa leggere completamente fuori da quello
che dice la legge. Lui fa una serie di ipotesi, ma l'articolo 3 di
questa legge, approvato da questo Consiglio, sapete cosa chiede?
Dice:
"La Giunta regionale, sentito il CPEL, sottopone
all'approvazione del Consiglio regionale un piano di interventi che
comportano la realizzazione di opere di rilevante interesse..."
- ripeto: "un piano di interventi", che non sono le opere - ...
definiti in particolare per sapere cosa? Tre requisiti, in ognuno
di questi interventi bastava dire tre cose: l'indicazione di
massima degli interventi, e questo vuol dire che la questione di
dove si fa è strumentale, l'indicazione di massima sta a
significare che l'intervento è in un ambito; certo, quando si parla
della viabilità della Valtournenche mica la faremo in Cina, la
faremo nell'ambito della Valtournenche! Allora, lì, l'intervento
era più leggibile rispetto ad altri. Il secondo requisito è la
definizione del settore interessato, quindi trasporti, viabilità, e
il terzo le finalità perseguite. C'è forse uno di questi interventi
che è carente di queste 3 cose? No! Le hanno tutti puntualmente.
Allora quello che è previsto dalla legge è quello che abbiamo
fatto.
La legge dice un'altra cosa ed è qui la confusione: intanto
stabilisce che questo piano può essere integrato - quindi questo è
un capitolo aperto - con future proposte che nel frattempo vanno ad
essere inserite ad opera della Giunta con le modalità di cui al
comma 1, cioè tornando in quest'aula; ma poi la legge dice che gli
interventi che qui vengono approvati devono essere sottoposti
successivamente ad uno studio di fattibilità, peraltro previsto
dalla legge nazionale, e meglio disciplinato con una deliberazione
di Giunta che va a dire quali sono i contenuti. Voglio sottolineare
come fra questi contenuti ci sia uno studio comparato fra le varie
ipotesi, quindi qualsiasi opera che superi i 10 miliardi è
sottoposta comunque ad uno studio di fattibilità. Che poi qui
assumono una veste particolare che non si è detto... collega
Squarzino, lei non l'ha letta la legge, non l'ha letta...
altrimenti non avrebbe detto quello che ha detto prima! Allora,
vado avanti, cosa succede? Dice che devono essere fatti gli studi
di fattibilità e qualora questi abbiano dato un esito favorevole, a
questo punto viene stilato il piano delle opere che ritorna in
questo Consiglio, e lì si farà il discorso politico se da uno
studio di fattibilità è emerso che quell'opera indicata è quella
che risponde meglio di tutte ai bisogni.
Il procedimento prevede quindi 2 fasi... in questa stiamo
discutendo genericamente di un piano degli interventi, questa è la
differenza! Tutta quella cosa che lei ha detto, Consigliere
Riccarand, è completamente fuori strada ed è servita solo a creare
una trappola di tipo politico, nella quale pure io, come un fesso,
ci sono caduto, tant'è vero che ho stupidamente preso come una cosa
provocatoria il suo messaggio ANSA e me la sono presa con l'amico
Borre e con l'amico Perrin, ho abboccato, sono caduto nella stessa
trappola in cui era caduta la Commissione! Ma quando mai la
Commissione si deve preoccupare di questi aspetti? Non voglio
neanche - perché offenderei la sua intelligenza - smentire le sue
affermazioni, in quanto lei, quando ha tirato in ballo il "PTP",
siccome al "PTP" ci ha lavorato, sa bene di aver detto una cosa che
non sta in piedi, e l'ho già detto in Commissione, perché intanto
la coerenza con il "PTP" non è dell'intervento, ma è dell'opera,
quindi al prossimo piano...
(interruzione del Consigliere Riccarand, fuori
microfono)
... glielo dico io, perché l'ho scritto io, le dirò anche perché
ho voluto che ci fosse la coerenza dell'opera con il "PTP". Vede,
c'è una differenza di come noi due interpretiamo l'ambiente: lei
usa l'ambiente per fare del "terrorismo ideologico", infatti lo
dimostra il fatto che dopo il suo Governo all'Assessorato
all'ambiente, quando si parla di "ambiente" in Valle d'Aosta, la
gente si tocca le dita dei piedi, perché l'ambiente è demonizzato:
non si fa questo, non si fa quello, salvo l'autostrada, perché
allora l'autostrada si doveva fare perché si era in maggioranza,
prima non si poteva fare! Invece io ho un approccio con l'ambiente
di tipo pragmatico, che tiene conto del fatto che su questa terra
ci sono gli uomini che ci devono vivere e devono progredire,
compatibilmente con l'ambiente. Sulla base di questa logica, quando
abbiamo fatto questa legge abbiamo cercato di sintetizzare le
procedure, perché uno degli intoppi che ci sarebbe stato
nell'approvazione dei progetti, quindi nella fase ancora più a
valle, dal momento che il Consiglio ha definito le opere e non i
programmi, si passa alla fase progettuale, cioè si fa un progetto
preliminare che poi va al "VIA", 180 giorni senza considerare lo
studio del "VIA".
Cosa ci siamo detti? Se vogliamo dare a queste opere una
procedura accelerata, dobbiamo fare in modo che la fase
autorizzativa coincida con la fase autorizzativa di valutazione di
"VIA", tanto che abbiamo previsto che il tutto si deve esaurire in
una Conferenza dei servizi allargata al Comitato scientifico per
l'ambiente, ma se non si toglieva la pregiudiziale della coerenza
con il "PTP", la Conferenza dei servizi avrebbe "cassato" l'opera
nel momento stesso che ci arrivava! Ma la coerenza dell'opera è una
coerenza alle norme cogenti del "PTP", non degli indirizzi in
astratto, e "ad abundantiam" voglio ricordare l'articolo 8 della
legge n. 11, che è illuminante circa questo punto e sembra che sia
stato fatto proprio per questo caso. Se l'opera deve essere
coerente con il "PTP", significa che un'opera può anche essere resa
coerente con il "PTP", questo lo dissi in Commissione. Dissi:
"facciamo attenzione perché possono esserci delle opere o degli
interventi che non sono più coerenti con il "PTP" per un processo
di invecchiamento con il "PTP"". L'articolo 8 della legge n. 11,
che lei ha contribuito a fare, dice:
"In via eccezionale la
Giunta regionale, acquisiti tramite Conferenza dei servizi i pareri
delle strutture generali competenti in materia di tutela del
paesaggio, di urbanistica, nonché di quelle competenti per la
specifica materia dell'intervento proposto, può deliberare, in
deroga alle deliberazioni del "PTP", l'approvazione dei progetti di
opere di interesse generale e di lavori e di interventi aventi
particolare rilevanza sociale ed economica"
... è la testuale
definizione delle grandi opere.
In qualsiasi momento, quindi, nella fase che va
dall'approvazione del programma delle opere al momento in cui le
opere sono sottoposte alla procedura che deve dire se l'opera è
coerente con il "PTP", c'è la possibilità, quand'anche ci fosse
un'opera che non è coerente - non è il caso di queste opere -, di
fare ricorso alla procedura dell'articolo 8 di una legge regionale,
considerata anche castigante. Per cui, sull'intervento verso il
basso, mi aspettavo qualcosa di più nobile dal punto di vista
dell'approccio al problema, e qui colgo quelle sfide che mi sono
state lanciate partendo da quello che mi ha detto il Presidente
Borre: "mirare più in alto", che viene ripreso anche da qualcun
altro.
Passo sopra l'intervento del Vicepresidente Lanièce, che non ho
capito molto; l'unica cosa che ho capito è che la cosa più
importante da fare è la strada del Mont Avic, 70 miliardi... non è
una cosa da poco. Voglio solo ricordare che adesso al Parco del
Mont Avic si accede anche da un'altra parte e c'è la comunità di
Champorcher che sta recriminando di avere anche lei 70 miliardi per
arrivarci! Allora mettiamo tutto in discussione, poi
"scimmiottando" una legge dello Stato, che non c'entra niente, la
legge dello Stato è ancorata su tutta una serie di altre questioni.
C'era il "libro dei sogni", amico Salzone; a questo punto mi
aspetto un ringraziamento da parte del nostro Capogruppo, che ci ha
chiesto di aiutarlo a "sognare". Se abbiamo scritto un "libro dei
sogni", vuol dire che ho dato una risposta a una sua esigenza.
È interessante quello che ha detto il Consigliere Lattanzi sul
fatto che uno degli elementi, che dovrebbe essere alla base della
scelta di questi interventi strategici è quello di tenere alta la
competitività della Regione. Credo che questo sia il nocciolo della
questione, ma quando si vanno a proporre certi interventi sulle
strutture lo si fa in questa ottica; l'autoporto, l'aeroporto, la
ferrovia, la stessa mobilità degli snodi autostradali, l'accesso
alle valli, abbiamo fatto degli investimenti sulle testate di
queste valli che sono consistenti, per verticalizzare lo sci, che
non sono oggi così al sicuro e poi si aprirà anche il capitolo
della messa in sicurezza un giorno, quindi voglio tranquillizzarla,
ricorsi in questa fase non ce ne sono. I ricorsi potrebbero venire
fuori nel momento in cui si mettessero all'appalto delle opere che
risultassero, come tali, incoerenti con il "PTP" o che fossero
prive dello studio di fattibilità, previsto da una legge statale;
allora sì, ma in quella fase... ma gli interventi... non c'è
scritto da alcuna parte che devono essere coerenti con il "PTP"!
Questo lo dice la legge.
Ci sono poi delle contraddizioni che sono emerse e che mi corre
l'obbligo di riprendere. Mettiamoci d'accordo, ci abbiamo messo un
anno e mezzo per definire questo piano di interventi, qualcuno ci
accusa di essere stati lenti, ci dice: "in un anno e mezzo ci avete
"scodellato" solo questa robetta qua"? Qualcun altro invece dice:
"in pochissimo tempo ci avete buttato lì questa roba, come se
fossero scelte estemporanee fatte all'ultimo momento". Non so, fate
voi, mettetevi d'accordo, per me va tutto bene; resta il fatto che
noi, questo piano, lo abbiamo elaborato sulla base di
approfondimenti che sono durati un anno e mezzo.
Veniamo adesso alla questione degli studi di fattibilità, prima
di dare una risposta al collega Vicquéry. Qual è la verifica che
dobbiamo fare? Dobbiamo fare la verifica in qualsiasi sia la fase
di progettazione, adesso è uscito il collega Comé che rilevava il
fatto che non era stata inserita l'area megalitica di Saint Martin
de Corléans, ma non ha senso, è in appalto, non c'è da definire
niente! Invece, per quelle che saranno le grandi opere che
discenderanno da questo piano degli interventi, si tratta ancora di
definire i piani di finanziamento. Si tratta di fare la
fattibilità, e la fattibilità significa andare a ricercare, anche
da un punto di vista esecutivo, qual è la realizzazione che più
risponde al quadro dei bisogni.
Allora, se il collega Riccarand ha citato i 7 difetti, devo dire
che la deliberazione del 2001 che disciplina i contenuti dello
studio di fattibilità, contiene 7 punti in cui ci sono i tempi di
realizzazione, in cui si va a vedere dove devono essere localizzate
le opere, questa volta non in linea di massima, ma puntualmente,
perché non si tratta di interventi, ma di opere, dove ci sono i
costi benefici e si fa la comparazione fra i vari progetti e le
varie soluzioni. Ecco perché sono aperto al fatto che chiamare un
intervento con un titolo o l'altro non cambia niente, mentre è
fondamentale che dallo studio di fattibilità emerga qual è l'opera
che risponde ad una serie di crocette che si vogliono dare. Quello
è il momento topico e in quella sede, quando avremo gli studi di
fattibilità, sarà opportuno che le Commissioni consiliari chiedano
come si sono sviluppati gli studi di fattibilità per poter dire se
si è proceduto in maniera congrua con il dispositivo, prima, di
legge e, poi, amministrativo.
Il collega Vicquéry pone due problemi interessanti, ne cito uno
che chiama in causa proprio il concetto di studio di fattibilità:
lì abbiamo un progetto che ha superato la fase di valutazione del
"VIA", è un progetto da 12 milioni di euro che prevede
l'allargamento della strada regionale per la Valle d'Ayas. Questo
progetto non risolve però dei problemi di tipo strategico, dove
abbiamo uno svincolo che interseca la statale e poi si immette
nella direttrice del paese, creando un possibile disagio. Già a suo
tempo la "SAV" aveva, su varie sollecitazioni, fatto delle ipotesi
di spostamento del casello: una era lo spostamento sotto il
Cimitero che avrebbe generato un tunnel e poi un viadotto terribile
dietro il Castello di Sarre, con un impatto ambientale terribile...
cosa ho detto? Sì, ho detto una "bestialità"... volevo dire il
Castello di Verrès. C'era poi l'ipotesi di Torille, che era quella
di dire: "sopraeleviamo, immaginiamo di fare uno svincolo prima, si
entra dopo Torille in una galleria e poi si esce". Noi abbiamo un
progetto che ha superato il "VIA"... cosa significa aprire la
fattibilità? Significa andare a vedere se questi progetti possono
competere in termini di costi-benefici, perché se ci troviamo di
fronte a delle "sventole" di centinaia di miliardi per rapporto a
22 miliardi, capite che diventa difficile la convenienza! Piuttosto
uno sopporta un modesto disagio.
Diversa è la questione di Pont-Saint-Martin, dove l'ipotesi di
fare un nuovo svincolo che porti fuori da quella località l'accesso
alla Valle del Lys è realistica, ma questo lo dico io, poi gli
studi di fattibilità ci diranno cosa fare. Si tratta di fare un
confronto nei termini previsti dalla deliberazione di Giunta e poi
vediamo, perché se la differenza dei costi sta nell'ambito del
30-40%, possiamo ragionare, nel senso che si va a risolvere
definitivamente il problema, ma se questa differenza si scosta da
decine di volte come è ipotizzabile, io mi prendo la responsabilità
di dire che non sono d'accordo per una ipotesi di questo genere; lo
dico io, poi saranno le Commissioni e chi deve fare la valutazione
a decidere. Questo significa fare gli studi di fattibilità e la
questione comparata.
La questione dell'analisi comparativa: ci eravamo già impegnati,
sia in Commissione, sia in altra sede, quando è stata sottolineata
la delicatezza e si è anche ravvisato che nello studio di
fattibilità che era annesso all'opera, qui possiamo parlare di
opera, l'ampliamento dell'ospedale ad est, si era detto ed avevo
preso impegno che sarebbe stato opportuno approfondire soprattutto
lo studio comparato fra le varie ipotesi, quindi ipotizzando un
nuovo ospedale e cose di questo genere, in maniera che ci sia una
certezza per definire quell'opera che correttamente dovrebbe essere
la più corrispondente, quindi sono il primo a sostenere
l'opportunità.
Non so se ho risposto a tutti... voglio chiudere cogliendo la
provocazione del collega Lattanzi, se trovo l'elenco delle 14
opere. Il collega Lattanzi mi chiedeva se era questa la Valle
d'Aosta che volevo... allora io gli rispondo di sì. Io voglio una
Valle d'Aosta dove ci sia un unico ospedale, un ospedale moderno,
in grado di dare tutti i servizi, dove momenti drammatici come
possono essere le sale operatorie abbiano un'accoglienza e una
collocazione più razionale e umana di come avviene adesso. Voglio
una Valle d'Aosta con una Università che stia nella città di Aosta
per quanto possibile, in un luogo che potrebbe essere quello delle
attuali Caserme, peraltro concretizzando un processo che è già
stato avviato, c'è una norma statutaria, ci sono stati una serie di
passi avanti fatti precedentemente con il Presidente Perrin e che
adesso si stanno accelerando; vedere lì una bella Università,
magari con delle nuove facoltà che più prendono in considerazione
la problematica della montagna. Naturalmente una Valle d'Aosta che
sia anche raggiungibile con un sistema ferroviario, che non sia
quello che tutti censurano, ma questa non è solo una nostra
peculiarità, a giudicare da tutta una serie di interviste fatte a
livello nazionale, e questi sono degli interventi che costano
tantissimo e non c'entrano niente con la viabilità, perché qualcuno
vorrebbe svilire questo programma dicendo che ci si limita ad
interventi sulla viabilità... non è così!
La questione della porta sud della città di Aosta è un punto
delicato, perché oggi abbiamo quell'area che deve trovare la sua
identità come momento di decentramento per la distribuzione della
gente che viene in Valle, perché l'accesso a Pila e quindi a Cogne
può essere immaginato come alternativo a quello della strada per
Cogne. La telecabina: tutti abbiamo imparato a sciare a Pila,
quando si andava su, una volta, a piedi e poi con le famose
"bidoncine" blu e rosse. E finalmente ha detto bene chi è andato
nella Valle d'Ayas recentemente: a Champoluc il problema del
traffico è un problema da Protezione civile, perché se succede
qualcosa lì, in certi momenti non sai più come venirne fuori.
Questi sono problemi, ma è anche un problema quello della gente che
deve vivere in paesi come Fontainemore, come Lillianes, come
Valtournenche, che stanno morendo, e qui sarebbe stato interessante
che qualcuno mi avesse fatto una proposta, che mi sarei aspettato
nell'ambito di un dibattito politico più elevato che non quello di
andare a cercare le "virgole burocratiche" che è una roba che fanno
i settimi livelli in Regione! Mi sarebbe piaciuto discutere del
vecchio "progetto Olivetti", che prevedeva quella sorta di anello
di gallerie che univa tutte le testate della Valle d'Aosta,
progetto meno banale di quanto si pensi, poi accantonato, riesumato
dal "PTP". Perché non parlare di una cosa di questo genere in
alternativa a queste assi di penetrazione?
La questione del Palazzetto dello sport piuttosto che la
"Cittadella degli archivi" è interessante, ma qual è la differenza
in questo contesto? È che noi - e ribadisco quanto detto in
Commissione - abbiamo un progetto che da un punto di vista
tecnologico e strutturale è una bellissima ideazione per conservare
gli archivi. Il "VIA" ha censurato questo progetto perché dice che
è collocato in una zona, dove può laminare il Buthier, cosa che è
successa; allora, per rendere coerente questo progetto con il
"VIA", sarebbe stato sufficiente togliere il piano terreno della
struttura e fare una sorta di palafitta in cemento armato, in modo
che se lamina l'acqua passa sotto... ma così facendo, si andava ad
infirmare la bontà di tutto il telaio architettonico strutturale di
questo progetto. Allora tanto valeva dire: "dal momento che in
questo momento la legge ci impone solo di individuare una
localizzazione di massima, prendiamo per buono il progetto che
abbiamo e immaginiamo di traslarlo in un ambito della città di
Aosta"; quindi tutto quel "strapparsi le vesti", sapevamo
benissimo, la scelta della Giunta io l'ho condivisa, anzi con
sollievo, sono stato io a fare i sopralluoghi con la Guardia di
finanza, perché loro non avevano il problema della laminazione, in
quanto stanno più indietro e poi ci fanno sotto dei parcheggi,
quindi il problema è risolto.
Ma perché devo andare a buttar via un progetto costato centinaia
di milioni, che strutturalmente dà tutte le risposte che si
vogliono, gli archivi possono essere considerati come si vuole, ma
sono la memoria della nostra storia! Non è cosa da poco e per un
poco di tempo il "topo d'archivio" l'ho fatto quando lavoravo in
Regione come dipendente. Il fatto di avere, anche qui, una
struttura depositaria di queste cose, credo che faccia parte di una
Valle d'Aosta che mi piacerebbe vedere realizzata: per questo vi
invito a votare questo provvedimento.
Si dà atto che, dalle ore 18,56, riassume la presidenza il
Presidente Perron.
Presidente - La parola al Consigliere Lattanzi.
Lattanzi (CdL) - Per dichiarazione di voto. In parte l'Assessore
è riuscito a sollevare alcuni dubbi che avevamo su questo piano di
interventi, chiarendo bene che il piano di interventi è diverso dal
piano delle opere, che andremo a rivalutare nel momento in cui fra
questi interventi verranno scelti quelli che... e per quanto
riguarda la legittimità, una risposta l'ha data, io la prendo per
buona avendo visto che citava le fonti legislative. Forse il
collega Riccarand avrà l'opportunità di controbatterla, ma io
rimando a quello che lei ha detto, quindi il fatto che la
legittimità sarà un problema che dovrà essere affrontato quando
discuteremo il piano delle opere. Poi ha dato una sua risposta per
quanto riguarda il discorso della coerenza di questo insieme di
piani di interventi, per quanto riguarda la provocazione che le ho
fatto, cioè la Valle d'Aosta che vorremmo.
Concordo con lei che, per quanto riguarda la Valle d'Aosta che
tutti vogliamo... infatti ci chiediamo come mai lei sta da una
parte e io sto dall'altra, concordo che insieme vogliamo le stesse
cose: vogliamo una Valle d'Aosta più integrata in un sistema di
comunicazioni di trasporti al resto dell'Europa, quindi non mi
stupisco che si vada a fare investimenti in quella direzione.
Vogliamo una Valle d'Aosta dotata di una struttura universitaria
degna di questo nome, non sparsa su tutto il territorio regionale,
quindi che possa sviluppare quella cultura che è straordinariamente
importante che si sviluppi in Valle d'Aosta, perché contrariamente
a quello che si pensa i migliori laureati purtroppo in Valle
d'Aosta non ci lavorano, in quanto fanno esperienze di "master" e
di lavoro all'esterno della Regione e poi là si fermano, con il
rischio di avere quei pochi laureati valdostani - purtroppo per noi
-, proprio per effetto della lontananza, che si è attutito con
l'Università della Valle d'Aosta, ma che necessita di una serie di
infrastrutture per poter sviluppare quelle che dovrebbero essere
delle eccellenze in termini di formazione. Quando vedo
"scimmiottare" la "Bocconi" o il "Politecnico" di Torino mi
entusiasmo poco, quando comincio a sentir parlare di corsi
universitari che qualificano con eccellenza alcuni settori
strategici della nostra Regione, lì mi trovo d'accordo, perché la
cultura è una leva straordinaria per creare ricchezza e sviluppo,
così come sono d'accordo sulla riflessione che si farà sul fatto
che il raggiungimento delle valli è una problematica e lei prima ha
lanciato una provocazione interessante: quella dell'anello di
congiunzione delle valli alte... certamente, se ne può
discutere.
Certamente la Valle d'Aosta che vogliamo noi è una Valle d'Aosta
che si rimetta in moto, perché dobbiamo ammettere che anche la
Valle d'Aosta - come l'Italia - purtroppo non scherza in termini di
arretratezza; se pensiamo che le grandi opere si sono limitate
all'autostrada, di grande opere ne abbiamo fatte veramente poche!
Infatti la carenza infrastrutturale dell'accessibilità delle
vallate è una, la sicurezza delle nostre vallate è due, le
infrastrutture per creare formazione è tre, ci sono tutta una serie
di opere che oggi analizziamo che hanno quello scopo, quindi il
ritardo della Valle d'Aosta è lo stesso che abbiamo in Italia.
L'Italia ha fatto già delle scelte, ma siamo ancora molto indietro
ed è auspicabile che continui un certo lavoro anche nella prossima
legislatura, e "Dio ci scampi" da quelli che fanno - come dice lei
- dell'ambiente l'ideologia terroristica, perché quello sarebbe
fermare di nuovo il paese dopo 30 anni che si è riavviato!
Io lancio un'altra provocazione che è una provocazione di
bilancio: siamo nel piano degli interventi, 14 saranno messe alla
prova della loro fattibilità, poi ci troveremo qui perché dovremo
decidere quali di queste opere... ma in base a quale criterio
decideremo quale di queste opere? Il primo criterio sarà quello
delle finanze, allora le anticipo che se dovessimo essere messi di
fronte a 14 opere egualmente fattibili e dovessimo per necessità di
bilancio decidere quali fare, perché i soldi non saranno 1.000
milioni, ma magari saranno 300 - al di là della capacità di
indebitamento che l'Assessore Marguerettaz ci dimostrerà che
avremo, perché a indebitarsi siamo pronti, abbiamo uno "Standard
& Poor's" che ci dice che siamo con i bilanci talmente a posto
che ci possiamo anche indebitare -, lì, caro Maquignaz, ci sarà il
momento della verità, perché quali saranno quelle finanziabili? Ho
il sospetto che la Valtournenche... andiamo avanti per un bel pezzo
dentro il centro storico, perché è evidente che rispetto a queste
14, ci sono delle priorità che sono più priorità delle altre... è
lì che si dovrà andare a discutere!
Oggi approviamo un piano di interventi... vediamo di questi 14
quanti sono fattibili, poi ci troveremo a discutere; stanziamento
per tutta l'operazione di quest'anno 1,5 milioni, per il prossimo
un altro milione e mezzo... non stiamo parlando di 300 milioni il
prossimo anno e neanche di 400 milioni fra 3 anni! Stiamo parlando
che se ci indebiteremo e avremo ratei da 20 milioni l'anno per 20
anni, ci saremo indebitati per 400 milioni che, con gli interessi,
non basteranno neanche per averne 300, e staremo a discutere, su
300 milioni di indebitamenti, 3 opere!
Ho l'impressione che l'ospedale sia prioritario, è una
sensazione; è un'altra sensazione che se in 5 anni faremo
l'ospedale, il collega La Torre non abbia torto quando dice che se
ad Aosta gli si chiede un sacrificio, non gli si potrà non dare una
serie di investimenti per liberarla a sud - in termini urbanistici
- da una serie di problematiche che la società sta vivendo, quindi
ho l'impressione che lo snodo a sud della porta di Aosta sia
un'altra priorità. Ecco, non voglio esprimere una contrarietà
perché abbiamo espresso una positività del piano, ma ci rivediamo
al piano delle opere dove dovremo valutare le opere fattibili e i
soldi destinabili, quindi poi approvare la loro realizzazione.
n questo momento ci asterremo, lasceremo passare il piano
auspicando che tutte quelle problematiche che il collega Riccarand
ha sollevato e lei ha contraddetto, siano demandate al "dopo
approvazione" delle opere; aspettiamo fiduciosi e auspichiamo che
le opere si possano realizzare al più presto.
Presidente - La parola al Consigliere Riccarand.
Riccarand (Arc-VA) - Rapidamente perché molte cose sono già
state dette, ma vorrei partire da questa distinzione su cui
l'Assessore si è molto accalorato e ha anche convinto il collega
Lattanzi: su questa fantomatica distinzione fra un piano di
interventi e un piano delle opere. Questa distinzione non esiste,
non la dico io questa cosa, il problema è che lei si smentisce da
solo, Assessore, perché non sono io che ho predisposto le schede di
valutazione, siete voi che lo avete fatto! Se lei va a vedere nelle
schede in cui avete chiesto di presentare gli interventi, se per
gli interventi, come lei dice, non è richiesta la coerenza con il
"PTP", per le opere sì, allora perché nelle schede di valutazione
chiedete sull'intervento: "coerenza con il "PTP""? C'è scritto:
"l'intervento", non è scritto "l'opera"... è coerente con il "PTP"?
Sì, l'intervento, ma la risposta è "no"!
(Cerise, fuori microfono) - ... cosa c'entra? La legge dice che
è l'opera che deve essere coerente, non l'intervento! Si legga la
definizione di opera!
... è esattamente la stessa cosa! Comunque non esiste questa
distinzione fra "intervento" e "opere", perché sono la stessa cosa
e non c'è alcun piano di interventi a cui seguirà un piano di
opere; questo piano di opere non ci sarà mai, non verrà mai in
Consiglio! Verrà in Consiglio il piano complessivo di tutte le
opere dell'Amministrazione, in cui ci sarà qualcuna di queste
opere, ma non questo piano che seleziona queste 14 opere! Comunque,
tale distinzione è un sofisma totale che serve per "tacconare"
questa situazione, ma è chiaro che vi mettete in una ottica di
illegittimità evidente!
Guardi, Assessore, che il rispetto delle procedure non è
burocrazia, ma è sostanza nella democrazia, anche questo Consiglio
non potrebbe funzionare senza un regolamento e se dicessimo: "va
bene, il Regolamento si rispetta a spanne, no, il Regolamento si
rispetta e se ci sono delle procedure si rispettano"! Se non volete
rispettare certe cose, non dovete metterle nelle procedure; se non
volete rispettare la coerenza con il "PTP", avete solo da non
metterlo nella legge. È vero che si può superare l'incoerenza, ma
se voi la chiedete in legge, poi dovete averla! Lei chiede la
sostanza politica, ma la sostanza politica - e mi rivolgo al
collega Maquignaz -... questo elenco di 14 interventi a cosa serve?
Non è che la circonvallazione di Valtournenche non andava avanti
perché non era inserita in questi 14 interventi e non è che farà un
passo avanti perché è stata messa qui...
(interruzione del Consigliere Maquignaz, fuori
microfono)
... c'era già il progetto preliminare. Il fatto che sia inserito
qui è irrilevante. Le faccio altri esempi: qui è stata inserita una
cosa che a noi interessa molto, cioè il primo intervento di
ammodernamento del sistema ferroviario valdostano, c'è una scheda,
500 milioni di euro, dovremmo essere d'accordo! Io sono convinto
che il fatto che qui scriviate questo non significhi nulla! Lei ci
dice: "adesso facciamo gli studi di fattibilità"... ma come? Chieda
all'Assessore Pastoret al suo fianco quanti studi sono in corso:
"Politecnico" di Torino, prof. Caposio, accordo quadro per
l'ammodernamento della ferrovia; abbiamo bisogno di scriverlo qui
per dire che si fanno dei passi avanti? Quindi non cambia
nulla!
Il Consigliere La Torre diceva: "porta a sud"; a parte il fatto
che lì c'è già uno studio di fattibilità per il parcheggio, che ci
sono già studi di fattibilità per il parcheggio pluripiano... ma
pensiamo forse che scrivendo questa cosa, fa un passo avanti quel
progetto? Non fa alcun passo avanti, perché le cose sono ferme, non
perché non sono scritte nei documenti, ma perché non c'è stata
sufficientemente volontà politica, perché non c'è stata capacità
amministrativa e manageriale per portarle avanti! Allora, voi,
facendo un elenco di 14 opere, fate un'operazione che per l'80% è
propagandistica, mettete un elenco di opere solo per dire: "faremo
quelle cose lì", sapendo che inserendole lì non fate alcun passo
avanti, e cercate, viceversa, di ritagliare una corsia privilegiata
per alcuni interventi che non sappiamo quali siano, che andranno
avanti sicuramente! Ma su tutto il resto questa cosa non significa
nulla, non produrrà nulla, se non sconvolgere quel minimo di
comportamenti, di regole, di procedure che ci siamo dati!
Mi chiedo anche: voi avete messo qui l'ammodernamento
dell'aeroporto, ma noi abbiamo in discussione in questo Consiglio
un provvedimento che riguarda delle scelte operative
sull'ammodernamento dell'aeroporto, c'è un "master plan" che è
stato approvato dalla Giunta... adesso ci venite a dire che fate un
nuovo studio di fattibilità e questo significa un passo in avanti
rispetto all'aeroporto? Ma non ha alcun senso logico quello che
state facendo, avete fatto un elenco di cose in cui ci sono cose le
più disparate, cose già decise da tempo, cose che hanno già
progettazioni avanzate, cose che sono alla nascita, che non partono
allo stesso livello. Questa è una somma di eventi e di interventi i
più disparati in cui avete messo dentro di tutto, pochissimi
andranno avanti, non hanno alcuna copertura finanziaria! L'unica
cosa che mette in moto è una mole straordinaria di incarichi e di
studi di fattibilità, vedremo anche quanti, perché noi l'aspettiamo
al primo Consiglio di febbraio, quando ci verrà a dire quali studi
di fattibilità sono stati assegnati... siamo proprio curiosi di
vederli!
Ribadiamo un giudizio negativo su questo provvedimento, che è un
provvedimento che si colloca all'interno di una legge sbagliata,
impostata malamente, che non rispetta le regole del procedimento
amministrativo, non contiene scelte che sono convincenti, e
soprattutto non fa fare un passo avanti - che sia uno! - ad
interventi importanti per la comunità valdostana.
Presidente - La parola al Consigliere Sandri.
Sandri (GV-DS-PSE) - Una questione di contenuto e una questione
di forma, che ci fanno dire "sì", con convinzione, a questo
progetto di legge.
In termini di contenuti sicuramente il problema della ferrovia:
questa è una legge che vuole dare un contributo allo sviluppo
economico della Valle d'Aosta. Ora, niente come la ferrovia nei
prossimi decenni sarà un moltiplicatore straordinario di rapporti
economici e culturali, sociali e turistici. Il poter andare da
Torino ad Aosta in un'ora significa aprire all'Università della
Valle d'Aosta spazi finora inesplorati, non solo quindi per
l'occupazione, ma anche per gli studi e per tante altre
attività.
Crediamo molto in questo progetto e trovarselo fra una delle 14
grandi opere è un fatto positivo, come è positivo capire che in
quel progetto c'è la definizione di uno dei due "tournants" -
secondo noi, fondamentali - per l'ammodernamento della ferrovia:
l'eliminazione di quel tratto appesantito che va da Verrès a
Chambave e che limita sia le prospettive di elettrificazione, sia
la percorribilità. L'altro
"tournant" è "il baffo" di
Chivasso, che è territorio di altre Regioni e qui bisognerà
sviluppare le relazioni opportune. Credo che questo abbia anche un
problema di tempi non indifferente, perché fra pochi giorni aprirà
l'alta velocità Torino-Novara con l'abbandono del nodo di Chivasso
e nel settembre 2006 verrà aperta al traffico la Chivasso-Ivrea. I
tempi della storia ferroviaria italiana e dello sviluppo della
Valle d'Aosta sono ormai strettissimi... se vogliamo salire sul
treno della storia e dello sviluppo, credo che questa sia l'ultima
occasione!
Dal punto di vista dei contenuti non possiamo non rimarcare con
apprezzamento, insieme al collega Nicco che se n'era occupato con
grande dedizione, l'inserimento della "Cittadella degli archivi".
Concordiamo sul fatto che se c'è un progetto, per quanto ancora non
localizzato, questo non possa essere buttato via, ma debba essere
valorizzato perché la memoria di un popolo è anche la sua identità.
In tema poi di metodo, questa legge porta ad un metodo che è
fondamentale: si fanno le scelte comparando delle opzioni diverse,
in modo serio e scientifico, con delle procedure certe. Questa
legge sicuramente instaura un meccanismo del genere, quindi non
possiamo che augurarci che questa sia applicata e sia applicata
bene. Sia chiaro, questo vale per tutti i 14 punti: che gli studi
di fattibilità devono essere fatti seriamente e quindi
possibilmente da personale di prestigio esterno all'Amministrazione
e non da personale che magari in questi anni è stato stipendiato,
che ha frequentato troppo "i palazzi" della Regione o dell'USL,
perché non avrebbe la serenità d'animo di fare uno studio di
fattibilità senza condizionamenti di sorta.
Con questo auspicio il gruppo dei "DS" dà un pieno voto
favorevole alla legge.
Presidente - La parola al Consigliere Cesal.
Cesal (UV) - Oggi non avrei voluto intervenire, ma sono stato
"tirato in ballo", prima dal collega Lavoyer quando ha parlato dei
Consiglieri di zona, riferendosi soprattutto al collega Maquignaz.
Credo di essere l'antesignano come Consigliere di zona, perché sono
stato spesso additato come uno che tende a difendere gli interessi
della zona da cui proviene: dalla Valdigne.
Devo dire che non ho seguito tutta la discussione sul piano
delle grandi opere, perché era assegnata ad una Commissione di cui
non faccio parte, composta da colleghi all'altezza della
situazione, in grado di esprimere un giudizio, l'ho seguita solo
marginalmente, rileggendo oggi, vedo che la Valdigne qui non c'è!
Allora, mi sono preoccupato, nel senso che dico forse è il caso che
intervenga anch'io per chiedere che sia inserito anche il
provvedimento della Valdigne... che ne so?... la circonvallazione
di Morgex, che è una cosa che si potrebbe tranquillamente
fare....
(interruzione di alcuni Consiglieri, fuori microfono)
... passa sotto il letto di casa mia l'autostrada!
Al di là delle battute, credo che anche il modo scherzoso con
cui è stato affrontato questo dibattito stia a dimostrare che
quelle che erano state le incomprensioni del periodo precedente al
Natale, con "dichiarazioni di fuoco" sui giornali, da una parte, e,
dall'altra, siano state superate, quindi ritengo che questo sia un
buon passo avanti e vada accolto positivamente, perché anche
l'Assessore ha ammesso di essere caduto nel tranello tesogli da
quella "volpe della politica", come viene spesso indicato il
collega Riccarand. Apprezzo questo modo di affrontare le cose,
apprezzo il modo con cui si è risolta la vicenda, a cui era stata
data un'enfasi esagerata rispetto alla sostanza delle cose, per cui
non posso che esprimere il parere positivo, mio e dell'"Union
Valdôtaine", in ordine a questo problema.
In maniera ironica, ma intelligente, l'Assessore mi ha "tirato
in ballo" anche lui, quando ha detto che vorrei "sognare". Mi è
venuto in mente un personaggio molto caratteristico, Cussi Lino, un
veneto emigrato in Francia a 15-16 anni che è diventato uno dei più
grandi proprietari di cave in Francia ed essendo uno che commercia
anche in pietre, veniva spesso a Morgex, aveva intenzione di
riprendere le cave di Morgex e mi diceva: "la cosa più bella che
c'è al mondo sono le cave, mi porto le famiglie a visitare le cave,
la montagna tagliata da cima a fondo è la cosa più bella che c'è"!
Io non riuscivo a capire, ma lui parlava di questo con passione,
perché per lui la cava era la sua vita, aveva rappresentato la sua
fonte di ricchezza ed era qualcosa che lo entusiasmava.
Devo dire all'Assessore - scusi, Assessore, ma lo dico -
:neanche questo piano delle grandi opere mi aiuta a sognare, ma ha
degli aspetti positivi, nel senso che credo nella programmazione a
lungo termine, in quanto elemento portante della politica. Non
possiamo vivere alla giornata, abbiamo bisogno di intervenire in
settori strategici se vogliamo procedere alla modernizzazione del
nostro territorio. E la modernizzazione del nostro territorio,
l'adeguamento del nostro territorio all'evoluzione dei tempi non
può che passare attraverso una rete infrastrutturale adeguata, non
può non passare attraverso la realizzazione di opere di grande
portata. Credo che questo provvedimento vada in questa direzione.
Evidentemente è solo il primo passo; sono convinto che si andrà
avanti, perché sono anche convinto che l'Assessore Cerise è uno che
non sogna, per carattere, ma è uno che quando si mette in testa
qualcosa va avanti come "un rullo compressore", va avanti con
determinazione e persegue gli obiettivi che si è proposto. Quindi
sono convinto che questo possa andare nella giusta direzione. Non
mi aiuta a sognare, ma sono convinto che, alla fine, quando saranno
realizzate queste opere, l'intero complesso di queste opere...
saranno 5, 10, 15, 20 anni non lo so... avremo realizzato un
piccolo sogno, cioè avremo trasformato questa nostra Regione che
necessita di interventi infrastrutturali.
Per questo motivo dichiaro il voto favorevole mio e dell'"Union
Valdôtaine".
Président - S'il n'y a pas d'autres collègues qui souhaitent
intervenir, je soumets au vote l'acte avec l'amendement de la IIIe
Commission:
Consiglieri presenti: 32
Votanti: 24
Favorevoli: 21
Contrari: 3
Astenuti: (Comé, Frassy, La Torre, Lanièce, Lattanzi, Salzone,
Stacchetti, Tibaldi)
Il Consiglio approva.
Presidente - Mi pare giudizioso, con questo, terminare l'esame
degli argomenti per oggi.
Il Consiglio è riconvocato domani alle ore 9.
La seduta è tolta.
---
La séance se termine à 19 heures 51.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK