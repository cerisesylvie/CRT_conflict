Consiglio Regionale della Valle d'Aosta - Oggetto del Consiglio n. 3039 del 23 novembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3039 del 23 novembre 2017 - Resoconto
OGGETTO N. 3039/XIV - Ritiro di mozione: "Introduzione nel
disegno di legge di approvazione del bilancio per l'anno 2018 di
interventi di natura fiscale per favorire lo sviluppo
economico".
Rosset (Presidente) -
Punto n. 21 all'ordine del giorno.
Per l'illustrazione ha chiesto la parola il Consigliere Marquis; ne
ha facoltà.
Marquis (AC-SA-PNV) -
Questa iniziativa nasce dalla
consapevolezza che vi è una grande priorità anche in Valle d'Aosta,
quella di riuscire a rilanciare l'economia per poter creare
dell'occupazione. Anche il rapporto di ieri della Banca d'Italia ha
evidenziato che, nonostante i timidi segnali di ripresa, ci sono
difficoltà importanti per l'occupazione nella nostra regione.
Crediamo che il percorso attuato dal bilancio dell'anno scorso, che
ha portato ad ottenere l'approvazione della norma di attuazione
sulla manovrabilità fiscale nello scorso mese di settembre, abbia
creato il presupposto per poterci dare uno strumento per favorire
delle iniziative tese al rilancio economico in Valle d'Aosta.
La nostra è una piccola regione di montagna e ci sono tanti
studi che attestano che vivere in montagna costa circa il 20
percento in più che vivere in pianura; questo sta a significare che
anche fare impresa in montagna ha dei costi aggiuntivi rispetto a
quelli sostenuti in altre realtà. Abbiamo delle difficoltà insite
al nostro territorio, legate all'accessibilità, che comportano
costi aggiuntivi per tutti coloro che operano nelle realtà anche di
media montagna, non solo sulla dorsale della Valle centrale.
Abbiamo poi delle caratteristiche del nostro tessuto economico e la
sua estrema polverizzazione che portano in evidenza tutta una serie
di difficoltà per favorire il suo rafforzamento. Abbiamo quindi un
tessuto molto frastagliato sul territorio, caratterizzato da
piccole dimensioni, imprese a dimensione di famiglia, con
produzioni non basate sulla quantità ma sulla qualità.
A tutti questi elementi di sfavore si aggiungono anche
problematiche e penalizzazioni che abbiamo dovuto avere sino ad
oggi sotto il profilo fiscale. Ci sono territori molto più favoriti
rispetto al nostro, a livello economico, a livello di bacini di
utenza, a livello di sistema imprenditoriale, che attuano già da
anni delle politiche a favore delle imprese. Sono territori che
hanno utilizzato le capacità messe a disposizione dalla loro
Autonomia speciale (mi riferisco alle Province di Trento e di
Bolzano), ma ci sono anche Regioni a Statuto ordinario che hanno
già da anni intrapreso un percorso di semplificazione delle norme e
di facilitazione anche a livello fiscale dell'insediamento e del
consolidamento del tessuto imprenditoriale, che attuano politiche
di favore (mi riferisco a Regioni che sono posizionate molto meglio
della Valle d'Aosta e, a titolo di esempio, si può parlare della
Lombardia, dell'Emilia-Romagna, della Toscana). Noi non riusciamo
ad essere competitivi e attrattivi anche a livello di capacità di
attirare nuovi insediamenti da fuori Valle, perché, contrariamente
al passato in cui c'erano tutta una serie di agevolazioni
disponibili in funzione delle regole di allora, oggi non ci sono
gli strumenti necessari.
Questa norma sulla manovrabilità fiscale ci consente da oggi di
poter intervenire a favore delle imprese. Noi riteniamo
fondamentale favorire questo percorso, perché è l'unico possibile
per creare opportunità di lavoro. Se non si sviluppa il tessuto
imprenditoriale non si creano posti di lavoro.
Abbiamo presentato tale iniziativa nel momento di
predisposizione del bilancio per impegnare il Governo regionale a
predisporre una valutazione, un pacchetto di iniziative a favore
delle imprese, per poter consolidare - come dicevo prima -
l'economia della Valle d'Aosta. Ci sono diversi ambiti sui quali si
può intervenire a seguito dell'approvazione della norma fiscale (la
norma di attuazione) e
in primis
, solo per fare alcuni
esempi in riferimento anche a quello che descrivevo prima, si può
intervenire a livello di IRAP. Tanto per dare un dato, l'IRAP nella
Provincia di Bolzano ha un'aliquota del 2,68 (l'aliquota
ordinaria); da noi, in Valle d'Aosta, è del 3,9, quindi abbiamo già
1,20 punti di aliquota supplementare rispetto alla Provincia di
Bolzano. La Provincia di Bolzano ha sette aliquote, noi ne abbiamo
ventuno. Ci sono quindi due ordini di problemi: intervenire per
creare condizioni fiscali di vantaggio e migliori rispetto alle
attuali e, dall'altra parte, in parallelo, mettere in essere un
pacchetto di iniziative di semplificazione delle aliquote. Si
possono anche sicuramente riequilibrare le aliquote tra le varie
categorie. Porto alcuni esempi. In Valle d'Aosta un piccolo
imprenditore ha la stessa aliquota di una banca. Nella Provincia di
Bolzano le banche e le assicurazioni hanno aliquote più alte
rispetto alle piccole imprese, ai piccoli imprenditori
neo-insediati; così come si possono pensare iniziative legate alle
imprese innovative, alle imprese in cui si devono sviluppare
attenzioni sulle pari opportunità e per i giovani che hanno
particolare difficoltà ad introdursi nell'ambito del lavoro
autonomo. Anche la Banca d'Italia, nel rapporto di ieri, ha
evidenziato che l'occupazione nel lavoro autonomo è calato
all'incirca del 3 percento in Valle d'Aosta. Crediamo quindi che ci
siano degli spazi da utilizzare al meglio che devono essere
valorizzati e centrali all'interno della predisposizione del
bilancio e della legge di stabilità. Debbono esserci chiaramente
anche da parte degli uffici tutta una serie di verifiche, di
simulazioni dell'impatto di politiche di programmazione economica e
di programmazione fiscale sulla definizione del testo e del corpo
del bilancio.
Credo che con l'approvazione di questa norma della manovrabilità
fiscale si potrà finalmente cominciare a portare avanti un percorso
legato alla programmazione economica. Sino ad oggi questo non è
stato possibile. Da oggi in avanti credo basti avere della buona
volontà e mettere in atto iniziative che vadano nell'interesse
dell'impresa e del cittadino.
Noi riteniamo che sia importante ridurre le tasse. Ridurre le
tasse evita di raccogliere delle risorse dalle tasche dei cittadini
per poi doverle distribuire di nuovo attraverso percorsi non esenti
da burocrazia, e quindi da tempistiche di erogazione che
contribuiscono poi ad ingessare tutto il processo economico.
Pertanto tale iniziativa vuole impegnare il Governo a fare queste
valutazioni e a considerare con il giusto peso questa problematica
all'interno della prossima legge finanziaria.
Alle ore 18:20 assume la presidenza il Vicepresidente
Farcoz.
Farcoz (Président) -
La parole au collègue Perron.
Perron (UV) -
Pur condividendo il fatto che questa
Regione possa lavorare sulla fiscalità, sulla possibilità di avere
questa parte come strumento di autonomia, mi permetto, collega
Marquis, di ricordarle che purtroppo la norma di attuazione da noi
approvata in questo Consiglio all'unanimità non è legge dello
Stato, perché non è stata pubblicata. Il quadro che lei ci ha
delineato sulla possibilità di intervento purtroppo ad oggi non è
attuabile nella sua pienezza; quindi ogni iniziativa che oggi per
certi aspetti si pone o rischia di porsi oltre i limiti delle norme
nazionali vigenti in materia fiscale - perché è materia riservata
alla disciplina dello Stato - rischia di porsi fuori dal confine
della piena legittimità.
Voglio ancora ricordare che il Governo statale è intervenuto in
modo pesante sulla disciplina dell'IRAP negli ultimi anni, perché
di fatto ha ridotto il carico fiscale per tutte le imprese in
maniera significativa. Se lei ricorda, era stata data la
possibilità di scorporare dall'imponibile IRAP il costo del lavoro,
cioè del personale, in una prima fase consentendolo soltanto per il
personale a tempo indeterminato e, successivamente, si era permesso
lo scorporo di tutto il costo del personale, compreso il costo del
personale a tempo indeterminato e quello stagionale. Con la
Finanziaria del 2016, però, a tali interventi si è aggiunta
l'esclusione degli agricoltori dal novero dei soggetti passivi
dell'imposta, per cui ad esempio ad oggi sull'agricoltura non
risulta essere applicabile l'IRAP. Voglio ricordarle che tali
interventi, apprezzabili dal punto di vista del privato, hanno
ridotto pesantemente (e non di poco) il gettito IRAP della Regione
e non c'è stata nessuna compensazione da parte dello Stato italiano
in tal senso. Se da una parte vi sono state misure che hanno
facilitato l'intervento in certi settori, parallelamente per le
entrate della Regione questo ha comportato un abbattimento di
entrate di non poco conto (su ciò credo che interverrà in modo più
approfondito di me il Presidente). Noi stiamo ragionando sulla
legge di bilancio e penso sarà saggio intervenire su tale legge al
fine di semplificare innanzitutto, laddove è possibile, le norme
fiscali che esistono per renderle compatibili con l'attuale sistema
legislativo in vigore, in attesa dell'entrata in vigore di questo
decreto legge su cui si basa la mozione proposta.
Io ritengo che ogni nuova norma di agevolazione fiscale - perché
questo si suggerisce - debba essere coordinata con il sistema
tributario nazionale, trovando peraltro un'adeguata copertura
finanziaria per gli anni in cui si pensa di concederla. Ritengo
quindi che queste decisioni vadano prese con molta attenzione e
contemperate - su questo mi permetto di insistere - con il fatto
che le risorse necessarie alla copertura di eventuali iniziative
fiscali vadano sottratte necessariamente nella logica dell'economia
del bilancio con interventi da altre tipologie. Lei conosce molto
bene questo aspetto e credo vada opportunamente tenuto in
considerazione.
Mi permetto di ricordare che le manovre fiscali dello Stato in
questi anni hanno pesantemente richiesto a questa Regione dei
sacrifici in bilancio, quindi penso che prima di mettere in piedi
tali interventi siano necessarie analisi molto approfondite, con
ragionamenti più articolati rispetto a quanto contenuto in una
mozione. Nel momento in cui si mette in piedi un'iniziativa di
questo genere è necessario fornire una prospettiva concreta, a
medio termine di sviluppo, anziché immaginare azioni
tout
court
- mi permetta di definirle "
spot
", ma non nel
senso dispregiativo del termine - che danno risultati limitati, ma
che spesso (l'abbiamo visto in altri settori) tante volte poi non
sono neanche utilizzate pienamente da tutti coloro che
potenzialmente ne hanno diritto.
Per quanto riguarda poi l'introduzione di ulteriori riduzioni
fiscali su aliquote di tributi - se posso dare un contributo - io
penso che anche qui sia necessaria un'attenta valutazione delle
situazioni agevolative già esistenti a livello nazionale. Penso ad
esempio al settore delle microimprese, a quello che citavo prima
dell'agricoltura, a quello delle imprese innovative piuttosto che
ai giovani: questi sono tutti settori che ad oggi sono già oggetto
di interventi statali in materia fiscale contributiva; ritengo sia
obiettivamente indispensabile - non solo necessario - tenerne
conto, per non rischiare di creare sovrapposizioni o generare
incoerenze con la normativa statale.
Un ultimo ragionamento sui tributi degli Enti locali. Anche qui
mi permetto di ricordare come la normativa statale sia intervenuta
negli ultimi anni e anche qui, purtroppo, in assenza della
pubblicazione di questo accordo che abbiamo votato e che tuttora
non è legge, non è possibile ad oggi per la Regione intervenire su
questa materia. Dal nostro punto di vista credo pertanto sia utile
e opportuno rimandare questa discussione nel momento in cui
discuteremo in maniera approfondita del bilancio regionale. Il
Governo regionale sta definendo in questi giorni la proposta di
bilancio, quella sarà la proposta che la Giunta regionale, la
maggioranza intende fare come visione su tanti settori. Ritengo
quindi che sia opportuno rimandare; ci sarà tempo per valutare
eventuali correttivi e suggerimenti per migliorare il testo e penso
che sarà anche necessario un lavoro in Commissione. Ci sarà la
possibilità di confrontarsi.
Dal nostro punto di vista, però, oggi non è immaginabile
accettare un'impegnativa che chiede al Governo regionale di
introdurre nella prossima legge di bilancio - per le motivazioni
che ho già esposto - tutte le impegnative contenute in questa
mozione. Pertanto noi non sosterremo la mozione presentata dal
collega Marquis.
Alle ore 18:28 riassume la presidenza il Presidente
Rosset.
Rosset (Presidente) -
Ha chiesto la parola il Consigliere
Marquis; ne ha facoltà.
Marquis (AC-SA-PNV) -
Collega Perron, alcune osservazioni
sono doverose dopo aver ascoltato il suo intervento.
In primis
occorre evidenziare che è stato un percorso
molto difficile arrivare all'approvazione del decreto e della norma
in Consiglio dei Ministri. L'approvazione è avvenuta a metà del
mese di settembre e in genere ci vogliono quindici o venti giorni
per arrivare alla pubblicazione del decreto. Ora si tratta solo di
avere la pubblicazione. Io mi chiedo: è stata sollecitata la
pubblicazione o stiamo lì a guardare e ad aspettare? Mi sembra che
questo tema sia sottovalutato da come mi ha descritto lei la
situazione: aspettiamo, il Governo non l'ha ancora pubblicato,
forse è meglio parlarne in primavera, con calma verificheremo con
più attenzione e faremo dei ragionamenti sulle normative di
carattere fiscale... io credo sia grave l'affermazione che lei ha
fatto! Il nostro compito è sollecitare che venga pubblicato prima
possibile questo decreto. Io mi aspettavo che fosse già stato
fatto, ma da quello che mi dice la situazione non pare sotto
controllo!
Per quanto riguarda le politiche in materia di IRAP fatte dallo
Stato negli ultimi anni, è vero che sono state prese delle
iniziative da parte dello Stato, ma non solo per la Valle d'Aosta,
per tutte le Regioni italiane! Nonostante le politiche dello Stato,
le altre Regioni hanno provveduto ad abbassare il carico fiscale,
perché è risaputo che la situazione in Italia è difficilissima per
poter fare impresa e c'è la necessità di addivenire ad una politica
più equa e più corretta poiché, diversamente, l'occupazione non
cresce. Se non cresce e fare impresa è impossibile all'interno
delle nostre regioni, avremo solo la platea della disoccupazione
che aumenta, abbiamo i giovani che non trovano lavoro e coloro che
vengono espulsi dal mondo del lavoro. Occorre fare una
programmazione economica, così come ho potuto apprezzare ieri le
parole del relatore della Banca d'Italia che ha dato conto del
rapporto dei primi otto mesi: ha detto che confida, per un po' di
crescita dell'occupazione, sulla norma che è stata presa di riforma
dei mutui, norma che abbiamo cercato di mettere in atto, poi
approvata dal nuovo Governo. Credo sia questa l'attenzione che
bisogna avere per il sostegno alla crescita economica, perché non
basta arrivare alla fine dell'anno e leggere le pubblicazioni della
Banca d'Italia per dire che quest'anno l'economia è cresciuta.
Bisogna iniziare a fare della programmazione economica. Se non si
fa della programmazione di questo tipo è difficile che, in una
realtà di montagna come siamo noi si possa rafforzare il nostro
tessuto economico!
Se ancora non è stato fatto, io credo sia importante in questi
giorni cercare di sollecitare la pubblicazione del decreto, perché
è anomalo il fatto che dal 16 settembre non ci sia ancora. Questo è
un atto il cui
iter
dovrebbe andare di
routine
, non è
una cosa normale. Mi sembra una cosa sulla quale urge impegnarsi
per poter inserire nell'ambito della Finanziaria - almeno noi lo
crediamo - delle norme a vantaggio del fare impresa, perché,
diversamente, ci rassegniamo a guardare un'economia che andrà
sempre peggio, con una disoccupazione che cresce e un'occupazione
che cala.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Abbiamo ascoltato il collega Perron su
questa nostra mozione. Avremo modo sicuramente di confrontarci
durante il dibattito della Finanziaria, però fa specie che su un
tema fondamentale come questo - il 16 settembre è stata approvata
questa norma storica, l'abbiamo detto tutti, tutte le forze
politiche in quest'aula - oggi ci venga praticamente comunicato che
la norma non è stata pubblicata. Pertanto noi probabilmente non
potremo mettere in campo leve fiscali diverse e azioni dirette che
potevano fare la differenza all'interno della nostra Finanziaria.
Il rammarico più grande è legato proprio alle politiche fiscali,
non a
spot
- ho sentito questo termine ma non lo condivido -
a politiche fiscali a lungo respiro. Il collega Marquis ha fatto
qualche esempio, ma basta confrontarci - io sono più propenso a
guardare costoro - con i nostri amici della Provincia di Bolzano,
del Südtirol e della Provincia di Trento. È interessante capire, se
avete avuto modo di studiarvela, qual è stata la strategia che
pochi giorni fa hanno messo in campo per quanto riguarda il
lavoro.
Io penso che il tema fondamentale della nostra comunità e della
nostra Regione sia quello di creare occupazione, consolidare,
mantenere e creare posti di lavoro, soprattutto nel privato, in un
momento in cui noi andremo ad affrontare un bilancio con meno
risorse rispetto a pochi anni fa. Questo però non è l'oggetto del
dibattito.
Cito quattro esempi, perché fanno la differenza. Nella Provincia
di Trento, riguardo alla Finanziaria 2018/2020, i soggetti ad
aliquota ordinaria che incrementano l'occupazione stabile oltre il
5 percento - quindi se vogliamo una percentuale relativamente bassa
- azzerano l'IRAP; dal 3,9 percento si è passati all'azzeramento
per creare occupazione, posti di lavoro alle aziende e alle partite
IVA.
Un altro passaggio fondamentale (non so se avete avuto modo di
coglierlo): riguardo ai soggetti ad aliquota ordinaria con
staffette generazionali - è un suo settore, collega Guichardaz - la
Provincia di Trento abbatte l'aliquota dell'IRAP (che è la tassa
diretta sulle aziende) dal 3,9 all'1,6 percento, con un
abbattimento del 70 percento. Quindi lì accompagnano alla pensione
le persone che sono vicine alla pensione e creano le condizioni per
assumere. Stiamo parlando di settori privati, non del settore
pubblico o delle partecipate.
Altro elemento fondamentale, dal nostro punto di vista
importante (e questo non è uno
spot
): sempre nella Provincia
di Trento, collega Guichardaz, perché questo è un altro suo
settore, per le nuove imprese con attività sostitutive la
tassazione è zero. Queste sono azioni di natura fiscale per creare
occupazione. Lei si occupa di occupazione, di posti di lavoro, di
attività produttive, è veramente imbarazzante ascoltarla! Lo
sappiamo che abbiamo meno risorse pubbliche, ma proprio per quello
abbiamo la possibilità di modificare le regole del gioco, di
incrementare posti di lavoro a costo praticamente zero, perché un
posto pubblico o parapubblico costano molto di più alla
collettività valdostana, sapendo che oltretutto deve essere
asciugata, sapendo che oltretutto quel modello non è più
sostenibile, e l'abbiamo detto in modo inequivocabile in questi
anni. Noi oggi sentiamo una rassegnazione da parte dell'ex
Assessore, che l'ha portato quasi a dire "facciamo quattro passi
indietro": non è stata pubblicata la nostra manovrabilità, quindi
non facciamo nulla e poi ne parleremo probabilmente. È un peccato,
collega Guichardaz, e mi rivolgo a lei perché è il settore più
toccato, quello - se vado fuori strada mi riprenda, collega - delle
nostre tredicimila partite IVA. Sono quelle che fanno IRPEF, IRAP,
IRPEG che alla fine ci danno la possibilità di poter predisporre la
nostra Finanziaria.
Oltre tutto questo, sempre le Province a Statuto speciale, sia
Bolzano che Trento, hanno abbattuto comunque il soggetto ad
aliquota ordinaria dal 3,9 al 2,68 percento. Capite che sono
percentuali molto forti, non a pioggia, perché i tre esempi che vi
ho citato vanno nella direzione opposta: tu crei posti di lavoro e
io, dal punto di vista fiscale, ti metto in campo delle azioni e
creo delle concessioni. Per le concessionarie, ad esempio, lo Stato
ha un'aliquota del 4,2 percento, collega Guichardaz, e loro hanno
un abbattimento del 45 percento (2,7). Per quanto riguarda invece i
soggetti con apparecchi da gioco, loro hanno messo in campo una
nuova fiscalità. Ad esempio la fiscalità statale, che è
praticamente la stessa (quella da 3,9), l'hanno aumentata del 30
percento e la portano al 4,9. Sono esempi semplici - io direi
chiari - che nulla hanno a che vedere con degli
spot
, perché
questi non sono
spot
, tant'è vero che sono nel triennio
2018-2019-2020, proprio perché c'è un indirizzo di natura politica.
Io non so - e lo chiedo al Presidente della Regione - se ci sono le
condizioni nei prossimi giorni di far pubblicare la nostra norma
per creare quelle condizioni legate alle agevolazioni, alle
politiche fiscali per le nostre imprese, a mantenere i posti di
lavoro, soprattutto a crearne di nuovi a costi comunque
inferiori.
Per quanto riguarda le agevolazioni sui fabbricati, sempre le
due Province (sia Trento che Bolzano) hanno messo in campo
ulteriori abbattimenti in fatto di politiche fiscali per chi
produce, per chi fa reddito e per chi crea posti di lavoro.
Relativamente agli immobili di categoria A10 (studi professionali),
se tu hai dei posti di lavoro e crei occupazione ti do le
condizioni per abbattere dei costi, se mi mantieni dei posti di
lavoro e, soprattutto, se ne crei di nuovi. Riguardo ai negozi è
esclusa la grande distruzione e questo, ad esempio, è un altro
indirizzo di natura politica, se crediamo alla piccola
distribuzione. Le due Province a Statuto speciale - che io dico
essere molto simili a noi, anche a livello di conformità numerico -
nell'abbattimento dei costi, e quindi delle tasse legate agli
immobili, vanno ad incidere su quale attività, collega Guichardaz?
Vanno ad incidere sulla piccola attività, da uno a cinque
dipendenti, e lì l'abbattimento è più importante, più robusto.
L'altro passaggio importante è stato fatto sugli alberghi, sugli
hotel, è un'altra misura che loro hanno messo in campo per dire: se
mi confermi i posti di lavoro e me ne crei di nuovi, io ti creo
delle politiche fiscali in modo che tu possa investire, mantenere
tali posti e crearne di nuovi. Ho citato esempi semplici, ma
mettono in evidenza che a monte c'è un indirizzo di natura politica
delle Regioni molto simili alle nostre.
Faccio un ulteriore passaggio per confermare questa proposta: il
settore delle banche. Voi direte: cosa c'entra il settore delle
banche sulle agevolazioni IRAP o su quelle immobiliari legate ai
fabbricati? Ebbene, tre Regioni a Statuto speciale, che hanno
competenza primaria sulla fiscalità, vanno a modificare l'aliquota
dello Stato: il 4,65 lo aumentano del 30 percento. È una scelta di
natura politica, che si fa in Finanziaria; una scelta che crea
eventualmente le condizioni per poi abbattere in altri settori,
magari più delicati, più bisognosi, dove la politica incide e
decide una traiettoria.
Termino, perché l'obiettivo era capire e conoscere quali erano
le iniziative del Governo regionale. Dopo aver ascoltato l'ex
Assessore, che praticamente da rassegnato ci dice che probabilmente
su quello non si toccherà nulla perché nulla è stato pubblicato,
quindi non abbiamo competenze e non possiamo farlo - non so se tale
rassegnazione è indotta, diretta, o indiretta - lo stato dell'arte
è questo. Pertanto chiediamo, se è possibile e se c'è la volontà,
di pubblicare questa norma, in modo da poter inserire all'interno
della nostra Finanziaria delle agevolazioni non a
spot
, ma a
lungo respiro, per creare posti di lavoro.
Presidente -
Ha chiesto la parola il Presidente della
Regione; ne ha facoltà.
Viérin (UVP) -
J'ai écouté avec attention les différentes
interventions et je crois qu'il faut mettre un peu d'ordre dans la
discussion, dans les prémisses, dans ce qui s'est passé, dans les
résultats qu'on a obtenus et aussi dans la possibilité que cette
disposition d'application - qui a été approuvée et qui est en phase
de adoption définitive - peut représenter en termes de perspectives
pour la Vallée d'Aoste.
Sicuramente il tema della fiscalità vede più sensibilità, e la
nostra convinzione, nel dire che oggi gran parte delle sfide della
nostra comunità si giocano sulla pressione fiscale. Se la nostra
democrazia di prossimità, il nostro federalismo valdostano potrà
ancora avere un senso, molto deriverà da quanto noi torneremo ad
investire sui nostri Comuni, per garantire autonomia finanziaria
alle nostre Collettività locali ed evitare che la pressione fiscale
vada a cascata sull'unica fonte che è rimasta in capo ai Comuni,
quella dei tributi comunali, sapendo anche che certe disposizioni
nazionali - che negli anni hanno avuto quell'accortezza di imporre
tributi - non hanno poi dato la possibilità ai Comuni di utilizzare
appieno tali risorse.
Dico questo perché ci fa piacere constatare che oggi la norma
sulla fiscalità ha tanti padri o, meglio, tanti padrini e
acceleratori o conquistatori di quel
dossier
, giustamente
ognuno ha giocato il proprio ruolo e la propria funzione in quel
pezzo di
dossier
. Vorrei ricordare - perché è sempre bene
ricordarlo, visto che in alcune occasioni ho avuto modo di parlare
con qualche
fan
come ognuno di noi Amministratori ha, che ha
detto: "però quel risultato è stato conseguito da... quell'altro è
stato conseguito da...", che la questione dell'autonomia
finanziaria, del rilancio di una moderna "zona franca" - per
utilizzare una parola che toccava un po' le corde del cuore dei
valdostani, che è altra cosa, ma che poteva avere una visione
moderna di una possibilità regionale di adattare la fiscalità
modellata sulla nostra comunità - nasce da ben lontano. Nasce da
questo Consiglio regionale, da un preludio di sensibilità
autonomiste che si incontravano su certi temi, dalla
Constituante
di Cogne, dal bilancio che qui ha visto dei
dialoghi su certi temi,
in primis
sul rilancio della zona
franca, nasce da studi che abbiamo commissionato attraverso esperti
dell'Amministrazione e da chi, come noi che eravamo ancora
all'opposizione, si è avvalso di competenti esperti per darci una
mano, per andare nell'ottica di studiare una zona franca moderna.
Questo
iter
, durato circa due anni e più, si è poi concluso
con la discussione di una norma di attuazione; ci ricordiamo delle
audizioni in Commissione di circa un anno e mezzo, due anni fa, che
poi hanno giustamente visto l'approvazione della norma di
attuazione. Questo per dire che qualche mese fa è stata approvata
la norma di attuazione, dopodiché non si è più fatto niente...
questa è la promulgazione da parte del Presidente della Repubblica
e la pubblicazione sulla Gazzetta Ufficiale, quindi non è che non
si è fatto niente. Si è fatta la medesima cosa per quanto riguarda
altri passaggi.
Pertanto, al di là di quando questa disposizione sarà
effettivamente applicabile, le considerazioni politiche sono altre.
Intanto, non so che idea si aveva qualche mese fa del bilancio,
quando abbiamo parlato del DEFR, c'era un ritardo nella
predisposizione per via della questione finanziaria. Avevamo una
questione finanziaria aperta, ancora oggi siamo in contenzioso con
lo Stato e, finché non vediamo i nostri emendamenti inseriti,
andremo in fondo a questa battaglia di rivendicazione delle nostre
risorse. Non diciamo di mettere il carro davanti ai buoi, ma un
mese fa si discuteva dell'incertezza dei 144 milioni, sembrava che
Gentiloni dovesse venire in Valle d'Aosta ad annunciare non so che
cosa e non ha annunciato proprio niente. Ancora oggi noi stessi
abbiamo avuto dei colloqui; abbiamo degli accordi che vogliamo però
vedere formalizzati. Tanto per riprendere le parole di alcuni
Consiglieri presenti in II Commissione, con cui ci siamo
confrontati, abbiamo detto che noi comunque costruiremo un bilancio
rivendicando le nostre prerogative e vogliamo la certezza che
queste siano scritte.
Questo per dire che la nostra norma sulla fiscalità è molto
importante, ma occorre anche vedere la disponibilità delle risorse
da investire, per cui bisogna fare dei ragionamenti condivisi. Non
si vuole perdere tempo, ma su temi così grandi della fiscalità
credo che un minimo di dibattito all'interno di quest'aula ci vada,
al di là di volerlo fare in fretta per questo bilancio, salvo poi
dire che siamo ritardo con il bilancio. Questo bilancio andrà
sicuramente sugli Enti locali, sui temi sollecitati al collega
Guichardaz, sul lavoro e su certi temi di rilancio del tessuto
produttivo. Ad oggi il tema della fiscalità rimane giustamente
à
la une
, ma non per questo, se il dibattito oggi assume una
piega giusta, deve essere subito interpretato come un attacco su un
intervento che diceva semplicemente: siamo d'accordo, però
aspettiamo di vedere la promulgazione e la pubblicazione sulla
Gazzetta Ufficiale per poter utilizzare questi spazi e pianificare,
anche da un punto di vista della contabilità, la prospettiva di
questa norma. Tutto si può dire, che bisognava fare, che voi
avreste fatto, ma a mio modesto parere bisogna stare nella misura
della giusta e corretta interpretazione della fiscalità.
In termini di fiscalità, giustamente bisogna aprire un dibattito
su cosa può essere messo in campo tra l'Amministrazione regionale e
gli Enti locali, perché diciamo già che l'idea che abbiamo
condiviso è rifinanziare la "48", i trasferimenti senza vincoli,
per dare la possibilità di utilizzare gli spazi finanziari, sono
cose che ci siamo detti in questi anni, sono state battaglie di
rivendicazione. Parallelamente, la politica della fiscalità andrà
accompagnata al sistema di federalismo valdostano degli Enti
locali, chiaramente a regia regionale, ma d'intesa con i nostri
Enti locali. Gli spunti li condividiamo, non è stato detto che non
si condividono. È stato semplicemente detto che la possibilità oggi
esiste, ma va costruita con un percorso che accompagnerà anche
risorse che, tra l'altro, si possono utilizzare eventualmente
durante l'anno, e l'abbiamo visto con il bilancio armonizzato. Se
durante l'anno ci sarà la volontà di utilizzare spazi che possono
essere messi in campo
ad hoc
per delle misure sulla
fiscalità si potrà fare. Oggi, a ridosso di un bilancio, è
impossibile: le norme non ci permettono di fare subito questa cosa,
è semplicemente per dire che non è che non si fa, ma lo si vuole
ponderare in condivisione. Se poi anche su questo argomento bisogna
trovare spunti polemici, va bene, ma non è questo lo spirito che
può animare temi così importanti come la fiscalità, soprattutto
scelte così importanti per la nostra comunità.
Presidente -
Ha chiesto la parola il Consigliere Marquis;
ne ha facoltà.
Marquis (AC-SA-PNV) -
Ho apprezzato la pacatezza, il tono
con il quale il Presidente è intervenuto sull'argomento.
Da parte nostra non vi è di sicuro una questione di paternità
sul venire a discutere chi ha fatto di più o chi ha fatto di meno
per raggiungere questo obiettivo. Ciascuno sa qual è il contributo
che ha fornito. Credo invece che la centralità vada data a cosa
rappresenta questa leva per lo sviluppo dell'economia.
Mi sembra, da quello che si è percepito in aula, che ci sia una
visione un po' diversa rispetto al valore della fiscalità per poter
riattivare il lavoro, è l'unica leva a disposizione ed è risaputo
da tutti, non bisogna essere degli economisti per poter dire queste
cose. Ho letto qualche giorno fa un articolo riguardo ad
un'intervista di Toti, il Presidente della Liguria, il quale chiede
maggiore autonomia. Mi hanno colpito le sue parole quando ha detto:
"Io vorrei poter avere più autonomia per consentire ai Comuni di
ridurre l'IMU e trasferir loro le risorse, io, come Regione". Credo
che noi viviamo in una situazione con un'economia soffocata, e
questa è una priorità assoluta. Non possiamo rassegnarci ai tempi e
alle dinamiche di questo tipo di pratiche. Voglio solo ricordare -
per quello che ne so, poi non vado oltre perché certi dettagli non
li conosco - che la pubblicazione dovrebbe essere un automatismo.
Non penso occorrano ulteriori pareri dopo che la norma di
attuazione è stata approvata dalla Presidenza del Consiglio dei
Ministri.
L'invito che posso rivolgere al Governo è quello di fare di
tutto, in questi giorni, per riuscire a fare il punto su questa
situazione, ma di non demordere. Nel frattempo facciamo delle
simulazioni, vediamo come possiamo ridurre le cose e prepariamoci,
perché questo è il centro, il perno della nostra finanziaria.
Secondo noi la visione diversa deriva un po' dal fatto che oggi la
sfida non è più quella di mettere 10 milioni di qua o 5 milioni di
là, perché questi milioni ora li devo andare a chiedere ai
cittadini e devo lasciarglieli nelle tasche per poter attivare gli
investimenti. È quello che ci siamo prefissi con l'iniziativa sui
mutui per riattivare l'edilizia, è l'unica strada per poter creare
sviluppo.
Ritengo sia importante che tutti, ciascuno nel proprio ruolo...
voi più di noi, perché siete voi oggi che avete le responsabilità
di Governo, che dovete attivarvi nelle sedi opportune per poterci
consentire di discutere all'interno della Finanziaria, e poter
applicare il più possibile queste iniziative di defiscalizzazione.
Credo ce ne siano diverse; adesso ci siamo soffermati solo
sull'IRAP, ma ce ne sono altre che meritano attenzione e che
possono sicuramente svolgere una funzione importantissima per il
nostro tessuto economico di montagna. Rinnovo pertanto l'invito.
Credo che però gli uffici non possano essere lasciati lì a dire:
"state tranquilli, lo facciamo nella primavera prossima", ma che
comincino a fare simulazioni subito, e poi vediamo quando possono
essere applicate; che ci possano portare, nelle prossime sedute
delle Commissioni, delle simulazioni di cosa significa intervenire
su questi ambiti, quali possono essere le rimodulazioni tariffarie
all'interno dei vari sistemi fiscali. I bilanci che abbiamo fatto
si facevano così perché non c'erano condizioni diverse, ma tutti
sappiamo quanto ci siamo battuti per arrivare a questo, sia a
livello ideologico che amministrativo. Non possiamo sicuramente
lasciarci andare ad un clima di rassegnazione.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Io sono sempre stato un convinto
assertore che avere la possibilità di intervenire sulla fiscalità
sia, prima di tutto, un'opportunità per la Valle; un'opportunità
che potrà avere i suoi benefici se e quando riusciremo a far
crescere il "sistema Valle d'Aosta".
Forse qualcuno ha dimenticato di dire che questa competenza
sulla modulazione della fiscalità allo Stato costa zero. È
un'opportunità che viene data alla Valle d'Aosta, ma deve essere
fatta a saldo zero per lo Stato. È molto facile pensare di mettere
in campo delle misure, ma queste devono far crescere il sistema
Valle d'Aosta, sennò si fa esattamente l'errore fatto nel 2010,
quando la Valle d'Aosta si è portata a casa i dieci decimi della
fiscalità, ma non è stata in grado di far crescere il sistema Valle
d'Aosta. Se non facciamo crescere il sistema Valle d'Aosta,
togliamo a uno per dare agli altri. La base di questa rimodulazione
deve essere la crescita della Valle d'Aosta: questo è palese, è
pacifico. Con ogni manovra, con ogni riduzione dell'IRAP a livello
nazionale abbiamo visto che le risorse della Regione scendevano.
Questo è un dato di fatto, perché noi abbiamo come prima
conseguenza le misure che lo Stato impone a tutto il sistema
italiano, ma poi abbiamo l'opportunità - ed è una grande
opportunità - di modulare la fiscalità. Certo, ma deve essere
legata al sistema della crescita.
Lo dico in tutta sincerità: non sapevo neanche che non ci fosse
la pubblicazione, ma ne prendo atto. Se non c'è la pubblicazione,
probabilmente è difficile avere già eventualmente delle soluzioni a
livello di bilancio regionale. Però, se non si può votare questo
per la mancanza di pubblicazione, a livello regionale penso che si
possa prendere l'impegno di dire che saranno le prime cose su cui
le strutture della Regione dovranno lavorare, ma a testa bassa,
nell'interesse dei cittadini valdostani. Se abbiamo un'opportunità
e non ce la giochiamo, o ce la giochiamo male, a mio parere siamo
veramente fuori dal sistema, fuori dalle misure di rilancio che la
Valle d'Aosta ci chiede: le imprese, l'occupazione, e chi più ne ha
più ne metta.
Sarà una mia considerazione, ma sono sempre stato dell'idea che
avere le competenze in materia fiscale non ha nulla a che fare con
la zona franca, Presidente. È un'altra storia la zona franca;
volente o nolente, dobbiamo avere il coraggio di dire che per la
Valle d'Aosta è una storia finita, che non ci sono possibilità, che
le norme europee non ci permetteranno di averla, ma dobbiamo
giocarci le opportunità che abbiamo. È questa, secondo me, la sfida
che si avrà di fronte nel prossimo periodo. Non potremo sicuramente
promettere tutto a tutti, ma una crescita della Valle d'Aosta può
sicuramente permettere di rimodulare. Chi mi ha preceduto ha fatto
degli esempi su come si può eventualmente applicare una fiscalità
modulata e in maniera diversa. Io penso che la sfida avvenga
attraverso un messaggio politico. Non possiamo più permetterci di
avere un'opportunità di giocarla male e di non dare il risultato al
mondo delle imprese, al mondo dell'occupazione e al mondo dei
giovani.
Concludo, perché non voglio che in quest'aula si possa pensare
che la fiscalità dia adito a uno spunto polemico. Non credo ci sia,
da nessuna parte, sarebbe veramente l'ennesimo messaggio di cui i
valdostani non hanno bisogno. Se ci giochiamo quest'ultima
opportunità è la fine del sistema in Valle.
Presidente -
Ha chiesto la parola il Presidente della
Regione; ne ha facoltà.
Viérin (UVP) -
È sempre molto suggestivo ascoltare come
la polemica non ci sia mentre si cerca di farla. Mi riferisco alla
reazione del collega Marquis sull'intervento del collega Perron, al
dire che non si è fatto niente perché manca la promulgazione. E poi
scusi, collega Gerandin, non so, ci possiamo anche sostituire al
Presidente della Repubblica, tutto possiamo fare! Poteva
sostituirsi anche lei prima, visto che era qui, si sostituiva al
Presidente della Repubblica, andava giù, firmava lei la
promulgazione, si faceva la pubblicazione in tre giorni come le
Sacre Scritture, dopodiché noi facevamo subito la norma sulla
fiscalità: soldi per tutti, evviva, le tasse non ci sono più! Prima
mi sono permesso di utilizzare il garbo, dopodiché ho utilizzato la
parola "polemico" perché, sulla tranquilla risposta di un
Consigliere, il quale diceva che l'impegno si poteva sviluppare ma
ad oggi ancora non c'erano possibilità oggettive, bisogna subito
dire: "non avete fatto niente".
Collega Gerandin, nessuno ha detto che qui c'è la zona franca.
Se lei ascolta, visto che si è sempre propensi a puntualizzare con
gli altri, qui è stato detto che questa norma è nata da lontano
perché avevamo voluto rilanciare il tema della zona franca, e ho
specificato, perché bisogna anche ascoltare quando gli altri
parlano, non solo ascoltare se stessi. Abbiamo detto che si era
evoluta in un modo moderno e si è anche detto che bisogna tenere in
conto che però occorre mettere le risorse per tale norma. Sono le
stesse cose che poi lei ha ripetuto. Non è che qualcuno fa
affermazioni più puntualizzanti perché l'altro non ha detto bene,
quindi non vorremmo essere interpretati, grazie.
Il Presidente Toti ha annunciato che vuole più autonomia; lui
l'ha annunciato, ma noi l'abbiamo fatto. L'annuncio di Toti che
vuole più autonomia ci fa piacere ed è giusto, ma quello che è
stato fatto in questi anni in Valle d'Aosta, da più parti, ha
portato ad una norma di attuazione che oggi ci darà la possibilità
di utilizzare delle risorse. Rileviamo come - e lo abbiamo detto in
questi due giorni - ci sia in continuazione, su tanti temi, la
volontà di rimarcare l'inefficienza e l'inefficacia del lavoro
degli altri dimenticandosi quello che si poteva fare. Abbiamo
passato due giorni con uno che parla dei
selfie
, con l'altro
che gioca a fare il simpatico, ma possiamo farli anche noi i
simpatici! Anche noi possiamo dire quello che pensiamo e, se
vogliamo, dato che è il secondo giorno di Consiglio, noi possiamo
stare qui per due giorni, ma non rinunciamo alla nostra volontà di
dire che questa norma è troppo importante per essere banalizzata
con una mozione che impegna a fare questo o a fare quello. Non vi
siete neanche premurati di verificare se si poteva fare, perché non
si può ancora fare, e lo ha sottolineato il collega Gerandin. È
chiaro poi che ognuno qui cerca di fare il proprio pezzo, l'abbiamo
detto. Adesso sono via le televisioni nazionali, i toni sono un po'
più blandi, ma in questi giorni c'era chi si faceva la sparata più
grossa perché erano arrivati i
media
.
Detto questo, noi ripetiamo: siamo disponibili. Trasferiremo il
consiglio di Gerandin agli uffici, di lavorare a pancia piatta, ma
credo che le strutture lavorino già a pancia piatta per questo
bilancio, stanno lavorando a pancia piatta per dare delle risposte
sulla base di indicazioni che stiamo cercando di recepire,
riferendosi a tutto ciò che si è detto in questo Consiglio, però
trasformando una mozione che era giustamente propositiva. Come ho
avuto modo di dire nel mio intervento, la mozione aveva dei limiti
per essere accettata. Certo che c'è l'impegno da parte nostra di
richiedere la massima sollecitudine a chi di dovere, però dobbiamo
essere noi i primi che ci dobbiamo mettere in moto, ma tutti! Ci
dobbiamo mettere in moto per capire cosa vogliamo fare di questa
comunità e con il bilancio noi cercheremo di dare alcune risposte.
Non andranno bene, lo sappiamo già, perché se la questione si
risolve con gli emendamenti, va bene, ma se non sarà risolta... noi
abbiamo semplicemente detto che è una partita aperta con lo Stato e
che speriamo di risolverla. Comunque porteremo avanti le nostre
prerogative da qua al mese di marzo, quando ci sarà l'ultima causa,
compresa la questione della fiscalità, che è una possibilità; ma
oggi, così, su due piedi, sembra un po' che la banalizziamo.
Ripetiamo: non c'è nessun problema, e se c'è animosità è perché ci
teniamo anche noi, non sono solo battaglie che può fare qualcuno.
Qui sembra che sugli Enti locali possa intervenire solo qualcuno:
no, non è così!
Oggi noi cercheremo di dare delle risposte. Secondo noi il
bilancio che sta nascendo ha dei segnali positivi. Sul resto darete
i vostri giudizi riconoscendo semplicemente che quanto è oggi
scritto in questa mozione non può essere accettato. Avete proposto
una cosa senza verificare se è poi praticabile nella costruzione di
questo bilancio. Abbiamo anche detto che l'impegno c'è, ma nel
momento in cui potrà essere preso, facendo scelte ponderate e
condivise tra tutti, perché sono temi troppo trasversali.
Presidente -
Ha chiesto la parola l'Assessore Guichardaz;
ne ha facoltà.
Guichardaz (PD-SIN.VDA) -
Sono stato più volte richiamato
dal collega Chatrian. Guardi, senza polemiche, elegantemente, come
dice lei, collega Chatrian, le possibili soluzioni al problema
dell'occupazione degli insediamenti in Valle d'Aosta sono esempi
semplici, chiari, e io me li sono segnati. In un'ottica anche
bipartisan
in questo caso - perché credo che non si possa
giocare su tematiche come queste - quando ci saranno le condizioni
le prenderemo ovviamente in considerazione. Per quanto vale, le
posso dare la mia personale garanzia che le prenderemo in
considerazione, perché credo sia interesse di ciascuno di noi
cercare di risolvere il più possibile questi argomenti che sono, a
mio parere - io sono lì da un mese e dieci giorni, e me ne sono
accorto forse più adesso di quando facevo il Consigliere semplice -
tematiche estremamente sensibili. Quindi intanto la ringrazio per i
suggerimenti. Dall'altra parte, siccome siamo stati richiamati,
posso dire che la leva fiscale non è l'unico elemento di sviluppo.
Gli elementi di sviluppo sono sicuramente quelli della leva
fiscale, ma poi ci sono una serie di interventi che devono essere
perseguiti e in qualche modo attenzionati perché possano creare
sviluppo per esempio anche attraverso dei ritorni fiscali
importanti.
Il collega Roscio sa meglio di me, essendo stato sette mesi al
mio posto, che esistono leggi regionali che permettono
l'insediamento; la legge n. 10 per esempio è importante perché
determina una conseguenza di tipo fiscale. Insediare aziende che
portano occupazione, che magari per le condizioni che si pongono
portano anche la sede fiscale in Valle d'Aosta, significa, nella
logica del sistema fiscale valdostano, maggiori introiti
all'interno delle nostre casse dell'Erario regionale. Noi stiamo
ragionando su questo versante, al di là delle idee intelligenti che
- lei prima ce lo ha suggerito - nel momento in cui potranno essere
attuate verranno attuate. Ragioniamo anche del rilancio
dell'occupazione attraverso l'importante strumento del FSE, tema
che è stato a mio parere un po' trascurato nei tempi passati e che
invece va ripreso con forza, ma un'occupazione intelligente, che
sia mediata con le organizzazioni imprenditoriali e con i sindacati
per non creare filiere di occupazione senza avere nessuna speranza
di reimpiego nel mondo del lavoro. Noi stiamo lavorando anche
sull'utilizzo dei fondi sociali europei, che sono una grande
risorsa e permettono di agire sul fronte dell'occupazione. Abbiamo
appena ripreso in mano il tema importante degli Istituti Tecnici
Superiori (ITS), progetto che i colleghi Certan e Roscio credo
conoscano molto bene; è importante che partano e che si
concretizzino, perché vuol dire formare dei ragazzi attraverso la
sensibilizzazione delle aziende interessate ad avere specifiche
professionalità, in modo tale che possano essere immediatamente
reimpiegate nel mondo del lavoro (parliamo di quindici, venti
ragazzi all'anno, proprio in un'ottica di concertazione sul
territorio). Altro ragionamento che stiamo facendo: potenziare gli
IFP - mi riferisco al quarto anno degli IFP - per cercare di creare
davvero le condizioni affinché i ragazzi che escono dai percorsi di
formazione professionale possano realmente essere impiegati nel
mondo del lavoro.
Al di là degli aspetti della leva fiscale, che è importantissima
quando questa potrà essere concretizzata, stiamo seguendo e stiamo
implementando anche lavori svolti dai nostri predecessori. Nessuno
si assume in questo ambito delle paternità; sono percorsi lunghi
seguiti prima dal collega Roscio e poi dai colleghi Donzel e
Marquis. Ci sono questioni che hanno una genesi di un certo tipo,
ma è anche lì che noi dobbiamo lavorare. Bisogna lavorare per
creare lavoro, creare occupazione che abbia anche un'attinenza con
il territorio, perché noi possiamo continuare a pensare dei
percorsi formativi di un certo tipo, ma se poi non li attagliamo al
territorio, non capiamo quali sono i bisogni delle piccole e delle
grandi aziende. Se non costruiamo delle Conferenze dei servizi, dei
tavoli di concertazione, anche snelli, come facciamo a capire quali
sono le necessità? Questo è il lavoro che umilmente stiamo cercando
di fare seguendo - io credo - strade già tracciate e strade che
intendiamo tracciare per metterle a disposizione di chi verrà dopo
di noi.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Ho particolarmente apprezzato la
replica dell'Assessore Guichardaz, per l'intento, su un tema così
importante come quello della Finanziaria, che va comunque a
organizzare il 2018/2020. Penso sia fondamentale un dibattito
franco, diretto; poi ognuno di noi ha il suo stile
nell'intervenire, c'è chi è più irruento, ma tutti ci crediamo,
assolutamente.
L'obiettivo era portare qualche idea che crei le condizioni ad
un modello che sappiamo essere in difficoltà: sappiamo che il
"sistema Valle d'Aosta", così com'è, non può più reggere. Sappiamo
che per il 2018 ci sono centinaia di migliaia di euro in meno di
disponibilità, al di là dei rapporti con lo Stato, è così ormai da
tanti anni. Con una mozione che penso assolutamente non polemica,
con un atto come questo di natura politica, dove c'è un Governo che
sta predisponendo una Finanziaria, c'è un'opposizione che cerca di
portare sul tavolo qualche idea, qualche elemento, qualche azione,
anche con un po' di voglia di provare a cambiare registro, penso
sia interessante poter dire che magari è il momento di girare
pagina e spiegare ai valdostani che il sistema forse non solo non
regge più, ma questa volta abbiamo voglia di emendarlo, di
cambiarlo. Non si potrà fare tutto in due ore o con la prossima
Finanziaria, ma quantomeno - io sono abituato da sempre a farlo, me
lo hanno insegnato i miei genitori prima, poi il percorso
scolastico che ho fatto, e poi perché probabilmente sono curioso di
natura - è utile guardare chi è più bravo e più rapido di noi, chi
ha dei numeri anche più grandi di noi, perché magari ci può aiutare
a mettere in campo una delle azioni. La nostra economia - e penso
che il collega Guichardaz sia d'accordo con me - è molto fragile, è
un tessuto molto fragile per tanti motivi. Oggi non dobbiamo
declinare il perché l'economia è fragile, è inutile; oggi penso
fosse solo il momento - dal punto di vista politico - di metterci
un po' a confronto su quali potevano essere le azioni concrete da
inserire all'interno della prossima Finanziaria.
Da quello che abbiamo potuto capire la leva fiscale non si potrà
inserire all'interno di questa Finanziaria. Ce ne rammarichiamo,
non possiamo dire il contrario. Gli spunti che le davo solo pochi
minuti fa andavano in una direzione diversa, quella di incidere sul
settore privato, dove comunque ci sono migliaia di posti di lavoro,
ma dove c'è spazio per crearne di nuovi. Io penso che il tema del
lavoro sia la sfida dei prossimi cinque-dieci anni del sistema
Valle d'Aosta. Poi magari ognuno di noi ha anche i propri settori
che conosce meglio, dove ha avuto modo di confrontarsi e anche di
mettersi alla prova, quindi di portare la sua competenza
all'interno dell'aula.
Io penso invece che il dibattito fatto oggi su questa mozione
sia interessante, perché anticipa un po' la Finanziaria regionale,
il dibattito sul bilancio. Spero - lo chiedo a lei, Presidente -
che sia un bilancio "non blindato", che non sia una Finanziaria
blindata dove nulla si può modificare - sarebbe una posizione
legittima del Governo e di questa maggioranza - ma che sia una
Finanziaria in cui magari dai banchi dell'opposizione arrivano
delle azioni, degli elementi, degli emendamenti, delle idee utili
alla causa.
Un passaggio che facevamo solo poche settimane fa ma che
discutiamo da anni in quest'aula è il rapporto tra Regione e
Comuni. La finanza locale deve riprendere una rotta alternativa,
ridare un po' di dignità ai Comuni. Io penso che solo così sarà un
elemento positivo. Si è calato, calato e calato; finalmente a
dicembre si deciderà di nuovo di dare ossigeno e dignità ai
settantaquattro Comuni. Evviva! Come possiamo essere contrari, se
il legislatore, il Governo, inserirà risorse magari anche puntuali?
Però pensiamo anche che sia utile avere la possibilità di poter
modificare la Finanziaria, per cui credo che questo pre-anticipo
sulla Finanziaria sia stato utile. E non perché uno è
all'opposizione, vuole sparare, o butta eventualmente delle idee
sul tavolo perché tanto possiamo sparare. Sappiamo che i conti
devono quadrare per confezionare un bilancio. Sappiamo che se uno
toglie a certi settori bisogna aumentare dall'altra parte. Questo
fa parte di un qualsiasi bilancio, sia pubblico che privato.
Altra cosa è invece l'indirizzo di natura politica che vogliamo
dare nei prossimi tre anni. Quella è la sfida più difficile, più
ardita, ma è anche la più bella e la più entusiasmante, perché
sappiamo che con centinaia e centinaia di migliaia di euro in meno
di risorse pubbliche annue all'interno di un bilancio, devono
essere messe in campo nuove soluzioni e nuove idee. Questo è lo
spirito con cui abbiamo voluto affrontare tale mozione ed è
soprattutto lo spirito con cui noi del gruppo ALPE affronteremo
sicuramente il dibattito e il confronto sulla Finanziaria
regionale.
Presidente -
Ha chiesto la parola il Presidente della
Regione; ne ha facoltà.
Viérin (UVP) -
Solo per riprendere l'intervento del
collega Chatrian. Diciamo quindi che c'è la disponibilità, se non
abbiamo capito male, a fronte del ritiro dell'atto, ad impegnarci
durante la Finanziaria e a codificare eventuali percorsi che
possano fissare, quando sarà possibile, il dibattito per affrontare
questa possibilità in modo organico e per vedere come metterla in
campo.
Presidente -
La mozione è ritirata.
Il Consiglio prende atto del ritiro della mozione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK