Consiglio Regionale della Valle d'Aosta - Oggetto del Consiglio n. 3646 del 22 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3646 del 22 maggio 2024 - Resoconto
OGGETTO N. 3646/XVI - Interpellanza: "Promozione di
iniziative per promuovere la cultura della sicurezza
stradale".
Marguerettaz (Presidente) -
Punto n. 27 all'ordine del
giorno. Per la presentazione, la parola al collega Brunod.
Brunod (RV) -
Prendendo come riferimento le informazioni
riportate nell'articolo di "Aosta Cronaca" del 9 gennaio 2024, dove
si apprende che "La Valle d'Aosta è al ventesimo posto per numero
di incidenti stradali ma decima rispetto alla popolazione
residente: Il Codice della strada promosso ma alla guida
preoccupano le condizioni delle strade. Cresce la consapevolezza
sull'uso del cellulare e sull'assunzione dell'alcool ma c'è ancora
chi ne giustifica l'uso". Secondo l'ultima ricerca del Centro studi
di Aosta AutoScount24, il principale portale di amici auto in
Italia in Europa, se, da un lato, il Codice della strada è
giudicato positivamente in termini di sicurezza da quasi sei utenti
su dieci, dall'altro c'è ancora un problema culturale. Il 14% dei
campioni infatti continua a giustificare in alcune occasioni chi
guida dopo aver assunto alcool, come, ad esempio, quando lo si
sopporta e il 12% chi usa il cellulare senza auricolare o vivavoce,
come nel caso di una telefonata urgente. Si evidenzia che, per
ridurre gli incidenti, secondo gli utenti, non bisogna lavorare
solo sui comportamenti errati, ma è fondamentale migliorare lo
stato delle strade giudicato negativamente da oltre la metà degli
intervistati. A causa delle cattive condizioni stradali, infatti
oltre un quarto del campione ha causato o subito nella sua vita
almeno un incidente anche lieve. Occorre tener conto che a
preoccupare principalmente gli utenti quando sono sulla strada sono
gli altri guidatori per il 73% e i pedoni il 38%, ovvero tutto ciò
che può avere a che fare con la distrazione di altre persone. Al
contrario solo il 3% pensa che superare i limiti di velocità sia
pericoloso, infatti ben sette utenti su dieci dichiarano di
eccedere a volte o spesso i limiti imposti a livello urbano o
extraurbano.
Andando invece a indagare le motivazioni di chi ha provocato un
incidente, si vede come la causa principale sia stata la
distrazione alla guida per il 64%, seguita da una mancata
osservanza della segnaletica o dalle norme di circolazione: il 18%.
Ricordiamo che l'Italia ha aderito al progetto mondiale europeo del
dimezzamento del numero di morti entro il 2030 e l'azzeramento nel
2050. Evidenziamo inoltre che il 20 febbraio 2024 è uscito Torino
Cronaca.it e abbiamo appreso le seguenti informazioni: "Troppi
incidenti neo-patentati, arrivano i corsi di guida sicura. La
Regione Piemonte stanzia 490 mila euro per iniziative rivolte ai
ragazzi tra i 18 e i 29 anni".
Dopo queste premesse quindi si interpellano gli Assessori
competenti per conoscere" le modalità organizzative, anche a
livello numerico, che sono state previste per diffondere e
promuovere la cultura della sicurezza stradale negli ultimi anni,
come è stato coinvolto il territorio valdostano in queste
iniziative o progetti e se vi sia l'intenzione di promuovere nuove
iniziative, attività o progetti su tutto il territorio regionale,
con l'obiettivo di migliorare maggiormente la cultura della
sicurezza stradale".
Presidente -
Per la risposta, la parola al presidente
Testolin.
Testolin (UV) -
Rispondo volentieri a
quest'interpellanza, anche se, in realtà, sono gli Assessorati
della sanità, salute e politiche sociali e i beni attività
culturali, sistema educativo e politiche per le relazioni
intergenerazionali che programmano e gestiscono nel dettaglio, per
quanto riguarda l'Amministrazione regionale, le azioni in
quest'ambito sicuramente molto importante.
La prima domanda utilizza, a mio avviso, il termine più
importante che è "cultura", guidare una macchina, una moto ma anche
una bicicletta, o anche l'essere semplicemente un pedone non è solo
in effetti una questione di conoscenze e capacità tecniche,
sicuramente importanti, quanto appunto una questione di cultura,
intesa come quell'insieme di conoscenze ed esperienze per cui siamo
parte consapevole di una comunità, di un complesso di persone. Il
tema della sicurezza stradale è quindi assolutamente trasversale e
trattato da moltissimi attori, ma quello che è importante è il
cambiamento di prospettiva con cui viene affrontato, che non è più
solo sanzionatorio e repressivo ma anche deve sempre esserlo di più
informativo e formativo. Da questo punto di vista, va detto in
primo luogo che molto impegnate in quest'attività sono le Polizie
locali, la Polizia stradale e l'Arma dei Carabinieri, che sono
chiamate dalle Istituzioni scolastiche a intervenire nelle classi
per fare appunto azioni di educazione stradale, sempre più
comunemente si vedono questo tipo di attività all'interno delle
nostre scuole.
L'altra cosa importante più che mai in quest'ambito è che queste
attività sono sviluppate in un'ottica di rete. L'interpellanza ci
permette quindi di segnalare che il Tavolo tecnico permanente della
corresponsabilità educativa e sulla legalità ha realizzato diverse
iniziative in materia di sicurezza stradale, come, ad esempio, nel
quadro del progetto "Aosta sicura", presentato dal Corpo associato
di Polizia locale della Plaine di Aosta e finanziato dalla
Presidenza del Consiglio dei ministri che nei mesi di novembre,
dicembre e gennaio scorsi ha coinvolto circa settecento studenti
delle scuole secondarie, proprio quella fascia di età che lei
citava come da attenzionare in un periodo anche di passaggio da un
ruolo a un altro, magari con l'acquisizione della patente. Proprio
ieri, 21 maggio, in Piazza Chanoux 340 studenti hanno partecipato
ai percorsi laboratoriali in tema di educazione stradale del
cosiddetto "pullman azzurro" rivolti alle scuole primarie e
secondarie di primo e secondo grado, in collaborazione con il
Comune, la Polizia stradale, la società Autostrade valdostane, il
Corpo associato di Polizia locale di Aosta e l'Associazione "Exus",
con l'obiettivo di incoraggiare i giovani a diventare soggetti
attivi in materia di sicurezza stradale del territorio. Questa sera
alle ore 20:30 presso il teatro della Cittadella dei giovani si
terrà l'evento "Fermati prima, non è soltanto un drink", con la
partecipazione di diverse figure che a vario titolo si occupano di
prevenzione, formazione e informazione sugli stili di vita sani e
il contrasto a comportamenti rischiosi per sé e per gli altri,
all'interno dei quali entrano a pieno titolo anche quelle su una
guida sicura. Per questi vi saranno i rappresentanti del Corpo
della Polizia locale di Aosta e dell'Ordine degli psicologi della
Valle d'Aosta. Infine il Corpo associato di Polizia locale di
Aosta, al fine di informare e sensibilizzare i giovanissimi in tema
di educazione stradale, svilupperà, attraverso momenti di teoria e
percorsi stradali, attività formative nella mattinata di giovedì 30
maggio nelle scuole secondarie di primo grado dell'istituzione
scolastica Lexert di Aosta. Si tratta di un esempio di come si sta
lavorando su questo tema e di come si cerchi di coinvolgere tutti
gli attori interessati e su tutto il territorio, partendo in
particolare dalle giovani generazioni, che sono quelle che devono
ancora approcciarsi al percorso e trasferire a loro volta delle
importanti acquisizioni anche al resto della famiglia e della
popolazione.
Presidente -
Per la replica, la parola al collega
Brunod.
Brunod (RV) -
Ringraziamo il Presidente per questa
risposta e quest'attenzione su un tema molto delicato. Sicuramente
tutti in quest'aula hanno sullo stesso punto di vista la stessa
opinione e sempre più ci va dell'attenzione e dedizione nei
confronti di questo tema. L'iniziativa voleva porre l'attenzione su
quanto è stato fatto e soprattutto - lei l'ha ben detto - si parla
molto a livello informativo, formativo, teoria; tutto giusto e va
tutto bene, la nostra iniziativa voleva anche capire se vi erano le
possibilità anche sulla nostra Regione di aprire una strada su
possibili azioni anche a livello pratico, come, per esempio,
abbiamo citato nell'iniziativa quello che è stato fatto in Piemonte
con delle possibili iniziative, progetti su corsi di guida sicura,
dove in regione Piemonte ci sono stati 2530 neo-patentati
piemontesi e vi è stata quest'iniziativa dove sono stati stanziati
più di 450 mila euro per una parte d'iniziativa di questo progetto
che riguarda una parte teorica, una parte pratica, dove è risultato
che nei neo-patentati vi è un alto tasso di incidenti. Se vi sono
le condizioni o si può lavorare in futuro per poter mettere in
pratica un qualcosa di simile, siamo convinti che permetta di fare
un ulteriore passo avanti a quanto è stato fatto finora, quanto si
sta facendo finora, che è molto positivo ma sicuramente, come tutti
sappiamo, in ogni campo l'aspetto poi pratico è quello che fa la
differenza. Noi speriamo che quest'iniziativa serva anche a poter
ampliare questa tematica in merito alla sicurezza stradale per
andare a limitare ancor più gli incidenti e quindi fare un passo
avanti su questo tema. Speriamo che sia stato da stimolo per
migliorare queste criticità e monitoreremo in avanti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK