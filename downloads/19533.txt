Consiglio Regionale della Valle d'Aosta - Oggetto del Consiglio n. 2690 del 26 giugno 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula
Oggetto del Consiglio n. 2690 del 26 giugno 2002 - Resoconto
OGGETTO N. 2690/XI Organizzazione del servizio idrico integrato
di cui alla legge regionale n. 27/99. (Interrogazione)
Interrogazione Premesso:
- che con legge regionale 8 settembre 1999, n. 27 è stata
disciplinata l'organizzazione del servizio idrico integrato,
finalizzata alla tutela e al corretto utilizzo delle risorse
idriche: tale normativa conferisce alla Regione una funzione
pianificatoria e ai comuni la gestione del servizio;
- che, secondo un censimento effettuato dall'assessorato
competente, nella regione esistono almeno un centinaio di gestori
diversi (esclusi gli acquedotti frazionali) che distribuiscono
l'acqua attraverso circa 300 reti acquedottistiche;
- che, nonostante non sussista carenza d'acqua nella nostra
regione, gli utenti di molti Comuni hanno subìto un incremento
significativo delle tariffe in questi ultimi anni;
i sottoscritti Consiglieri regionali
Interrogano
l'Assessore delegato per sapere:
1) se è stato predisposto il Piano regionale delle acque e
quando pensa di portarlo all'approvazione del Consiglio
regionale;
2) a quali risultati è pervenuto il gruppo di lavoro istituito
due anni fa in merito al riordino delle tariffe idriche;
3) se è stata promossa una conferenza con gli enti locali al
fine di esaminare lo stato di attuazione dell'organizzazione dei
servizi idrici e quali indicazioni sono emerse.
F.to: Tibaldi - Frassy - Lattanzi
Président
La parole à l'Assesseur au territoire,
environnement et ouvrages publics, Vallet.
Vallet (UV)
Il piano regionale delle acque non è stato
predisposto, siamo ancora sempre alla fase di predisposizione del
progetto di piano. Questo perché la redazione del piano va
coordinata con gli adempimenti nazionali e comunitari in materia di
acqua, che hanno scadenze diversificate e che si sovrappongono nei
contenuti al piano stesso e ne costituiscono fasi propedeutiche. La
legge regionale n. 27/1999, che istituisce il servizio idrico
integrato, individua quali strumenti servono per pianificare le
azioni necessarie al conseguimento degli obiettivi del piano
regionale delle acque, che a sua volta si articola in: piano degli
acquedotti, piano di tutela delle acque e, infine, piano di
utilizzo delle acque.
L'approvazione del piano di tutela delle acque è prevista dal
decreto legislativo n. 152/1999. Questo costituisce un piano
stralcio di settore del piano di bacino previsto dalla legge n.
183/1989. Il piano di tutela delle acque - e qui vengo ad alcune
scadenze previste - deve essere adottato dalle Regioni entro il 31
dicembre 2003 e deve attenersi agli obiettivi e alle priorità
definite dalle Autorità di bacino entro il 31 dicembre 2001.
Il piano, da trasmettere all'autorità di bacino per la verifica
di conformità, deve essere approvato dalla Regione entro il 31
dicembre 2004; ripeto: adottato entro il 31 dicembre 2003 e
approvato dopo averlo sottoposto all'esame dell'Autorità di bacino
entro il 31 dicembre 2004. Si pone pertanto la necessità di
definire preliminarmente per ciascuno strumento di pianificazione i
contenuti e soprattutto la scansione temporale per la loro
realizzazione, al fine di non creare inutili sovrapposizioni e
duplicazioni. Al fine di predisporre il progetto di piano, è stato
necessario acquisire preliminarmente gli obiettivi a scala di
bacino, cui devono attenersi i piani di tutela delle acque, nonché
le priorità di intervento a livello di autorità di bacino
stessa.
L'Autorità di bacino del fiume Po ha adottato il progetto di
piano stralcio per il controllo della eutrofizzazione con la
delibera n. 5/2001, e lo ha integrato, emendandolo in alcuni punti
fondamentali, con una delibera del 13 marzo 2002. Sempre con una
delibera del 13 marzo 2002, l'Autorità di bacino ha emanato
l'ultimo atto necessario e propedeutico contenente i criteri i
regolazioni delle portate in alveo, finalizzate alla
quantificazione del minimo deflusso vitale e ai criteri di
impostazione del bilancio idrico.
Questa impostazione comporta quindi che il progetto di piano
definisca più nel dettaglio anche obiettivi e strumenti, oltre che
l'attività di ordine generale, per il reperimento di dati e
informazioni che potranno essere utilizzati anche con finalità
diversificate in più strumenti di pianificazione. Messi insieme
tutti gli elementi propedeutici, siamo ora nelle condizioni di
predisporre una programmazione che ci consenta di rispettare le
date previste dalla normativa nazionale. Fornirò, se il Consigliere
lo ritiene opportuno, una tabella in cui abbiamo riassunto date e
attività da svolgere da qui in avanti.
Per quanto riguarda la seconda questione, cioè i risultati del
lavoro svolto dal gruppo di lavoro che avrebbe dovuto occuparsi dei
criteri per la determinazione della tariffa, così come previsto
dall'articolo 5 della legge n. 27, devo dire che l'articolo 5 della
legge n. 27 prevede che la tariffa costituisca il corrispettivo del
servizio idrico integrato. In fase di prima applicazione, la
tariffa deve assicurare almeno la copertura dei costi di gestione
del servizio idrico integrato ed entro cinque anni dalla data di
entrata in vigore della legge va adeguata ai criteri di
determinazione fissati dalla legge stessa.
Con la legge n. 27/1999 è stato quindi fissato il principio che
la tariffa deve coprire i costi del servizio idrico integrato, che
comprende non solo l'approvvigionamento potabile, ma anche lo
smaltimento delle acque utilizzate. Il gruppo di lavoro ha raccolto
presso i comuni lo stato delle tariffe applicate nel 1999 e i costi
di gestione sostenuti nei tre anni precedenti.
L'elaborazione di tali dati ha confermato l'ampia varietà di
articolazioni tariffarie adottate, nonché gli importi notevolmente
diversificati, applicati dai singoli comuni. L'elaborazione di
questi dati ha anche confermato che preliminarmente deve essere
fatta chiarezza relativamente alla definizione dei costi, che
devono essere evidenziati in bilancio, per poter estrapolare
correttamente i costi di gestione, differenziati da quelli di
manutenzione straordinaria e da quelli di investimento. Su questi
argomenti, cioè sulla definizione e sull'organizzazione del
bilancio comunale, sta lavorando un gruppo di lavoro misto -
Regione ed Enti locali - che dovrà definire i contenuti del
bilancio degli enti locali.
Rimaniamo quindi in attesa di risultanze, per adottare
terminologie analoghe e coerenti. Le proposte, che tecnicamente
possono essere formulate, sono diverse, ma è mancato finora
l'interlocutore ente locale e soprattutto la definizione del
modello organizzativo della gestione dei servizi che si vogliono
dare i comuni. Si è quindi cercato di dare priorità alla fase di
organizzazione del servizio idrico, più che a definire il metodo
tariffario che, nella sua formulazione, è relativamente
semplice.
D'altra parte, a livello nazionale, si è aperto un ampio
dibattito anche relativamente al metodo normalizzato definito
qualche anno fa e praticamente poco utilizzato, in quanto poco
remunerante dei capitali investiti da parte dei soggetti privati.
In ogni caso, con la presentazione del progetto di piano delle
acque sarà anche possibile fornire le modalità di calcolo delle
tariffe.
Per quanto riguarda la terza e ultima questione, devo dire che
la conferenza si è riunita tre volte dall'approvazione della legge:
una prima volta, nel 2000, in cui sono stati illustrati i contenuti
della legge stessa; una seconda volta, il 18 maggio 2001; e,
infine, l'11 giugno 2002. In tali occasioni sono state avanzate
proposte organizzative in merito alle attività che i Comuni devono
mettere in atto per la riorganizzazione dei servizi idrici.
Nella conferenza dell'11 giugno scorso è stato presentato
dall'Assessorato un documento di programma, che ha avuto una prima
adesione di larga massima in quella sede. Nelle prossime settimane
tale documento, integrato dalle osservazioni emerse in tale
incontro, verrà trasmesso al CELVA e al BIM, affinché questi
organismi possano, con un proprio atto, ufficializzarlo. Questo
documento costituirà il programma a cui dovranno attenersi i Comuni
e le strutture della Regione dovranno provvedere, da una parte,
all'organizzazione e, dall'altra, al coordinamento delle attività
necessarie per l'organizzazione del servizio idrico integrato in
Valle d'Aosta.
Président
La parole au Conseiller Tibaldi.
Tibaldi (FI)
Prendiamo atto, più che della risposta, dei
ritardi ormai cospicui che si stanno accumulando nell'applicazione
della legge n. 7/1999, che disciplina l'organizzazione del servizio
idrico integrato. Ritardi che ormai sono evidenti, perché già due
anni fa lei ci diede delle risposte che erano tranquillizzanti. È
vero, non si tratta di una legge che riguarda emergenze
particolari, però è una legge di indirizzo che comunque serve a
razionalizzare la distribuzione delle risorse idriche in Valle e
serve anche a coordinare lo smaltimento delle acque reflue. Due
anni fa, a luglio 2000, ci disse che era in fase di predisposizione
il progetto di piano, che doveva coordinare in un unico quadro di
attività quanto richiesto dalle leggi nazionali e regionali di
settore, e che questo progetto di piano avrebbe dovuto essere
pronto per il prossimo autunno, cioè l'autunno 2000.
La predisposizione del piano, invece, più complessa, richiedeva
tempi più lunghi, presumibilmente 18-24 mesi; quindi facendo il
conto, inizio o metà 2002. Oggi lei aggiunge nuove considerazioni,
ovvero che alle leggi nazionali e regionali di settore si
aggiungono anche le direttive comunitarie - quali siano queste, lei
non ce l'ha indicato - che vanno ad appesantire, in ogni caso, i
tempi di presentazione sia del progetto di piano sia del piano
stesso; quindi lei, oggi, calendarizza la predisposizione di questi
strumenti pianificatori, l'adozione entro il 31 dicembre 2003 e
l'approvazione solo entro il 31 dicembre 2004: la n° 27 è una legge
del 1999 che stenta ad avere applicazione!
Non possiamo che rimarcare il nostro disappunto, perché
l'Assessorato sta dedicando poca attenzione e poche risorse a
questo importante aspetto. L'acqua è una risorsa di primaria
importanza, è una risorsa che talvolta viene a scarseggiare anche
nei nostri comuni; lei stesso ha detto che i prezzi dell'acqua,
sintetizzabili nelle tariffe idriche, sono assolutamente
diversificati, quindi vuol dire che ogni comune o ogni ente che
distribuisce questa risorsa sta andando avanti per proprio conto, e
la legge che dovrebbe svolgere quella importante funzione - come è
stato anche dichiarato in sede di presentazione - di coordinamento
di tutto il settore, rimane ancora "lettera morta". Pur essendo
apprezzabili gli interventi fatti dal gruppo di lavoro, che ha
censito la situazione estremamente eterogenea del comparto idrico
valdostano, purtroppo ci troviamo ancora nella fase di analisi e di
elaborazione, e siamo ben distanti da quella fase conclusiva o
applicativa, di cui faceva cenno lo stesso Assessore nella
risposta, che si sostanzia
"nell'efficace azione pubblica per la
salvaguardia e il miglioramento delle caratteristiche qualitative e
quantitative delle risorse idriche indicata dal
legislatore".
La legge 27 fissa precisi compiti di indirizzo e pianificazione
in capo alla Regione e attribuisce ai Comuni funzioni più
tipicamente di gestione: siamo in mezzo al mare, e la sua risposta
odierna non ci rasserena. Anzi abbiamo appreso che è stato
costituito un secondo gruppo di lavoro. È auspicabile che, vista la
mole di persone impiegate in questa direzione, ci siano quanto
prima risultati concreti; è un auspicio che noi rivolgiamo
anzitutto a lei, come responsabile di questo settore, ma è un
auspicio che ci riguarda anche come utenti, perché oggi la gestione
delle acque e la tariffazione è troppo eterogenea e fuori
controllo. È auspicabile che una risorsa di primaria importanza
come l'acqua sia utilizzata e consumata con maggior scrupolo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK