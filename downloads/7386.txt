Consiglio Regionale della Valle d'Aosta - Oggetto del Consiglio n. 1889 del 19 marzo 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1889 del 19 marzo 1986 - Resoconto
OGGETTO N. 1889/VIII - RITARDO NELL'APERTURA AL PUBBLICO
DELLA PISCINA PALESTRA DI VERRES. (Interrogazioni).
PRESIDENTE
: Se non vi sono obiezioni, le interrogazioni
iscritti ai punti n. 10 e n. 11, presentate rispettivamente dai
Consiglieri Cout e Tonino e dal Consigliere Baldassarre, vengono
trattate insieme, in quanto riguardano argomento analogo. Ne do
lettura:
INTERROGAZIONE
Non si capisce bene se il complesso pluriuso piscina-palestra di
Verrès, terminato da tempo, sia agibile o meno.
Pare che già vi sia stata svolta qualche attività sportiva,
ma sono in diversi a mettere in dubbio che essa sia "aperta a tutti
gli effetti".
Rispondendo ad una precisa domanda in Consiglio regionale gli
Assessori competenti avevano assicurato per la sua apertura una
data superata da tempo.
Si corre il rischio, invece, che anche quest'anno scolastico
passi senza che il complesso possa essere utilizzato in pieno,
mentre vi sono nella zona esigenze e carenze di strutture
sportive.
Ci si chiede quali possano essere i problemi che hanno provocato
tali ritardi.
Già avevamo avuto modo di vedere come la Regione non sia tra le
più fortunate nelle sue realizzazioni sportive: recentemente era
rovinosamente caduto al suolo l'impianto di illuminazione del
Palazzetto dello Sport di Saint-Vincent; a gennaio per la
relativamente poca neve caduta aveva ceduto il rivestimento del
tetto del complesso pluriuso di Verrès su tutta la lunghezza che
fiancheggia la strada.
Dagli organi di informazione abbiamo saputo che per la palestra
piscina di Verrès i guai non sono finiti ed altri problemi si sono
aggiunti: si sono dovuti apportare alcuni adeguamenti alle norme di
prevenzione (evidentemente erano molto difficilmente prevedibili le
norme di prevenzione), l'impianto di cogenerazione non funzionava e
si sono dovute cambiare alcune valvole, il rivestimento della vasca
piccola era inadatto.
Ciò premesso i sottoscritti Consiglieri regionali
INTERROGANO
l'Assessore competente per sapere:
1) se il complesso pluriuso di Verrès è già stato collaudato e
se può essere considerato agibile;
2)
quale può essere altrimenti la data di
apertura;
3) quali sono i problemi che hanno causato il ritardo
dell'apertura al pubblico ed in modo particolare agli studenti
della zona;
4) di chi è l'eventuale responsabilità, per quali reali danni e
come potrà la Regione rivalersene.
INTERROGAZIONE
Da notizie apparse sul quotidiano "LA STAMPA" del 6 marzo c.a.
sui continui rinvii dell'apertura della piscina di Verrès,
nonostante i lavori siano terminati da circa otto mesi e nonostante
le continue assicurazioni dell'apertura del Palazzetto da parte
dell'Assessore Borbey, assicurazioni fatte sia in Consiglio
regionale che sugli organi di stampa;
SI INTERROGA
la Giunta regionale o l'Assessore competente per
conoscere:
1)
i motivi di tale ritardo;
2) il prezzo base d'asta appaltato, quello finale ed il numero
delle perizie suppletive.
Si dà atto che dalle ore 10,29 assume la Presidenza il
Presidente Giovanni BONDAZ.
PRESIDENTE
: Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
La piscina di Verrès è stata aperta
domenica, quindi mi sembra che il motivo fondamentale delle
interrogazioni che sono state poste sia superato.
Ci sono stati alcuni ritardi nell'apertura, dovuti a svariati
motivi: anzitutto - lo sottolineano gli interroganti - il fatto che
la Commissione dei pubblici spettacoli avesse dato parere negativo
all'apertura. Devo far rilevare che tale Commissione aveva
esaminato i disegni di progetto dando l'approvazione, questo
naturalmente prima dell'inizio dei lavori. A lavori eseguiti è
stato fatto un sopralluogo e sono state rilevate delle discordanze
dell'eseguito rispetto alla legislazione che nel frattempo era
cambiata. Questo è uno dei motivi.
Stiamo esaminando attentamente tutto quello che è stato lo
svolgersi degli avvenimenti, però a questa fase delle conoscenze
possiamo attribuire i motivi del ritardo alla particolare
complessità dell'impianto di trattamento dell'acqua e di
riscaldamento. È noto che ci sono delle pompe di calore ed
apparecchi particolarmente sofisticati per il risparmio energetico,
per il recupero del calore. Di fatto, una gestione di
apparecchiature di questo tipo richiede delle messe a punto
particolari e da parte del gestore un adeguamento ed un
apprendimento. Quindi gli altri motivi sono da ascrivere a
ragionamenti di questo tipo.
C'è ancora da aggiungere - ne fa menzione una delle due
interrogazioni - il fatto che la neve abbia danneggiato il tetto.
Da una prima analisi che è stata eseguita, possiamo ascrivere
questa causa al fatto che sulla copertura erano stati inseriti dei
cavi di rame, su richiesta dell'U.S.L., con funzione di gabbia di
Faraday. Questi cavi che sono stati richiesti extra progetto per
ragioni di sicurezza hanno dato luogo a questi motivi di
trascinamento della neve nei confronti della copertura del
tetto.
Chiedo scusa al Consigliere Baldassarre, il prezzo d'asta base
appaltato, quello finale, il numero delle perizie suppletive, non
avendo qui i dati, mi riservo di fornirli in mattinata per
iscritto.
PRESIDENTE
: Ha chiesto di parlare il Consigliere Cout, ne
ha facoltà.
COUT (P.C.I.):
Intanto ringraziamo l'Assessore per la
risposta, che però non è stata molto precisa per alcuni aspetti. Un
primo aspetto è che non siamo ancora riusciti a capire come ci sia
stata l'apertura domenica e si siano già potute svolgere delle
attività sportive nella palestra, a meno che il collaudo non sia
avvenuto in due tempi, una volta per la palestra, una volta per la
piscina, con evidenti pericoli per chi ha svolto tali attività
sportive.
Un altro aspetto che non siamo riusciti a capire è di chi è in
definitiva la responsabilità: se questa può essere imputata al caso
o se ci sarà finalmente una responsabilità precisa di chi dovrebbe
assumersi i costi degli adeguamenti e dei lavori che sono stati
eseguiti per ripristinare quello che non funzionava, a partire
dalle valvole per il riscaldamento fino al rifacimento di tutta la
parte del tetto crollata per la neve e per gli altri lavori che
sono stati necessari.
La risposta è stata carente in questo e non ci ha dato nessuna
indicazione. Per il resto siamo dell'idea che molte volte certe
cose potrebbero essere previste in tempo, per poter partire subito
da parte degli Assessorati competenti. È venuta da qualcuno la
supposizione che i ritardi fossero da addebitare ad un
palleggiamento fra due Assessorati che non si sono messi d'accordo
su come si doveva intervenire, e parlo degli Assessorati ai Lavori
Pubblici ed al Turismo. Se questo fosse vero, sarebbe un altro
motivo di riflessione.
Per ciò che riguarda l'apertura di domenica, era ora che la
piscina palestra fosse aperta; siamo contenti soprattutto per gli
studenti della zona che non saranno più i pendolari dell'educazione
fisica, dovendosi recare, prima dell'apertura della palestra, nella
palestra di Arnad. Se l'interrogazione può essere servita, assieme
ai vari solleciti venuti da parte degli interessati e dagli
articoli che sono comparsi sui giornali, a sollecitare l'apertura
della piscina palestra, non possiamo che dire che in altri casi
analoghi continueremo a presentare le nostre interrogazioni,
sperando che possano avere esito analogo.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Parto dall'ultima parte
dell'intervento del Consigliere Cout, per ribadire che se le
interrogazioni servono a sollecitare questa maggioranza, sono
pronto anch'io, insieme ad altri Consiglieri, ad incentivare le
interrogazioni che vanno in tal senso.
Non ringrazio, come ha fatto il Consigliere Cout, l'Assessore,
in quanto le risposte sono state carenti; avevo posto due domande
ben precise, di cui una sui motivi di questo ritardo. Finalmente
domenica è stata aperta questa piscina dopo tanti palleggiamenti,
dopo che ci sono stati interventi da parte di alcuni esponenti
politici della bassa Valle; l'Assessore però non ci ha spiegato i
motivi del ritardo.
L'Assessore si è riservato di farmi recapitare per iscritto il
prezzo della base d'asta, il numero delle perizie suppletive,
perchè qui dovremmo essere di fronte a cifre abbastanza enormi di
differenza fra l'appalto base, perizie suppletive e prezzo finale,
per cui dovremmo vedere di nuovo il gioco dei bussolotti, e da qui
potremo capire anche i motivi di questo ritardo.
Non mi ritengo soddisfatto della risposta e aspetto che
l'Assessore mi faccia recapitare quanto richiesto al punto 2
dell'interrogazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK