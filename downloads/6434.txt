Consiglio Regionale della Valle d'Aosta - Oggetto del Consiglio n. 917 del 15 novembre 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 917 del 15 novembre 1984 - Resoconto
OGGETTO N. 917/VIII - "INIZIATIVE REGIONALI A FAVORE
DELL'OCCUPAZIONE IN SPECIFICI SETTORI DELLA VITA ECONOMICA
REGIONALE". (Reiezione di mozione).
PRESIDENTE:
Do lettura del testo della mozione presentata
dai Consiglieri Torrione, Pascale, Breuve' e Berti:
MOZIONE
RILEVATO il continuo aggravarsi dello stato di crisi
occupazionale in specifici settori della vita economica
regionale;
CONSTATATO che il numero dei disoccupati è in continuo
aumento a seguito della riduzione o cessazione da parte di più
aziende industriali di dimensioni diverse;
ACCERTATO che la politica di incentivazione industriale
attuata dalla Regione negli ultimi anni non ha contribuito
minimamente alla creazione di nuovi posti di lavoro ma è servita
quasi esclusivamente ad elargire somme consistenti di denaro
pubblico ad aziende industriali con scarsa imprenditorialità o con
situazioni patrimoniali di dubbia consistenza;
OSSERVATO pertanto che in un tale contesto le attività
trainanti risultano ancora essere, seppure tra difficoltà non
indifferenti, quelle artigianali e commerciali.
Tutto ciò premesso i sottoscritti Consiglieri regionali del
Gruppo socialista e del Gruppo Artigiani e Commercianti propongono
che il Consiglio regionale
DELIBERI
di impegnare la Giunta regionale a:
-
promuovere un'indagine di mercato atta a stabilire
l'effettiva potenzialità delle aziende artigiane e commerciali
operanti in Valle d'Aosta e le conseguenti possibilità
occupazionali;
-
accertare la reale consistenza del fenomeno della
disoccupazione e della sottoccupazione specie nel settore
giovanile;
-
incentivare la creazione di corsi professionali indirizzati
essenzialmente verso i settori dell'artigianato e del commercio con
particolare riferimento al problema dell'apprendistato.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE (P.S.I.):
Con questa mozione abbiamo voluto
riproporre il problema della crisi occupazionale nella nostra
Regione. Il numero dei disoccupati è in continuo aumento; abbiamo
dei dati dell'ufficio collocamento dai quali si nota che nel mese
di febbraio c'è stata la punta massima di 3729 disoccupati, dei
quali più di 1000 hanno un'età inferiore ai 21 anni.
Successivamente questo dato è sceso, ma è sceso perché c'è stata
un'occupazione di tipo stagionale, cioè precario, ma è chiaro che
nei mesi invernali questo dato tende nuovamente a salire.
Quali iniziative si possono assumere per far fronte a questo
fenomeno? La politica industriale della Regione mi pare che negli
ultimi due anni sia un po' latitante, nel senso che se prima c'era
una politica di incentivazione che portava allo spreco delle
risorse a favore di imprenditori di poco scrupolo, negli ultimi
tempi non si è fatto neanche questo, per cui ci sono aziende che
chiudono ma non ci sono aziende che aprono.
In questo contesto a noi pare che le attività ancora trainanti
siano essenzialmente quelle artigianali e commerciali, quindi
riteniamo che in questa direzione si possa muovere l'iniziativa
della Regione, innanzitutto promuovendo una indagine di mercato per
vedere quali sono le potenzialità delle attività artigianali e
commerciali, poi assumendo delle iniziative, in modo particolare
dei corsi professionali che siano indirizzati verso i settori
dell'artigianato e del commercio, con riferimento ai problemi
dell'apprendistato, perché è in questo ambito che si possono
avviare i giovani al lavoro.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Dirò subito che la maggioranza su questa
mozione si asterrà e l'astensione non ha nessun significato
polemico, ma solo di chiarimento.
Intanto l'astensione è motivata da alcuni giudizi che mi paiono
troppo semplificati, come al punto due, quando si dice che la
politica di incentivazione industriale attuata dalla Regione, in
definitiva, è stata massicciamente negativa. E' un giudizio
sommario che può rispondere parzialmente alla verità, ma non in
modo complessivo.
In secondo luogo non dobbiamo dimenticare che il settore
artigianale rientra pur sempre, almeno nelle ripartizioni classiche
dell'Istat, nel settore industriale.
Fatta questa premessa e tenuto conto one la mozione intende
sollevare nel suo complesso il problema occupazionale, come è stato
fatto rilevare anche dal Consigliere Pascale nel suo intervento,
c'è da dire anzitutto che non è vero che la politica occupazionale
della Regione sia rimasta ferma. Abbiamo attraversato un momento
molto critico e difficile, nel senso che il settore industriale è
colpito da un delicato momento di trasformazione, comprensibile
soprattutto per le innovazioni tecnologiche che nel settore
industriale sono emerse; ma va anche detto, non in termini di
eccessivo ottimismo ma di valutazione serena dei fatti, che da
questa situazione abbiamo speranza che ci siano vie di uscita, cioè
che alla struttura industriale che si sta ristrutturando vengano
sostituite nuove forme di imprenditorialità, serie, valide, che
saranno portate all'esame del Consiglio regionale fra poco tempo.
Siamo nella parte terminale di trattative che dovrebbero offrire
sbocchi occupazionali consistenti o comunque in grado di superare
le difficoltà contingenti.
Della mozione vorrei sottolineare due aspetti: il primo è che la
mozione tende ad accertare i dati che si riferiscono alla
situazione commerciale ed artigianale che siamo in grado di
offrire, quindi l'impegno che posso prendere è di portare in
Consiglio regionale, o ai Consiglieri proponenti, un quadro
relativamente preciso della situazione non solo occupazionale, ma
anche di alcuni dati strutturali dei due settori.
Non è il caso, in questo momento, di dare commesse per studi in
questo ambito, tenendo presente un altro dato aggiuntivo che
sottoporrei all'attenzione dei Consiglieri proponenti e cioè che la
elaborazione sistematica di questi dati dovrebbe essere
funzionalmente compito dell'Assessorato, com'è previsto nel
progetto di ristrutturazione dell'Assessorato stesso, e mi
riferisco alla costituzione dell'Osservatorio del mercato del
lavoro e dell'economia e al Servizio di assistenza alle imprese.
Pertanto questi dati, al punto attuale, siamo in grado di
fornirli.
Sul terzo punto, che mi pare il dato propositivo più
interessante, e mi spiace che non ci sia il Consigliere Berti, devo
dire che, accanto ad una serie piuttosto consistente di iniziative
di formazione professionale, abbiamo presentato alle categorie
interessate una proposta dell'Amministrazione regionale, chiedendo
loro di completare il quadro propositivo con l'individuazione di
progetti specifici per settori, che le categorie interessate si
sono impegnate a consegnarci entro la fine del mese. Questo
incontro, avvenuto una decina di giorni fa, era in programma anche
a causa di vari solleciti che erano stati rivolti
all'Amministrazione regionale da precedenti interpellanze e
mozioni, per cui siamo in attesa - e dovrebbe essere un'attesa non
lunga - di una specificazione delle esigenze che le categorie hanno
in questo settore.
A complemento di quanto detto, tengo a precisare quanto segue:
soprattutto nel campo del collocamento e dei contratti di lavoro a
orario parziale, dell'apprendistato, delle Commissioni regionali
per l'impiego, dopo una serie di decreti governativi l'ultimo dei
quali risale al 30 ottobre e succede a quello del 30 agosto, si
trova attualmente alla Commissione Lavoro della Camera, in fase di
ultimazione di esame, una legge che dovrebbe riordinare l'intera
materia. Quindi siamo in un campo in cui delle precisazioni e degli
elementi definiti stanno arrivando in porto.
In quella sede la nostra preoccupazione è stata quella di
garantire quegli spazi di autonomia che la Regione ha, riconosciuti
dallo Statuto, e quindi di evitare la duplicazione di enti,
tentando di semplificare ed unificare dei momenti decisionali in
questa materia.
Questi sono i motivi, nè polemici nè d'altro genere, che
giustificano la posizione della maggioranza di astensione su questa
mozione, rimanendo l'impegno a fornire eventualmente dati
conoscitivi più certi sui primi due punti della mozione.
Si dà atto che alle ore 12.42 riassume la Presidenza il
Presidente Giovanni Bondaz.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.):
Riteniamo che al di là delle
assicurazioni che ci ha fornito l'Assessore su alcuni dati che noi
richiedevamo per quanto riguarda soprattutto il punto uno della
mozione - se ce li fa avere ci fa una cortesia - per il resto la
mozione mantenga intatta una sua validità, anche perché alcune
iniziative che l'Assessore si è preso l'impegno di assumere sono
legate alla revisione della pianta organica e ad alcune iniziative
che seguiranno forse la ristrutturazione della struttura
burocratica dell'Assessorato. A nostro avviso nel frattempo si
potrebbe anche operare attraverso le due strade che abbiamo
indicato.
Manteniamo la nostra mozione, pur prendendo atto degli impegni
che l'Assessore ha detto di raggiungere.
PRESIDENTE:
Metto in approvazione la mozione in
oggetto:
ESITO DELLA VOTAZIONE
Presenti: 31
Votanti: 12
Favorevoli: 12
Astenuti: 19 (Beneforti, Bondaz, Borbey, De Grandis, Faval,
Fosson, Lanièce, Lanivi, Maquignaz, Marcoz, Martin, Perrin,
Pollicini, Ricco, Rolando, Rollandin, Stévenin, Tamone e Voyat)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK