Consiglio Regionale della Valle d'Aosta - Oggetto del Consiglio n. 2964 del 19 settembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2964 del 19 settembre 2007 - Resoconto
OGGETTO N. 2964/XII - Revisione dei criteri d'organizzazione
dell'Atelier in occasione delle edizioni invernali ed estive della
Fiera di Sant'Orso. (Interpellanza)
Interpellanza
Preso atto del disagio espresso dagli scultori del legno
professionisti, che quest'anno non hanno partecipato all'Atelier
estivo in p.zza Chanoux e che da molti anni trascurano la mostra
concorso della Fiera di Sant'Orso;
Evidenziato che l'Atelier de la Foire de Saint-Ours agli
inizi è stato vissuto positivamente perché ha rappresentato una
vetrina di pregio, valida alternativa alle tradizionali postazioni
alle Porte Pretoriane;
Constatato che i criteri per lo svolgimento dei corsi per
l'apprendimento di tecniche di lavorazione artigianali, come da
Allegato alla deliberazione della Giunta regionale n. 755 del
15/06/2006, privilegia in termini di numero di partecipanti, di
compensi e di contributi le tecniche artigianali marginali,
sfavorendo le più praticate, cioè la scultura e l'intaglio;
Valutato negativamente il tentativo di mettere in contrasto
gli artigiani hobbisti con quelli professionisti, sia nella
conduzione dei corsi di scultura, sia nel conferimento della
produzione all'IVAT, sia soprattutto nella presenza nell'Atelier di
p.zza Chanoux, in cui ormai le produzioni equiparate e quelle di
serie hanno marginalizzato la scultura e l'intaglio in pezzi
unici;
i sottoscritti Consiglieri regionali
Interpellano
l'Assessore competente per conoscere se intenda:
1) rivedere l'organizzazione dell'Atelier di piazza Chanoux,
sia nella Foire invernale che nell'edizione estiva, al fine di
ridare alla scultura in pezzo unico ed all'intaglio di pregio il
ruolo centrale che da sempre hanno avuto e che da sempre
meritano;
2) rivedere i criteri per lo svolgimento dei corsi di
artigianato, al fine di tutelare uniformemente tutte le lavorazioni
e di preferire nell'insegnamento coloro che, dopo tanti anni di
hobbistica, hanno raggiunto le competenze ed il consenso che hanno
loro permesso di intraprendere un'attività professionale;
3) aprire un confronto con il nuovo Consiglio di
amministrazione dell'IVAT; al fine di trovare modalità di
conferimento da parte dei produttori che favoriscano sia i buoni
risultati dei punti vendita sia condizioni paritarie di reddito tra
hobbisti e professionisti, alla luce anche dei più rilevanti
impegni economici, fiscali e sociali che questi ultimi si
assumono;
4) aprire un tavolo di confronto con i differenti soggetti
interessati allo sviluppo dell'artigianato di pregio e tradizionale
valdostano, al fine di ritrovare un clima costruttivo
indispensabile al progresso di questo strategico settore
dell'economia valdostana.
F.to: Sandri - Fontana Carmela
Président
- La parole au Conseiller Sandri.
Sandri (GV-DS-PSE)
- L'estate, Assessore, porta sempre
con sé qualche polemica estiva, qui la polemica è riesplosa questa
estate in quanto i professionisti hanno deciso un esilio volontario
in quel di Saint-Vincent, dove gli scultori professionisti in
particolare hanno attrezzato una bellissima mostra che ha avuto
anche un discreto successo. Lei ha dichiarato che non se n'era
accorto dell'assenza de l'"Atelier", insomma superiamo questa fase
di battute e proviamo a capire se esiste un percorso per ritrovare
lo spirito di Sant'Orso. Sant'Orso nella storia di questa splendida
manifestazione a cui tutti siamo profondamente legati è stata per
tantissimi anni... io e lei abbiamo i capelli bianchi, ce lo
ricordiamo... il momento "clou" era arrivare alle Porte Pretoriane
e vedere le sculture, i pezzi singoli degli scultori più bravi
della Valle d'Aosta, vedere se c'era qualche nuovo nome, vedere se
c'era qualche oggetto di particolare pregio. Ora, con l'accordo di
tutti nel 2001 abbiamo convenuto di spostare l'"Atelier" nella
piazza centrale della città di Aosta e questo per certi aspetti è
stato un dato positivo, perché si è valorizzato, seppure non sia
stata una scelta tradizionale, un luogo simbolico della nostra
città e della nostra Regione. Il problema è che in tutti questi
anni, dal 2001 ad oggi, piano piano tale "Atelier" sia nella fase
invernale che in quella estiva è sempre diventato un'accozzaglia di
tipologie molto diverse: si è passati dai pezzi unici ai pezzi
multipli in serie, esposizioni di serramenti, ceramiche, vetro,
oro, argento, pelle... una roba in cui sempre più quello che era il
dato tradizionale e forte della nostra manifestazione: quello della
scultura, il pezzo unico in legno, si è trovato sempre più
emarginato, tanto da sentirsi escluso dal fulcro e questo con le
comprensibili ripercussioni dal punto di vista economico, perché è
chiaro che meno visibilità può portare a delle difficoltà dal punto
di vista pratico ed oggettivo. Noi volevamo avere delle valutazioni
per capire su una serie di tematiche legate a questo problema dei
professionisti cosa si intenda fare, in particolare credo che si
debbano capire 2 o 3 cose: la prima, quali spazi e quali intenzioni
vi siano per rivalorizzare e ridare il centro della fiera alla
scultura in pezzo unico e all'intaglio di pregio, che sono le 2
attività principali; la seconda cosa, quali misure si vogliono
prendere per qualificare i corsi di artigianato, perché almeno nei
settori in cui sono disponibili i professionisti siano questi non
sorpassati da altri insegnanti, magari non sufficientemente
qualificati. Le ultime 2 questioni sono la volontà a livello di
IVAT di trattare a pari misura i dilettanti e i professionisti che
conferiscono, perché oggi con la differenza del valore, che viene
liquidato immediatamente... del valore che viene liquidato alla
vendita, sta di fatto che gli hobbisti incassano subito i soldi al
momento in cui consegnano il materiale e i professionisti devono
aspettare l'eventuale vendita: questo è un comportamento che non è
negativo come principio, ma nei fatti si traduce in un danno.
Infine, sappiamo che c'è stato qualche piccolo screzio e qualche
piccola incomprensione, volevamo capire se c'è l'intendimento da
parte dell'Amministrazione regionale di tornare ad un confronto con
questi professionisti dell'intaglio per trovare una concertazione
che tutti auspichiamo.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Intanto ringrazio gli interpellanti per
il tono usato e anche per il piacere che mi danno di poter parlare
del nostro artigianato, che è una caratteristica importante di
questa Regione, che ci permette di presentarci all'esterno e di
farci conoscere nel profondo di quello che siamo. È quindi giusto e
bene, nel momento della ripresa dei lavori di fine estate,
affrontare il tema, visto che poi conseguentemente si può trarre un
piccolo bilancio da quello che è stato fatto nell'ultimo anno:
parlo della Fiera di Sant'Orso invernale e in qualche modo anche la
Fiera estiva.
Credo anzitutto che il punto su cui dobbiamo essere tutti
concordi è la centralità che deve avere l'artigianato nella
proposta turistica valdostana e credo che questo obiettivo che ci
siamo dati di dare ampio spazio alla presenza dell'artigianato in
tutto il territorio della Valle, in particolare nei 2 momenti di
punta che sono la Fiera invernale e la Fiera estiva, quest'anno
abbia avuto successo. Ha avuto successo non perché lo dico io, ma
perché, conseguentemente ad un lavoro di monitoraggio e di raccolta
di dati presso gli artigiani, l'approvazione, l'apprezzamento da
parte degli artigiani, che sono gli attori delle fiere, è stato
molto positivo, con uno "share" molto alto e, per qualche verso,
possiamo dire che le manifestazioni estive hanno dato dei buoni
risultati.
È evidente, come diceva bene il Consigliere Sandri, che
l'ambiente dell'artigianato è un ambiente che va conosciuto, anche
difficile, molte volte capita anche a me di non capire fino in
fondo certe stratificazioni che nel tempo si sono create, perché
parlare di artigianato vuol dire anche parlare di arte e quindi
molte volte ci confrontiamo con artisti, che hanno per la loro
connotazione una visione che non sempre è legata alle normali
regole e le normali indicazioni che dà un'amministrazione. Molte
volte ci troviamo in condizioni di affrontare problemi che sono
visti da alcuni soggetti in modo del tutto diverso dalla normalità,
ossia trattare molti artisti vuol dire dover tener conto di tutte
le loro posizioni, ma credo soprattutto tenere da conto
l'obiettivo: quello di far crescere il nostro artigianato, farlo
sviluppare e consentire a questi artigiani di fare del commercio,
ma soprattutto tener conto della somma di tutte le ragioni degli
artigiani; questo vuol dire molte volte non poter tener conto della
ragione di un singolo artigiano o delle motivazioni di pochi
artigiani. L'interesse della collettività degli artigiani deve
prevalere sugli interessi dei singoli, perché, se così non fosse,
cominceremmo ad introdurre dei principi di discriminazione
nell'artigianato che sarei molto perplesso ad introdurre, ossia a
dire: "ha più senso tenere il pizzo di Cogne o i "sabot"", perché
se cominciamo a dire che il "sabot" non ha più senso, probabilmente
lo perderemo, perché non c'è un gran commercio di "sabot". Dobbiamo
quindi dire che l'artigianato è artigianato in tutte le sue forme e
va difeso, perché è artigianato di tradizione, pertanto è
importante chi fa il "sabot" come chi fa il pizzo. È chiaro poi che
vi è un valore aggiunto, perché vi sono degli artisti talmente
bravi che fanno delle cose così eccezionali che non possono non
essere evidenziate, per cui è giusto che chi fa queste cose cerchi
un'evidenziazione importante.
Vi è un altro aspetto che va sottolineato: l'artigianato nasce
per cultura, per tradizione, nasce negli oggetti di uso quotidiano,
nasce nel doversi arrangiare in montagna e crearsi in modo
artigianale tante cose, che assumono un valore artistico, ecco che
molte volte artigianato non è solo il pezzo unico, ma sono dei
pezzi che vengono riprodotti ma, essendo riprodotti a mano, ogni
volta sono dei pezzi unici. Certamente artigianato non è il pezzo
seriale, perlomeno non è artigianato di tradizione, è un
artigianato di minore importanza, il pezzo seriale prodotto al
tornio e ripetuto in 100 pezzi, quello non è un pezzo che avrà
molta prospettiva, perché ormai la concorrenza è tale che chi
produce i pezzi seriali corre il rischio che ci sarà sempre
qualcuno che li potrà produrre a meno. Il cucchiaio, il mestolo,
l'attrezzo però che acquisisce ogni volta che viene riprodotto
nella sua manualità la sua unicità... e poi è vero che è un pezzo
che si ripete, ma è unico, ha anch'esso la sua importanza, anche
perché l'artigianato si deve rivolgere a tutti e a tutti anche
sotto un profilo commerciale. Non possiamo pensare che alla Fiera
di Sant'Orso si possano vendere solo pezzi da 5.000 euro l'uno, ma
dobbiamo anche immaginare che c'è gente che ha il piacere di andare
alla fiera e comprare il nodo, il galletto, o altri oggetti nemmeno
di pregio sotto il valore artistico, ma che nella loro unicità
hanno un valore artigianale. Ecco che abbiamo 1.000 artigiani - per
dire una cifra - che partecipano a alla Fiera ognuno con la sua
dignità, il suo valore aggiunto, la sua importanza ed è questo il
senso che abbiamo voluto dare, quello che ha caratterizzato le
ultime 2 Fiere con un certo successo sia da parte degli artigiani
che del pubblico: il tentativo di dare a ognuno il suo spazio di
rappresentanza.
Cosa è successo, perché 15-20 artisti importanti forse per un
attimo hanno pensato di essere sminuiti? Perché in una situazione
dove loro prima erano abituati a primeggiare sopra tutto e sopra
tutti e a fissare regole e condizioni artistiche, a sentirsi i
punti di riferimento, si sono visti inseriti in un contesto dove si
privilegiava la Fiera nel suo complesso e il concetto di
artigianato nel suo valore più puro e tradizionale: quello della
partecipazione allargata. Anche perché il ragionamento deriva
proprio dal fatto che nelle scuole bottega, qui inserisco il
discorso delle scuole, dove utilizziamo i professionisti, formiamo
artigiani e questi poi, perché frequentano tali scuole fatte da
professionisti, quindi imparano seriamente la tecnica
dell'artigianato, hanno un'aspettativa. Non sempre chi esce dalla
scuola dell'artigianato pensa di non poter diventare un
professionista, molti aspirano a diventare i professionisti e
cercano la possibilità di farlo attraverso un percorso che li metta
in condizioni di avere il loro spazio. Ecco che quindi le scuole
hanno la loro importanza, che i professionisti nelle scuole hanno
un loro spazio, ma è anche vero che queste scuole producono
fortunatamente - perché il nostro artigianato è sano, funziona, è
fiorente - anche tanti definiti hobbisti, in realtà un numero di
centinaia e centinaia che sopravanzano i pochi professionisti e
tali hobbisti ci auguriamo che, attraverso le strutture e le fiere
che mettiamo loro a disposizione, possano diventare
professionisti.
Ciò detto, parlando non della mostra concorso, che è una cosa a
sé, che non c'entra con la Fiera di Sant'Orso, specialmente quella
invernale, perché è un fenomeno solo estivo - lei nelle premesse la
citava e potrebbe generare confusione -, l'"Atelier" è diventato
nel tempo come un padiglione che vuole esaltare tutta una serie di
produzioni. Queste produzioni, che hanno tutte la stessa dignità,
come ho detto, possono avere anche un'importanza diversa, tanto
che, se vi ricorderete nella Fiera di Sant'Orso invernale, la vera
Fiera, abbiamo cercato di caratterizzare l'"Atelier" in un modo
nuovo, cosa che non era mai stata fatta prima, ossia attraverso dei
colori che sottolineavano gli "stand" e che mettevano in condizioni
il visitatore di cogliere le varie sfaccettature dell'artigianato
che sicuramente vi sono nelle varie loro tipologie.
Qualcuno dice - e forse la sua osservazione era in questo senso
- che diamo troppo spazio ai mobilieri, certo negli ultimi anni - e
io sto incentivando tale concetto e penso di aver introdotto anche
qualche ragionamento nuovo, non a caso abbiamo chiuso un accordo
con l'Università del disegno di Torino e con il Politecnico per
degli studi sul mobilio valdostano, per poterlo rilanciare sotto un
profilo commerciale, i mobilieri in modo spontaneo hanno ripreso
fiducia in loro stessi... e noi ci troviamo in Valle d'Aosta in una
forte ripresa della presentazione del mobile valdostano...
(interruzione del Consigliere Sandri, fuori
microfono)
... bene, io sono contento, perché questo vuol dire che sono
soldi spesi bene, perché, se i soldi che spendiamo producono tanti
"atelier" di artigianato che producono mobili che vendono e che
assumono, forse sono fra i pochi soldi che spendiamo bene; questo
mi fa piacere che lei lo rileva. Tali artigiani del mobile hanno
ottenuto nell'"Atelier" uno spazio, cogliendo così un'occasione
anche commerciale - perché non ci dobbiamo mai dimenticare che la
Fiera di Sant'Orso è fatta per noi, per i nostri artigiani, per i
turisti, ma deve avere anche una valenza commerciale -, che
permette di presentare i prodotti, così come i mobilieri tanti
altri sono stati citati, ma questo per togliere qualcosa agli
artigiani professionisti? No. Gli artigiani professionisti - che
sono purtroppo ancora pochi e speriamo che molti hobbisti diventino
professionisti - hanno sempre avuto i loro spazi, hanno sempre
avuto la possibilità di presentare le loro opere importantissime a
cui teniamo molto. Cos'è che non soddisfa? Non soddisfa il fatto di
poter avere un'unicità di presentazione, ma d'altronde l'"Atelier"
vuol essere una vetrina che congloba tutta la nostra produzione.
Ecco che non si può andare a creare nell'"Atelier", o comunque
diventa difficile da spiegare anche agli altri che sono tanti, come
si voglia privilegiare un gruppo rispetto ad un altro. È da
rispettare quindi la loro necessità di avere attenzione: questo lo
accolgo come un suggerimento, occorre che abbiano attenzione anche
loro e a me dispiace dire... onestamente, per dire la verità,
sapevo che non sarebbero venuti, perché avevano fissato delle
condizioni per venire e questo era simpatico, perché c'è questo
rapporto senso delle responsabilità e dei doveri. È un po' come se
dicessimo agli artigiani: "se fate le statue, dovete farle con 3
braccia" e l'artista dice: "scusa, sono io l'artigiano, le statue
le faccio con 2 braccia". Diventa difficile quando nelle riunioni
ci dicono: "no, le uscite di sicurezza devono essere messe qui, le
distanze devono essere queste", ossia avevano messo delle
condizioni che non avevano un sapore artigianale, sembravano
condizioni organizzative. Diventava difficile accontentarli sotto
quel profilo, quindi sapevo che non sarebbero venuti. Ero anche un
po' preoccupato, poi sono rimasto contento quando ho saputo che
andavano a Saint-Vincent, perché ho pensato che avrebbero avuto là
un buon successo e mi sembrava giusto ribilanciare: anziché sempre
tutto su Aosta mi sembrava giusto ribilanciare su Saint-Vincent,
dando la possibilità a quella località turistica di avere uno
spazio espositivo importantissimo, perché con 20 espositori di quel
calibro era un riequilibrio significativo. Ciò detto, l'attenzione
nei loro confronti va data e io ho detto: non ce ne siamo accorti
perché quest'anno ci sono state talmente tante belle opere e tanti
espositori, c'è stato talmente tanto successo di pubblico, di
strade, di artigiani, che in realtà non me ne sono accorto che
mancavano, ma non era una provocazione. Il mio invito quindi è al
contrario: primo, che abbiano il piacere di partecipare e di
inserirsi, che abbiano tutte le attenzioni del caso, che
partecipino nell'"Atelier" e in tutte le nostre manifestazioni, che
continuino a fare i professori nelle botteghe-scuola e di
professori ne abbiamo bisogno. Abbiamo bisogno anche di
professionisti, ma anche di professori e quindi è importante che
svolgano questo ruolo.
L'IVAT - comincio a darle qualche risposta precisa - quando si
dice che acquista solo dagli hobbisti... le do un dato, poi lei
valuti se acquista solo dagli hobbisti: su 850mila euro di acquisti
sono stati comprati dagli hobbisti il 5,9%, circa 70.000 euro.
Tenga conto che molte volte i professionisti, e qui do loro
ragione, non sono disponibili a fare degli oggetti di piccolo
valore, perché il problema è sempre lo stesso: l'artigiano
professionista in realtà è un artista, quindi non gli puoi
comandare di farti questo o farti quello, cosa che invece gli
hobbisti fanno e purtroppo nei nostri negozi dobbiamo vendere anche
delle cose che sono adatte a un pubblico che le richiede. Diventa
allora difficile andare da un artista e dirgli che deve fare una
cosa così, perché lui risponde che va in base alla sua ispirazione
e comunque sono una percentuale molto piccola gli acquisti fatti
dagli hobbisti.
Il tavolo di confronto: l'attenzione sicuramente sì... credo che
comunque dopo queste 2 manifestazioni che sono andate molto bene...
sono preoccupato, perché, siccome abbiamo fatto molto bene, mi
preoccupo come poter continuare a fare altrettanto bene o meglio.
Sicuramente un tavolo di confronto credo sia necessario, anche
perché dobbiamo spingere molto su come allungare le nostre stagioni
turistiche - non sono argomenti miei - e penso che l'artigianato
possa essere uno strumento che mettiamo a disposizione del turismo,
quindi vorrei togliere ogni polemica su quello che può esserci,
come giustamente invitava lei. Faccio mio poi il vostro invito e
cercherò di aprire al più presto un confronto che possa portare
chiarezza su questa situazione. Le ho preparato una risposta
scritta alle singole domande.
Président
- La parole au Conseiller Sandri.
Sandri (GV-DS-PSE)
- Risposta come sempre articolata, con
dei dati positivi e dei dati negativi. Sulla centralità
dell'artigianato non siamo ovviamente in dissonanza, siamo
d'accordo, dobbiamo capire cosa ci si mette dentro questa parola.
Crediamo che gli scultori e i professionisti dell'intaglio non
siano dei privilegiati, ma siano quelli che caratterizzano la
produzione più tradizionale. Con le leggi dell'inizio degli anni
2000 sono diventati tradizionali anche i mobilieri e i
serramentisti che poco hanno a che fare. Non solo, fra l'altro su
questo punto menomale che nel 2003 si è messo uno "stop", ma,
quando c'era una spesa minima di 5.000 euro per avere questi
finanziamenti, venivano tagliati fuori proprio i professionisti
dell'intaglio, che non arrivano a 5.000 euro di macchinari, perché
usano lo scalpello e puoi avere quanti scalpelli per arrivare a
5.000? Ma questo ha permesso poi di comprarsi macchine, utensili,
automobili... a chi produce mobili o serramenti, quindi diciamo
sull'artigianato tipico si è un po' sfalsato. Così come c'è stata
tale evidenza di questo tradizionale che è diventato l'oro; credo
che, se qualcuno di noi va a parlare con i turisti svizzeri o
francesi che vengono in Valle d'Aosta, se il loro obiettivo è di
venire a vedere i nostri gioiellieri, i nostri artigiani
dell'oro... che sono persone degnissime, alcune le conosco
personalmente e so che lavorano molto bene, ma nulla hanno a che
fare con la tradizione; sta iniziando a diventare una tradizione e
lo sarà forse nei prossimi decenni, ma non fa parte della storia
della Valle d'Aosta. Fra l'altro, si è lasciato scappare ad un
certo punto quando ha detto quanti sono i professionisti... sono
pochi... sono tanti? È un po' un discorso da politico, forse i
professionisti non portano abbastanza voti perché sono pochi, gli
hobbisti molti di più. Sappiamo che qualche "equiparato" - non
facciamo i nomi in pubblico, ma in privato glieli facciamo, ma li
conosciamo tutti, basta guardarci in faccia - di qualche settore
specifico è sponsorizzatissimo da alcuni politici di primo piano di
questo Consiglio, di settori che hanno poco a che fare con la
tradizione valdostana. Le loro opere si possono anche vedere in
giro per le strade della Valle d'Aosta, ma non sono il massimo
della tradizione di questo momento forte, che, proprio sul rispetto
di una tradizione e di una linea che arriva da tanto lontano, si
mantiene. Qui io credo che un po' di responsabilità vi sia non
tanto nell'Assessore quanto nell'Assessorato, nel senso che le
norme che sono state messe a punto dal punto di vista tecnico non
danno questa visibilità - spero che lei confermi nel pratico
l'impegno che si è preso di ridare una centralità agli artigiani e
agli scultori di pezzi singoli e all'intaglio di qualità -, ma si è
arrivati ad un'analisi un po' burocratica, per cui l'opera d'arte
non veniva guardata per vedere se era un'opera d'arte, ma di che
tipo di legno era fatta o di che tipo di materiale.
Credo che la burocrazia come era descritta da Milan Kundera
nella Cecoslovacchia degli anni '60... ossia credo che bisogna
capire che i dati di qualità sono legati sì alla materia, ma anche
ad una corrispondenza a una serie di constatazioni abbastanza
immediate. L'impressione che vi siano degli esperti di ciò che è
tradizionale che fanno parte dell'apparato burocratico ci porta a
fare delle considerazioni non positivitissime. Torniamo a fare
della politica e a non essere troppo ostaggio degli apparati, su
questo, secondo me, lei ha sempre dimostrato di avere una certa
capacità di sottrarsi a un certo tipo di cose, quindi abbiamo buone
speranze. Fra l'altro, lei è il simbolo del cambiamento, della
rotazione in una determinata posizione di Giunta, credo che questo
sarebbe un metodo da utilizzare anche a livello di dirigenti, nel
senso che un dirigente che occupi per troppo tempo lo stesso posto,
che sia la Procura della Repubblica, piuttosto che l'Assessorato
del turismo... credo che alla fine sia sempre bene un ricambio, il
cambiamento porta idee nuove, cose nuove, magari si faranno anche
degli errori, ma si rinvigorisce. Diciamo, facciamo un innesto
anche lì di cose nuove, quindi si rifletta anche sulla possibilità
di fare qualche...
Volevo concludere con un paio di sollecitazioni: la prima è
quella del Museo dell'artigianato. Credo che questa posizione di
rilievo degli scultori o intagliatori di tradizione possa ritrovare
un momento stabile, ossia va bene il posto sotto le Porte
Pretoriane, adesso l'"Atelier", ma anche trovare in qualche posto
fuori Aosta, come diceva lei - qualcuno mi suggeriva "Casa
Nicoletta" in quel di Fénis, che è stata acquisita dalla Regione -,
comunque un qualche spazio che potrebbe essere anche il Forte di
Bard, c'è da studiare... però un museo stabile dell'artigianato in
cui si possano mettere i pezzi delle collezioni regionali che
sicuramente ci sono, che esprimano la nostra tradizione e poi
associare a questo anche quello dei professionisti e degli hobbisti
più bravi di oggi. Teniamo conto di una cosa - su questo concordo
con lei -: sono 2 meccanismi che devono trovare il modo di
articolarsi perfettamente, perché tutti i professionisti di oggi
ieri erano degli hobbisti, è gente che ha fatto per 10-20-30 anni
l'hobbista e poi è arrivato a fare il professionista e loro devono
fare crescere degli hobbisti per farli diventare professionisti. È
quindi un meccanismo che non è in contrasto, sono dei fattori e
delle "gambe" fondamentali che devono coordinarsi e camminare al
giusto ritmo contemporaneamente.
L'ultima sollecitazione che volevo fare è sulle leggi di
finanziamento dell'artigianato. Lei è abile, ha fatto tutto un
passaggio sui mobilieri; attenzione, quella di essere presente alla
Fiera di Sant'Orso è la "conditio sine qua non" per poter accedere
a "robustissimi" finanziamenti regionali, di leggi che non ha fatto
lei, quindi è indenne da tutto questo, ma sarebbe interessante
capire dove sono finiti i finanziamenti all'artigianato di
tradizione: in automobili, in camioncini, in una serie di cose di
gente che fa serramenti, che però deve essere presente alla Fiera
di Sant'Orso. Cosa succede allora? Queste persone piazzano lì il
pezzo, c'è quello che lo fa con intelligenza e capacità per cui
prepara il pezzo per la fiera, quindi il mobile particolarmente
rifinito e quello che "sbatacchia" lì la roba perché l'importante è
poter dire che era presente alla Fiera di Sant'Orso, che è il
lasciapassare per i contributi regionali. Questa è una cosa su cui
credo che occorra una riflessione comune, perché nessuno ha la
bacchetta magica per poter dire si fa in un modo piuttosto che in
un altro, ma deriva dall'esperienza per ammissione stessa dei
dirigenti del suo Assessorato, che mi hanno fornito una serie di
dati che illustrano questa difficoltà, tanto che ha portato già a
una modifica importante della legge e che è positiva, ma non
sufficiente. Il che non vuol dire non aiutare questi artigiani,
però credo sia bene definire gli ambiti: una cosa è l'artigianato
di tradizione, una cosa è l'equiparato, una cosa è l'artigianato di
serie per mobili o altri oggetti di utilità concreta, che
abbisognano di una normativa fatta in modo diverso, sono settori
che non possono intersecarsi, devono essere separati. Credo sia
come la questione delle guide: vi sono quelle di alta montagna, vi
sono le guide alpine e gli accompagnatori della natura... la stessa
cosa bisogna fare in questo settore, in modo che delimitando - in
concertazione a un tavolo di lavoro collettivo o su tavoli separati
- una politica tutti possano trovare il proprio posto in una casa
che deve essere comune e in cui tutti si devono trovare a proprio
agio.
Presidente
- Non sono stati presentati emendamenti sui
provvedimenti iscritti all'ordine del giorno, mentre la collega
Squarzino Secondina ha depositato la relazione sulla proposta di
legge n. 172 - iscritta al punto n. 32 all'ordine del giorno - che
vi sarà distribuita.
Sospendiamo i lavori consiliari con ripresa degli stessi alle
ore 15,30, ricordo che vi è una riunione alle ore 15,00.
La seduta è tolta.
---
La séance se termine à 12 heures 50.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK