Consiglio Regionale della Valle d'Aosta - Oggetto del Consiglio n. 291 del 10 novembre 1967 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 291 del 10 novembre 1967 - Resoconto
OGGETTO N. 291/67 - Dichiarazioni del Presidente della
Giunta.
Bionaz (D.C.)
-  Signor Presidente, Signori
Consiglieri.
Io non avrei preso la parola per l'argomento che m'interessa
portare a vostra conoscenza se non fossi stato tirato per la giacca
e per i capelli, anche nelle dichiarazioni di voto.
Qui, siamo apparsi come dei corruttori, come dei sabotatori
dell'autonomia valdostana e questo mi sembra che sia andare oltre
il consentito, oltre il consentito, perché noi abbiamo la coscienza
a posto, a posto.
E vi dirò subito, che si è voluto ritornare sull'argomento del
personale. Ora io ho promesso all'avvocato Caveri che vi
documentavo su quelle che erano state le assunzioni fatte da questa
Giunta e quelle della Giunta del Leone, dal 15 giugno 1959 al 31
maggio 1966.
Devo rettificare una cifra, è vero, anziché 131, sono 121 il
numero delle persone assunte dal 15 giungo 1959 al 31 maggio 1966.
Ora, dico subito, che tutte queste persone che sono state assunte
anche senza concorso e senza prove di selezione, sono delle persone
degnissime, che fanno tutte il loro dovere e io non leggerò i loro
nomi perché ho rispetto per quelle persone, ho molto rispetto,
perché io vivo a contatto con loro ed indubbiamente debbo
riconoscere, debbo riconoscere che fanno tutte il loro dovere.
Però qui l'elenco è a vostra disposizione...
(In lontananza
si sente una voce:
...quelle senza concorso...)
Quelle
senza concorso, 121, senza concorso, e con concorso, nello stesso
periodo, con concorso o prove di selezione 665, ecco. Questo tanto
per chiarire le posizioni e anche per tributare il dovuto
riconoscimento ai nostri dipendenti i quali, certamente, non hanno
appreso con molta soddisfazione che si viene in aula, qui nel
locale della nostra assemblea, a sciorinare dei nomi di quelli che
hanno chiesto solo lavoro e che a questo lavoro, e che a questa
occupazione rispondono perfettamente.
Ma, vi dirò che il mio tormento, se possiamo così chiamarlo, è
un altro, e Lei Germano e Lei Caveri, mi avete proprio preso per il
lato debole, cioè, avete voluto rigettare su di noi, su di noi, la
responsabilità di una certa condanna che umanamente, evidentemente,
ci rattrista, perché noi, a suo tempo avevamo fatto un esposto alla
Procura della Repubblica, e questo esposto lo avevamo fatto a
seguito dei fatti avvenuti nel mese di maggio 1966, e che
ritenevamo, naturalmente, legittimo da parte nostra di poter
ricorrere alla Magistratura, perché penso che sia la suprema
tutrice dei nostri diritti, ed anche quella che ci può,
naturalmente, che può anche reprimere i nostri abusi e può
assolverci se siamo senza colpa.
Del resto, io chiedo, a voi, nella situazione di allora,
capovolgendo i ruoli, il ruolo vostro con il nostro, cosa avreste
fatto? Cosa avreste fatto?
(Si sente una voce:
...le
elezioni...) Lei avrà le elezioni e avrà anche il risultato delle
elezioni, non si preoccupi, e poi, mi lasci parlare, mi lasci
parlare...
(scampanellata del Presidente)
...cosa fa Germano
quando si ritiene leso nella sua onorabilità? Si rivolge al
Magistrato; soltanto pochi giorni fa abbiamo appreso di una
sentenza che noi non commentiamo, evidentemente, nella quale
Germano querelava un giornalista per delle imprudenti
dichiarazioni, però Germano... come?
(si sente una voce in
lontananza)
...però Germano non ha neanche dato la facoltà di
prova, neanche dato la facoltà di prova, questo va detto, è una
cosa molto recente, dunque... Lei si rivolge alla Magistratura, e
noi abbiamo fatto altrettanto; ci siamo rivolti alla Magistratura e
abbiamo esposto dei fatti, voi li chiamate denunce, chiamateli come
volete, e la Magistratura ha fatto il suo corso, evidentemente,
l'azione del Magistrato ha fatto il suo corso.
Dunque non riteniamo, rivolgendoci alla Magistratura, di aver
commesso quella abominevole azione che voi qui pretendete che
abbiamo commesso, non riteniamo di averla commessa questa
abominevole azione. Abbiamo commesso semplicemente un atto in
difesa degli ordinamenti che ci governano, perché si dicesse una
parola o si prendessero dei provvedimenti, evidentemente, contro
quelli che ritenevamo violavano questo ordinamento; e fin qui credo
che siamo a posto, mi sembra che in una situazione contingente come
quella il dovere ci imponeva di prendere qualche
determinazione.
Ma il lato più sconcertante di questa vicenda è un altro, è un
altro. Dice, Germano, voi siete responsabili di quella pesante
condanna: io vi dico e affermo che, se responsabilità noi abbiamo è
una sola: di aver ad un certo momento, di esserci ad un certo
momento messi a presidio di quella che è la democrazia e ci
ricordiamo e ci ricordiamo che nell'oriente dell'Europa i paesi,
dei paesi civilissimi, hanno perso la libertà, non perché volessero
il comunismo, no, per la fiacca resistenza alle violenze dei
comunisti. Questo è successo, e noi qui queste violenze non le
volevamo subire e non le abbiamo subite, non le abbiamo subito
(mormorii...
replicherà, se vuole
...)
...Ecco, ed
allora io vi dico che i responsabili di questa condanna che,
ripeto, umanamente ci rattrista, i responsabili di questa condanna
siete voi, e specialmente Lei Caveri e Lei Germano, perché io vi
posso dare dei fatti che comprovano queste mie affermazioni:
guardate, quando il buon Strazza era già all'estero, per sottrarsi
a quel mandato di cattura, il vostro giornale "Le Travail" ha
pubblicato una lettera che, penso, evidentemente sarà una lettera
di Strazza o non lo sarà, non lo so, comunque, una lettera che
certamente non gli è giovata, non gli è giovata.
Ora, Strazza era di là e queste iniziative e quei consigli
venivano da voi, venivano da voi, evidentemente, penso che non era
il caso di aggravare ancora una situazione che non era per nulla
simpatica e che lo metteva in condizioni di doversi addirittura
rifugiare all'estero per non cadere, per non essere soggetto al
mandato di cattura; ma c'è di più, che già allora voi avete
schernito degli amici che gli hanno dato dei consigli di prudenza.
Evidentemente il risultato è stato quello che è stato, quello che è
stato; e poi oggi ho letto, per di più, un manifesto, c'è un
manifesto affisso in città e dice "Non ha rubato, non ha tentato di
rubare", sono d'accordo, però a questo manifesto io aggiungerei
qualche cos'altro; ha eseguito perfettamente gli ordini dei suoi
federali, questo bisognava dire, e poi si aggiungeva, non ha
rubato, non ha cercato di rubare, allora potremmo anche essere
d'accordo: ecco, va bene? Va bene, ecco.
Ora io chiedo: chi ha dato questi consigli a Strazza, chi? Non
certo l'avvocato Bionaz, non certo l'avvocato Bionaz, e neanche
l'avvocato Marcoz, scusi avvocato se parlo di Lei, perché
l'avvocato Marcoz quando ha dimissionato ha lasciato una precisa
disposizione che doveva convocare il Consiglio, precisa
disposizione che avrebbe dovuto convocare il Consiglio: non solo, e
questo risulta dalla sentenza istruttoria "che il Marcoz aveva reso
edotto lo Strazza, con inusitata pignoleria, degli obblighi che
venivano a gravare a suo carico", e primo fra tutti quello della
convocazione del Consiglio. Dunque, consigli buoni a Strazza non ne
sono mancati; si vede che sono prevalsi gli altri consigli, hanno
prevalso gli altri. Gli hanno fatto fare i manifesti, cosa che lui
ha firmato, naturalmente; ora, io non voglio dire che Strazza è un
ignorante, no, assolutamente, ma Strazza indubbiamente, non è un
uomo di legge, non è un uomo di legge, no, non si deve dire, non si
può dire.
Germano (P.C.I.)
- Non glielo lasceremmo dire.
Bionaz (D.C.)
- Che cosa? No, no, non è nel mio costume,
stia tranquillo, non è un uomo di legge, e certamente, insomma, ha
dato, ha dato, ha giudicato secondo quello che lui riteneva, ma
indubbiamente se gli danno dei consigli come quelli che vengono dai
suoi, diciamo, dagli organi superiori del suo partito, ha
dimostrato di metterli in esecuzione; certamente, ora li ha messi
in esecuzione e adesso paga lui, purtroppo, paga lui; e questo è
proprio il lato, è questo che ci rincresce, il lato pietoso di
questa vicenda è quello, e voi volete ricacciare la responsabilità
di questo su di noi, è vergognoso! È vergognoso! È vergognoso,
perché io penso che vi potreste battere il petto dieci volte, dieci
volte, anziché attribuire ad altri certe responsabilità.
Ma vi è di più, signori, vi è di più, che non si riesce a
comprendere come mai ciò che è stato lecito invocare, ciò che è
stato lecito invocare da parte del Prof. Lucatello, che difendeva
voi, voi, davanti alla Giunta Giurisdizionale, per ottenere la
repressione penale dell'inerzia dell'Ufficio di Presidenza non
fosse invece possibile, ma fosse anzi mostruoso, se fatto dai
Consiglieri regionali, con la loro denunzia dell'autorità
giudiziaria; la Giunta, che ho l'onore di presiedere, non ha quindi
preso iniziative che non fossero conforme al diritto e a un
corretto esercizio, sia sul piano politico, che sul piano
amministrativo delle proprie funzioni. Ciò che invece non ha
precedenti nella storia politica e amministrativa della Valle
d'Aosta è stato il comportamento della Giunta regionale revocata e
dei precedenti uffici di Presidenza. Ma c'è la dimostrazione chiara
che il ricorso alla magistratura era una cosa più che normale e lo
dice, e lo dice, sia la sentenza del Consiglio di Stato, quando
recita: "una così grave violazione dei principi democratici non può
certo restare senza riparo", ed è ciò che implicitamente ammette la
difesa dei ricorrenti, l'avvocato Lucatello, quando ritiene che il
comportamento omissivo del Presidente del Consiglio regionale
potrebbe concretare il delitto di cui all'articolo 289 del Codice
Penale, attentato contro organi costituzionali e contro assemblee
regionali, questo lo dice il Vostro difensore, Prof. Lucatello,
nella memoria dove esattamente scrive queste parole "Orbene, due
vie sicuramente legali erano aperte per risolvere la situazione:
l'una quella di sciogliere il Consiglio regionale; per tale
scioglimento ricorrevano certamente gli estremi giacché il
Consiglio può essere sciolto quando per dimissioni od altra causa
non sia in grado di funzionare: articolo 48 dello Statuto della
Valle; due consiglieri avevano dato le dimissioni e due gruppi di
altri 16 consiglieri, non volevano e non vogliono tutt'ora
partecipare alle riunioni, quindi il Consiglio" - queste sono
parole del vostro avvocato, Prof. Lucatello, il quale sostiene una
tesi, la vostra tesi - "quindi il Consiglio, privo di 18 componenti
su 35 non poteva illegittimamente deliberare ed infatti, come
crediamo di aver dimostrato nel ??? quando è stato riunito dal
Commissario non ha mai validamente deliberato" - dice lui! La
sentenza dice il contrario, ma non è questo, io ho letto tutto, non
ho paura di leggere tutto - "e qualora non si volesse lo
scioglimento" - statemi attenti - "e il Governo non lo voleva" -
dice lui, sempre, queste sono parole sue - "c'era un'altra via
pienamente legale, c'era un'altra via pienamente legale, per
ottenere la riunione del Consiglio regionale, quella che si stava
percorrendo, forse un po' lentamente, ma che il Governo poteva
sollecitare e che venne interrotta dalla nomina del Commissario e
dal suo provvedimento di riunione del Consiglio: l'articolo 35
della legge 10 febbraio 1963, n. ??? prescrive che il Presidente
del Consiglio regionale rimane sospeso dalle funzioni dalla data
della sentenza di rinvio a giudizio, ovvero, dalla data del decreto
di citazione a comparire all'udienza, fino all'esito del giudizio,
qualora venga sottoposto a procedimento penale, per delitti
punibili con pena restrittiva della libertà personale, superiore al
minimo di un anno".
E difatti, difatti, il Presidente Vicario, il Presidente
Vicario, cioè il Vice Presidente Strazza, cioè quello che era il
Presidente agli effetti della citata norma, se si fosse attesa la
sentenza di rinvio a giudizio nei suoi confronti - ciò che è del
luglio di quest'anno, sarebbe stato sospeso, non avendo riunito il
Consiglio è infatti imputato del reato di attentato al
funzionamento di un'assemblea regionale che importa la pena minima
di 10 anni di carcere, art. 289 del Codice Penale, ed allora gli
sarebbe succeduto nuovamente il Presidente dimissionario, sia come
tale, non essendo state accettate le sue dimissioni, sia come
Consigliere anziano ed egli avrebbe certamente riunito il Consiglio
per non incorrere nell'imputazione del medesimo reato.
Ecco, questo dice il Vostro avvocato, cioè riconosce che cosa?
Che la via che esisteva per poter rimettere la legalità in questa
vicenda era quella della magistratura che poteva procedere contro
il Presidente inadempiente per l'articolo 289.
Ora, mi chiedo, mi chiedo, come mai, apprendendo, evidentemente
con rammarico e non è soltanto vostro, ma anche nostro, questa
sentenza, abbiate il cattivo gusto, abbiate il cattivo gusto per
non dire la crudeltà, la crudeltà, di addossare ad altri, ad altri,
la responsabilità di questa condanna, quando sapete che non c'è
altra via per noi che quella di ricorrere all'organo supremo che ci
cautela, la magistratura, e mi sembra che su questo non abbiamo
niente da dire: avete ricorso voi alla Magistratura, abbiamo
ricorso noi, ci sono state le sentenze della Corte costituzionale,
del Consiglio di Stato, e mi sembra...
(voce in lontananza)
...come? Le sentenze! Perché Lei è il supremo revisore
naturalmente, dei nostri ordinamenti giudiziari, naturale... e
quindi viene Germano a dire, ma insomma! Ma avete una pietra nel
cuore, voi, una pietra nel cuore? Ma scusate, per chi ci prendete?
Siamo degli uomini come voi, ma Germano, io da Lei questo non lo
accetto, da Lei questo non lo accetto, guardi io non lo accetto...
(voce in lontananza)
...non è come me, evviva!
(scampanellata del Presidente)
...Evviva e sono ben felice,
sono ben felice, sono ben felice, proprio da Lei mi devo sentire
dire certe cose, proprio da Lei, Lei, Lei mi deve dire certe cose,
eh? Lei mi deve dire certe cose? Sì...
(si sente la voce di
Germano)
...guardi Germano, per dirmi queste cose bisognerebbe
che io non conoscessi una certa letteratura e certi giornali che
hanno già detto tutto sul suo conto e che io non ripeterò...
(voce in lontananza di Germano)
Grazie... questo... Lei non
ha mai smentito, non ha mai smentito. Lei non ha mai smentito
queste affermazioni, non ha mai smentito nessuno di quelli che
affermavano queste cose.
Ora, mi creda, prima di fare certe affermazioni e di venire qui
a mettere in stato di accusa, ma non è l'accusa che ci preoccupa, è
il disagio che si può provare e almeno io l'ho provato, nel
sentirmi dire, insomma qui c'è una grave condanna e di questa
condanna i responsabili siete voi, e fra questi qui uno sono io.
Noi abbiamo la coscienza pulita, non solo le mani pulite, ma anche
la coscienza pulita, e non tollereremo, mi creda, che ci si
attribuiscano degli atteggiamenti di insensibilità tale e di
cinismo, questo non lo tolleriamo, ecco e lo respingo veramente,
vibratamente lo respingo, perché, guardi, Germano, Le ho detto
prima che mi ha toccato sul vivo, e a questo non ho potuto fare a
meno di replicare, perché noi quello che abbiamo fatto lo abbiamo
fatto perché in Valle d'Aosta non si stabilisce una repubblichetta
rossa, col sistema democratico, invocando il sistema democratico,
chiudendo le porte del Palazzo regionale, una repubblichetta rossa
della quale sarebbe stato il Presidente Caveri e il Gran
Cancelliere Piero Germano! Questo noi non lo abbiamo voluto e non
lo abbiamo consentito. Ecco, questa è la verità, e questo mi creda
Germano, guardi, una donna, quella lì, vi ha tenuto testa in quei
giorni, vi ha tenuto testa in quei giorni e se i fatti dovessero
ripetersi vi terremo ancora testa con la stessa decisione, con la
stessa decisione e con lo stesso spirito, con lo stesso spirito,
perché non abbiamo violato niente, di tutti quelli che sono i
nostri ordinamenti. Non abbiamo nessuna paura, nessuna paura: e
poi, nelle sue dichiarazioni di martedì, ho dovuto assentarmi
perché doveva, voi lo sapete, ve l'ho detto qui, ho avuto una
telefonata proprio col Ministro del Tesoro, in ordine al bilancio,
e non ho sentito le ultime affermazioni Sue. Mi risulta che Lei ha
detto, guardi d'accordo, no, Lei ha detto, e questo me le sono poi
scritto "dopo che abbiamo commesso un'azione della quale è sempre
tardi pentirsi".
Mi vuole dire che cosa intendeva dire con questo? È una minaccia
questa? No, no, mi dica soltanto che cosa intendeva dire, perché Le
assicuro, Le assicuro che se è una minaccia mi lascia perfettamente
indifferente, perfettamente indifferente, ecco, se è una minaccia,
e se è una affermazione, Le ripeto quello che ho già detto che
nelle stesse condizioni, nelle stesse condizioni, noi saremo ancora
qui a presidio della Libertà e della Democrazia di tutti i
valdostani, questo sia ben chiaro, questo sia ben chiaro.
E all'avvocato Caveri voglio dire questo; lui è andato ancora
oltre e ha detto che noi siamo arrivati qui martedì mattina
contenti e sorridenti, perché? Perché c'era stata una condanna
contro Strazza: avvocato Caveri, non credevo che la Sua
spregiudicatezza arrivasse a tal punto, non lo credevo, perché
sinceramente, guardi, non credevo che fosse così coraggioso e così
impudente da dire queste cose: ma, guardi, io, siccome sostengo che
l'altro responsabile è Lei, di questa condanna, evidentemente, Le
rimando l'accusa che Lei ha fatto, gliela rimando e citerò un
particolare, per dimostrare come era perfetto il suo divisamente,
il suo disegno di infognare il buon Strazza, il buon Strazza:
quando io mi sono presentato nel Suo Ufficio di Presidente della
Giunta, per chiedere di lasciare libero l'Ufficio subito, nella
sala della Presidenza c'era Lei e i Signori Assessori, ai quali
devo dare atto che hanno avuto un comportamento più che corretto e
più che educato, eccetto il suo, dico quello che penso e quello che
è. Lei, è giunto al punto di fare leggere a Strazza - cosa
c'entrava Strazza con la Presidenza della Giunta e con la Giunta,
non lo so - di fare leggere a Strazza la diffida che Lei mi aveva
mandato il giorno prima e che conteneva la sua affermazione che la
Giunta non avrebbe lasciato i suoi edifici se non costretto con la
forza.
Io questo lo interpreto, sinceramente, lo interpreto, insomma,
come lo potrebbe interpretare qualsiasi persona, come una volontà
naturalmente, di mettere in questa "bagna", chiamiamola così, quel
Strazza che non c'entrava niente, perché lo Strazza era vice
Presidente del Consiglio, cosa c'entrava poi in questo particolare?
E questo pochi momenti prima che Lei abbandonasse ingloriosamente,
attraverso i montacarichi gli uffici del Palazzo regionale. Questa
è la verità!
Allora, io mi chiedo, il povero Strazza è lì, e voi siete qui a
fare gli spavaldi; ma io penso che bisogna affermare che è
congegnale, è congegnale...
(voce:
... come?
)
...Io
le affermazioni che faccio le ripeto sa, stia tranquillo, ecco,
perché è spavalderia fare quello che ha fatto in questi giorni: mi
riferisco sempre a quel suo atteggiamento che riguarda questo
episodio, sia chiaro, sia chiaro, e io dico che è congegnale con
l'avvocato Caveri in questa condotta, perché lui è abilissimo nel
gettare la pietra e nel ritirare la mano, ed è già molte volte che
gli va bene, gli è andato bene nel 1946 quando ha aizzato i suoi
giannizzeri a dare l'assalto al Palazzo del Governo, non ha
rischiato di fare il volo dai balconi, e Caveri era sotto che
sghignazzava.
Nel 1953, naturalmente, come si dice, aizza di nuovo il buon
Trèves, il quale deve rispondere davanti alla Corte di Assisi di un
reato, il buon Trèves, non è ebreo d'accordo, il buon Trèves e
quello deve rispondere del reato che gli è stato addebitato davanti
alla Corte d'Assisi, Caveri non compare per niente, lui è sempre
tranquillo, è sempre tranquillo, e questa è la terza volta che gli
va bene; ma io mi chiedo, mi chiedo, ma è una professione sua
questa? Ma almeno non abbia l'impudenza di venire qui e accusare
tutti i Consiglieri dell'opposizione di avere fatto quello che non
hanno fatto, almeno questo Caveri, perché Lei, perché Lei si è
sempre comportato così, si è sempre comportato così, ed è sempre
scappato davanti alle sue responsabilità, è scappato nel 1928,
davanti al Distretto Militare, è scappato nel '43, quando c'era
odore di polvere ed è andato a rifugiarsi in Svizzera. È scappato
davanti ai giudici, nel 1958, querelato per diffamazione e ha detto
"mi servo dell'immunità parlamentare", nel 1963, viene a mancargli
l'immunità parlamentare e la fortuna vuole che prenda per i capelli
una amnistia e naturalmente gli va bene; nel 1966, davanti alla
Corte di Assisi di Milano, stessa cosa, c'è una amnistia
provvidenziale che viene in suo aiuto.
Questi sono fatti Caveri, avvocato Caveri, sono fatti che
proprio non ne potevo più di tenermi nel gozzo e che Lei mi ha
incitato a mettere qui in pubblico, ma mi creda, senta, o qui ci
comportiamo diversamente o altrimenti queste cose bisogna pur dirle
a qualcuno, che sappiano cosa sono questi censori e questi
accusatori pubblici, ma diamine, mi pare che sia il nostro dovere
di dire queste cose, e io mi chiedo, ma, questo maratoneta, fin
quando riuscirà a scappare? Ma diamine.
Questa è la pura vicenda di quanto è successo in questi giorni:
si approfitta del bilancio per venire qui a lavare i panni e per
venire qui a dire tutte cose che col bilancio non hanno niente da
fare; ma vi ripeto, la cosa che più mi ha colpito e che mi fa stare
male è di sentirmi dire che abbiamo una responsabilità in una
vicenda, ripeto, che ha un aspetto umanamente rattristante e nella
quale però noialtri non abbiamo nessuna responsabilità perché anche
in quella occasione abbiamo fatto il nostro dovere, anche in quella
occasione, e questo volantino che distribuite nelle buche delle
lettere, che io ho trovato nella buca delle lettere, io non mi
preoccupo per il giudizio che Lei dà, Germano, della sentenza di
Genova, perché Lei può dire quello che vuole, aggiunge anche la
vendetta delle forze del potere; io non ritengo che le sentenze
siano delle vendette, comunque queste sono cose che interessano a
Lei. Ma quando, Lei su questo volantino cosa scrive? Che Strazza è
il primo che ha fatto entrare nell'aula di questo Consiglio
regionale la voce dei lavoratori; ma, in precedenza, Machet,
Benetti, Perron, Mappelli, Vuillermoz, Zefferini, cos'erano? Degli
avvocati? Degli ingegneri, erano tutti lavoratori che siedono e
hanno seduto onorevolmente su questi banchi; dunque, Strazza è un
lavoratore e io non discuto naturalmente sulle sue qualità, però
non è il primo lavoratore che ha portato qui la voce dei suoi
compagni; nossignore, assolutamente non è vero.
Lei conclude dicendo "questa pesante condanna è scaturita dalla
denuncia che gli esponenti del centro sinistra valdostano avevano
presentato contro di lui".
Io, per concludere, le respingo queste accuse, a nome di tutti i
miei colleghi, tutti i miei colleghi del centro sinistra, queste
accuse non ci toccano, perché anche nelle testimonianze del
processo Strazza, ci siamo comportati come credevamo che dovevamo
comportarci, e su questo mi pare che non ci potete dire niente, ma
vi assicuro che quello che più mi addolora in tutto questo fatto, è
che si approfitta di un'occasione come questa per gettare un'ombra
di colpa su quelli che anche in quella occasione non hanno fatto
altro che rispondere ai precisi doveri che gli elettori, che qui li
avevano mandati col suffragio popolare, avevano anche inteso dargli
se si tratta di difendere e la libertà e la democrazia e gli
ordinamenti della Valle d'Aosta.
Montesano (P.S.D.I.)
- Nessuno chiede la parola?
Consigliere Germano.
Germano (P.C.I.)
- Io cercherò di essere calmo perché se
non dovessi essere seduto in Consiglio e dovessi dare ascolto agli
istinti le cose sarebbero diverse. Ma gli istinti sono una cosa da
reprimere e io cercherò di reprimere gli istinti.
Lascio stare la questione del "121 o 131 persone" se non ci dice
quali sono che non sono stati assunti senza prova...
(interruzione di Bionaz)
.
Noi abbiamo chiesto che lei ci dica se questi sono stati assunti
con prove o senza prove. Lei ci dice: 121 senza prove. È un
bugiardo anche lì, non è vero che 121 sono stati assunti senza
prove.
La verità, e la gente la conosce, sa come abbiamo assunto noi e
sa come avete assunto voi. Sa che noi abbiamo assunto senza
discriminazione e ci sono compagni nostri che ci fanno rimprovero
di questo dicendo che siamo stati dei fessi e che invece voi siete
i furbi.
La gente sa... che voi avete assunto in quel modo lì, inutile!
Non serve allungarmi molto su questo perché non mi interessa molto,
la cosa che mi preoccuperebbe è che queste dichiarazioni fossero
fatte e fossero state lette da tutta la Giunta. Se sono
dichiarazioni del Presidente della Giunta è un fatto, se sono
dichiarazioni di tutta la Giunta, il mio atteggiamento, in questo
caso, deve leggermente cambiare. Io penso che siano del Presidente
della Giunta.
Ora, io sono un avvocato e non esamino quello che ha detto
Lucatello o quello che ha risposto un altro o quello che ha fatto
un altro, io esamino l'atteggiamento degli uomini. Le cose come
stanno nella realtà.
Il compagno Strazza ha avuto il torto di non convocare il
Consiglio perché lui pensava, e questo lo ha dichiarato, che in 17
non si poteva deliberare. Questo è il torto del compagno
Strazza.
A questo punto il compagno Strazza scrive al Presidente della
Repubblica, al Presidente del Consiglio, al Presidente del
Parlamento, al Presidente della Camera, al Presidente di tutti i
Gruppi Parlamentari, escluso il MIS.
Riceve due risposte: dal Senatore Merzagora che gli dice: io
esaminerò attentamente il problema, potrei leggervi la lettera,
sono gli atti della Presidenza del Consiglio.
Risponde l'On.le Bucciarelli Ducci che dice che prenderà in
esame il problema; il Sen. Terracini risponde e gli dice che della
questione si è già interessato e che ha preso un appuntamento col
Presidente della Repubblica per andare a presentare la nostra
situazione per la soluzione, risponde l'On. Luzzato che dice che ha
già presentato un'interpellanza per risolvere la questione e così
via.
Nessuno, al Compagno Strazza, nessuno di queste Autorità cui
egli si è rivolto, nessuno gli ha detto: è tuo dovere convocare il
Consiglio. Nessuno!
Il Presidente del Consiglio addirittura nomina un Commissario.
Noi riteniamo contro legge. Questo Commissario viene qui, va dal
Presidente della Giunta, chiede la garanzia dell'Ordine Pubblico,
non va da Strazza a dirgli "lei deve convocare il Consiglio".
Quindi, nella realtà, per la colpa di non aver convocato il
Consiglio e di essersi rivolto a queste Autorità, pensando che
nella Democrazia la cosa più naturale, il modo più democratico di
risolvere le crisi politiche sia quello di richiamarsi al voto,
all'opinione del popolo che è il giudice più sicuro. Il popolo
poteva anche dire che voi centro-sinistra dovevate governare, bene,
ci inchinavamo a quella volontà, se non lo diceva dovevate
inchinarvi voi.
Per aver fatto e pensato questo si è preso 7 anni e 3 mesi di
carcere.
E andiamo alle responsabilità.
Trascurerei anche quello che ha detto a me perché è un meschino
dire queste cose; si ricordi lei, si ricordi che nella mia vita non
ho mai avuto da vergognarmi di nulla, di nulla. Si ricordi che
sulla mia vita partigiana, durante il periodo '48-'53, durante il
famoso periodo Scelba, hanno fatto tutte le indagini immaginabili
possibili, non perché ero un grand'uomo, perché avevo un unico
difetto: quello di essere un comunista; ma le hanno fatte e non
hanno avuto neanche una mezza occasione di rinviarmi, per lo meno,
a giudizio.
Quindi se lo tenga bene aperto che io, la facoltà di prova, a un
fascista come Rossi, non la do, ma se un giornale democratico vuole
scrivere le stesse cose gli do la più ampia facoltà di prova,
tranquillamente.
Ma lascio stare queste meschinerie che solo uno come lei tira
fuori queste cose per buttarle lì e poi dice che sono gli altri che
fanno così.
Quello invece che voglio sottolineare è la vostra
responsabilità.
Secondo me la vostra responsabilità è grave ed è seria,
soprattutto la sua responsabilità, perché altri firmatari hanno
fatto dei passi in un certo senso lodevoli e sono stati apprezzati,
ma la sua responsabilità è molto più grave; è molto più grave per
molte ragioni.
Prima di tutto perché non è mai successo, in Italia, che si
denunciassero, nelle assemblee legislative queste cose. Non è mai
successo!
Prima volta che si è giudicato uno per questo articolo.
Ma poi, dice con molta euforia "abbiamo resistito alla
violenza". E chi ha resistito alla violenza, in prima persona, è la
Signorina Personnettaz, che sa che io stimo, va bene; ma dica sta
Signorina Personnettaz se c'è uno che le ha dato uno spintone, se
c'è uno che le ha dato un pugno, chieda alla Signorina Personnettaz
se al suo fianco non c'ero proprio io ad impedire che gli animi,
anche un po' esagitati, arrivassero a quelle cose, senza Polizia,
non si è arrivati ad uno schiaffo, non si è arrivati ad uno
spintone.
Questa è la realtà, e se vuole la Signorina Personnettaz può
intervenire nel dibattito, sono cose che abbiamo vissuto quindi
sappiamo come sono.
Ma però, vediamo un po', quando in questa Assemblea si è parlato
di fare qualcosa per il compagno Strazza, fare un ordine del
giorno, fare un qualche cosa per questo, che è che l'ha impedito?
Chi è che non ha voluto?
Ho assistito io alla riunione. Ci sono ragioni politiche: non
possiamo, non possiamo! Noi abbiamo denunciato quindi non possiamo
fare questo!
Ma io, ancora credendo oltre, ho anche mandato un nostro
compagno dal Presidente della Giunta, prima del processo, il quale
lo ha invitato a vedere se era possibile, in Consiglio, fare un
ordine del giorno in questo senso e per non fare misteri, è il
compagno Dolchi, ex Sindaco di Aosta. È stato un'ora e mezza dal
Presidente della Giunta, ma l'ordine del giorno non è venuto fuori.
L'ordine del giorno unanime del Consiglio che avrebbe dimostrato
che questa sentenza veramente rattristiva e sarebbe servito ai
Giudici popolari per giudicare il compagno Strazza, secondo me, non
è venuta fuori.
Ma dirò di più, dirò di più perché secondo me c'è della
ipocrisia, anche nel fatto di aver testimoniato in quel modo.
E mi rincresce che si debbano affrontare queste questioni in
un'aula come questa, che non è una cosa molta seria. Ad ogni modo
posso dire che, ma non so neanche come dirlo perché le denunce poi
qui volano, ma è chiaro che è stata fatta una pressione da una
parte in favore del compagno Strazza ed è risultata chiara una
pressione da un'altra parte contro il compagno Strazza. Non posso
dire di più perché non penso sia il caso di fare altre cose. Chi mi
vuol capire sa bene come stanno le cose e mi capisce.
Quindi, siamo seri. Stiamo attenti a non pensare di capovolgere
le situazioni. Non si capovolgono le situazioni.
Il compagno Strazza l'avete denunciato voi. Il compagno Strazza
non aveva nessuna intenzione criminosa. Non c'è stata nessuna
instaurazione di Repubbliche rosse perché chiedevamo le
elezioni.
E, permettetemi, se il popolo valdostano volesse nella
stragrande maggioranza dare il voto ai comunisti, cosa volete
farci, è una volontà popolare! Se non ce lo vuole dare, che cosa
volete che ci facciamo noi? Non ce lo darà!
Ma, intenzioni criminose, cose che volessero rivoluzionare la
Valle d'Aosta, quando chiediamo le elezioni, queste non sono
avvenute, mentre è invece avvenuto, con persistenza, dalla vostra
parte, di non fare le elezioni.
Sono ormai due anni che è morto il povero Gex, ma non si è
potuto fare le elezioni. Il Consiglio scade il 27 ottobre, qui
dicono 25 novembre, si trovano tutti i raggiri, che non so che
validità hanno, per farlo andare avanti sino ad aprile.
Ma per farlo andare avanti sino ad aprile perché c'è anche
qualcun altro che non è interessato, se no si andava avanti sino in
autunno. Se era possibile, di nascosto da noi, di far passare la
legge che prolunga a 5 anni il Consiglio regionale, si andava sino
al 1969. Non si vuole fare le elezioni.
Ma allora, chi è democratico? Chi è antidemocratico? Mettiamo le
cose a posto su questo terreno. Poi, le meschinerie, sono le cose
che non piacciono.
Ma è possibile che il compagno Strazza viene sino in Francia per
dare le dimissioni e si fa autenticare la firma da un notaio perché
è l'unico paese, la Francia, la cui firma dei notai vale anche per
l'Italia, non c'è nessun altro paese del mondo che ha questa
qualità, e allora viene in Francia.
Ma cosa gli succede a sto povero notaio? Quattro giorni dopo, 5
giorni dopo, non so con esattezza come stanno le cose, si riceve
una visita del Sindaco di Courmayeur il quale è mandato dal
Presidente della Giunta, il quale gli va a chiedere se veramente il
compagno Strazza è stato davanti a lui a firmare.
Questo notaio si offende e dice: ma io faccio delle autentiche
senza che questo succeda?
(interruzione di Bionaz)
...Ma son cose che ci ha detto il notaio. Ma come gliele provo?
Il notaio ci ha detto questo! Se vuole che il notaio le ripeta
queste cose, non abbiamo che da citarlo e viene qui. È un fatto
successo e credo che il notaio, chiamato a dirlo, lo dirà
tranquillamente.
Bionaz (D.C.)
- ... io non so neanche chi sia quel
notaio, glielo assicuro.
Germano (P.C.I.)
- Vede, in queste cose, quando io dico,
è troppo tardi per pentirsi, lo dico pensando che il cristianesimo
dice che se uno si pente prima di morire non va all'inferno. Si
salva.
E, quindi, quando dico non è mai troppo tardi per pentirsi è
perché si può sempre fare qualche cosa che possa far superare
questa colpa.
Certo, però, che ci troviamo di fronte ad un uomo che come
cinico, come brutale, come violento, ha tutte le caratteristiche.
Un uomo che pensa solo al potere, che, da giovane, per il potere,
fa il filo-italiano, cresce negli anni, cambiano le situazioni, per
il potere fa il filo-francese, cambiano ancora gli anni, si
modificano le situazioni, si trova Presidente della Giunta, anche
se di una Regione Autonoma, e va davanti al Presidente della
Repubblica a fare il filo-italiano.
Questo è l'uomo che noi abbiamo di fronte.
Cosa volete mai, quando dico "troppo tardi per pentirsi" penso
ad un animo cristiano, ma, nonostante la posizione politica che ha,
permetta che io dubiti molto del suo cristianesimo. Permetta che io
dubiti molto!
Montesano (P.S.D.I.)
- Consigliere Andrione, permetta che
io faccia un avvertimento...
(voce:
...doveva farlo prima
l'avvertimento) ...no, senta un po', senta un po' Consigliere
Germano.
Questo argomento doloroso che è venuto all'esame del Consiglio è
stato iniziato martedì...
(voce)
...e, ma d'altra parte io
mi rendo conto di questo, perciò io faccio parlare, però tengo a
rappresentare ai Signori Consiglieri che questo è venuto in
argomento, diciamo così, in discussione questo argomento, quindi
prendano la parola, ma penso che prendano la parola soltanto
qualcuno dei Gruppi interessati per non prolungare poi la
discussione stessa.
Andrione (U.V.)
- Io vorrei, innanzitutto, fare a lei, se
lei permette, una sommessa protesta perché se quando, da questi
banchi, qualcuno ha il carattere un po' vivace fa dei personalismi,
lei lo richiama.
Ora, io, personalmente, condivido questo richiamo, però quando
questi personalismi vengono da altri banchi e sono anche molto
pesanti, lei questi richiami non li fa.
Ora, noi possiamo avere delle idee politiche differenti, però
vorremmo essere trattati, in questo Consiglio, tutti in una stessa
maniera. Non solo, credo che anche, se ci fosse questa sensazione
di uguaglianza, può darsi che certe polemiche e certe asperità
potrebbero essere più facilmente evitate.
Io, questo dico a titolo personale, mi permetto di dirlo a lei
così, proprio a titolo puramente amichevole, mi sembra che un
piccolo richiamo sarebbe stato...
Per lo meno saremo stati trattati nella stessa maniera.
Sur ce que Monsieur Bionaz a dit et là, aussi, je chercherai
d'être le plus courtois possible, je veux répondre sur un point
seul.
Nous avons parlé et nous parlerons encore de saboteurs de
l'autonomie.
Nous avons une conception politique, nous croyons que si l'on
veut faire de la politique en Vallée d'Aoste, si l'on veut être
autonomiste, il faut par la force des choses avoir le courage
d'être antigouvernemental.
Nous croyons que ceux qui d'une façon ou de l'autre arrivent à
traiter, à s'accorder avec le pouvoir central, finissent toujours
inévitablement pour arriver à la trahison des intérêts des
valdôtains.
Je me permets de dire une dernière chose que quand on fait du
personnalisme et de ces bancs nous en faisons, on peut dépasser la
mesure, mais je tiens à déclarer que malgré les défauts du
caractère de Monsieur Caveri, jamais, nous en avons tous, malgré
ses défauts, quand on l'attaque, on n'attaque pas ses défauts,
parce que Monsieur Fosson, Monsieur Marcoz ou un autre étaient à sa
place on l'attaquerait également, ce que l'on attaque c'est
l'esprit de victoire d'Emile Chanoux, la Résistance que nous
faisons, faisant certaines façons d'agir devant la discrimination,
devant l'anéantissement d'un autre peuple.
Marcoz (U.V.)
- Io ho già avuto occasione di esprimere
anche vivacemente in contrasto con il Presidente della Giunta,
direi quasi ad un tu per tu, quale era la mia, non dico posizione,
ma quale era la mia concezione sui fatti che sono avvenuti, su
qualcuno di quei fatti.
La prima cosa che intendo dirvi è questa: che credo che in molti
di noi, pensando alla situazione di Strazza, lontano in esilio,
sette anni e mesi di reclusione, un avvenire incerto, una famiglia
rovinata se non finanziariamente, moralmente, ecc., rapportata
questa situazione che ha del drammatico, del penoso alla
discussione che qui è avvenuta, io dico molti di noi, almeno, io me
lo auguro, avranno avuto la sensazione che effettivamente siamo
caduti nel grottesco.
No, non è il caso di andare a ricercare le responsabilità,
quanto piuttosto di ricercare gli errori.
Perché si può, ad un legale, affidargli di studiare la legge
sull'urbanesimo, anche se poi la Corte Costituzionale annullerà uno
di quegli articoli, non c'è nessun dramma.
Ma quando si tratta di leggere un codice penale che all'articolo
289 porta una pena di 10 anni, allora bisogna avere il buon senso
di rivolgersi a dei legali che siano all'altezza della situazione,
perché ci sono oltreché delle responsabilità per fatti voluti,
anche delle responsabilità per la "culpa in eligendo".
Ogni amministratore può scegliere il suo collaboratore, ma
quando questo amministratore è un avvocato e va da quest'altro
avvocato, che sappiamo benissimo che non è un valdostano, perché un
valdostano si sarebbe fermato di fronte ai 10 anni di questo codice
penale, che oltre tutto è un codice fascista, quell'individuo non
si è fermato, perché a lui non è che premesse tanto la situazione
politica della Valle, perché lui credeva di raggiungere quelle alte
posizioni che è stato lì lì per raggiungere, oramai questi sono
fatti miei e lo possiamo anche dire, ecco la grande fretta; ecco il
consiglio del legale di fiducia del Presidente della Giunta!
Ed è stato un errore gravissimo che il Presidente della Giunta,
essendo anche lui avvocato, non abbia fatto un salto a Torino, da
un penalista, perché io penso, almeno oso ancora pensare, che se
l'Avv. Bionaz si fosse reso conto che se veramente si andava ai 7
anni, con tutto quello che Germano gli ha pur detto testé, io oso
ancora pensare che forse l'Avv. Bionaz si sarebbe fermato.
Si sarebbe fermato di fronte ad una sanzione di quel genere!
Ma il legale che lui ha consultato non si è fermato perché lui è
l'uomo della ragion di stato, lui è l'uomo che ha un passato che
niente ha a che fare con quello di un avvocato che è stato per
trent'anni nelle aule a difendere la povera gente, lui ha altri
ideali, altri obiettivi, non ha, è vero, nel cuore, nel petto, dove
insomma c'è il cuore, lui non so cos'abbia.
Vedete, Signori, adesso noi siamo qui, c'è un individuo che ha
lavorato a contatto di gomito ed è Strazza; domani potreste essere
uno di voi, uno di noi.
E quando io sento paragonare, a quel tipo lì, che scrive sul
Monte Bianco, che lui avrebbe denunciato - il Rossi - che più che
delle insolenze, delle malignità, delle intemperanze, su quel
giornale che ancora l'altro giorno sfogliavo in presenza del
Tribunale - osare paragonare una denuncia tra di noi, voi, loro,
amministratori, fratelli, che qui lavoriamo per il bene della
Valle, paragonare questa denuncia alla denuncia che lui fa, è vero,
contro uno che gli ha dato dell'assassino e non siamo più su
un  piano di paragone giusto.
Allora qui si dice, ci si rivolge alla Procura, ci si rivolge al
Tribunale, così come fate tutti voi.
Ma no, no, questo paragone non regge, Signori! E non regge tanto
più perché vi siete ancora lasciati scappare un'altra cosa, dicendo
che era necessaria quell'azione.
Non è vero, io torno a ripetere che l'azione penale non ha
sbloccato assolutamente niente di quella situazione, perché se non
ci fosse stato il Commissario, l'intervento di Moro, di tutte le
magistrature amministrative, ecc. la sola procedura penale non
sbloccava la situazione.
E non lo rivelo mica io perché lo avete detto voi nel vostro
esposto alla Procura della Repubblica. Avete detto, gli altri non
lo avranno nemmeno letto, ma i due legali, il Presidente Bionaz con
il suo consulente naturalmente lo hanno letto l'esposto.
In quell'esposto che cosa sta scritto? Noi sappiamo bene che
dovremo continuare un'altra azione presso i competenti organi
ministeriali, ma per intanto, per dare a questi Signori ciò che ad
essi compete, noi denunciamo il fatto dal punto di vista penale
alla Procura della Repubblica.
E allora cosa volete interpretare? Odio, vendette, rancore. Non
si può interpretare diversamente.
Ora, Signori miei, se di qui fosse stata sportata, o come suole
dire Caveri, con linguaggio tante volte, come dire, espressivo, se
fosse stata spiombata, dice lui, la cassa dell'amministrazione, e
allora sì, un Presidente della Giunta, un Assessore non può fare a
meno che rivolgersi alla Procura della Repubblica perché, in caso
diverso, ne diventa un complice se ci fosse lo spiombamento di una
cassa, perché allora sono i milioni che..., ma qui chi è che non ha
sentito che c'era un movente politico in questa vicenda? Chi è che
non l'ha sentito?
Se non siete convinti basta pensare al fatto, che esiste... e
l'estradizione e con tutto questo Strazza non può essere
trasportato in Italia.
Perché? Perché il fatto, nei paesi civili è considerato, se non
delitto prettamente politico, un delitto a base politica.
E allora era quello che noi vi diciamo. Noi stiamo lì a dirvi:
assassini (?), malvagi, ecc. Per me c'è stato un grosso errore alla
base. Un grossissimo errore.
Io posso dire, come avvocato che ormai ha le penne grigie, che
qui in Aosta, nel Foro di Aosta, di avvocati valdostani e anche di
vecchi avvocati torinesi ci sarebbe uno che per un reato di quel
genere avrebbe detto: ma pensateci su 5 minuti.
Invece i fatti come si sono svolti? Si sono svolti che, alle
prime avvisaglie che si sono svolte qui, per la questione della
partecipazione o meno di Gheis e di Torrione, voi già inalberavate
il Codice Penale dicendo: qui c'è l'articolo ... quindi c'era già
in partenza una intenzione di schiacciare, di schiacciare che cosa?
Un colpo di stato? Adesso non facciamo ridere, vorrei sapere chi è
che l'ha inventata sta storia del colpo di Stato.
Anche lì dev'essere un altro e poi, naturalmente, a forza di
sentirselo insufflare, anche il Magistrato, in uno di quei
documenti ha parlato del colpo di Stato.
Ma chissà quante volte quel nostro caro amico, che è stato anche
lui con noi, in questo Consiglio, ha salito le scale della Procura
delle Repubblica per illuminare il Procuratore, per cui così, come
uno slogan, questa parola "colpo di Stato" finisce per essere
citata negli atti.
Ma scherziamo! 100 mila abitanti! 51.000.000, colpo di Stato! Ma
noi, qui, siamo un piccolo Consiglio provinciale della più piccola
delle Province, lo chiamiamo Parlamento perché naturalmente ci
piace lusingarci, siamo contenti quando magari da fuori ci scrivono
chiamandoci Onorevoli, ma poi, tutto sommato, siamo un Consiglio
provinciale della Provincia vecchia trasformato in Regione, anzi
della vecchia provincia che ha dovuto abbandonare una parte del
Canavese per trincerarsi di nuovo entro i suoi più originali
confini.
Quindi, colpo di Stato, Signori, ma pensate!
Ecco tutto. Quindi io dico: non accusiamoci più, cerchiamo tutti
quanti insieme di dire: avremo commesso degli errori, chi li paga
però oggi questi errori? È un nostro compagno di lotta, è un
amministratore come noi che si era dedicato alla vita pubblica. Chi
paga la sua famiglia? Ma chi di noi, oggi, si sente di andare da
quella famiglia a portare l'aiuto morale? Siamo tutti imbarazzati,
non sappiamo che parole usare! Questa è la grande tragedia, perché
noi torniamo ai nostri focolari, tranquilli ogni sera; e
quell'individuo lì si trova lì per quanto tempo!
Qualcuno si illudeva poi, dicendo: ma dopo 7 anni... e no,
perché la prescrizione del reato non so, adesso non ho il codice
sotto mano, ma si raddoppia, è vero, dovrebbe stare...
Ora, pensate, se un uomo lungimirante, insieme al Presidente
Bionaz, avessero detto: ma tanto dobbiamo ricorrere a Roma, e
questo non affretto nulla; facciamo tutta la procedura
amministrativa, anche perché voi a Roma avevate tutte le porte
aperte.
Sarebbe già più concepibile, diciamo, da parte di un altro
schieramento che a Roma non ha le porte aperte e allora ricorre
alla Procura della Repubblica; ma per voi, che poi di fatto avete
dimostrato di avere tutte le porte aperte, è stata, diciamo, una
crudeltà inutile, superflua, di cui oggi siamo tutti, e io sono
convinto, non ha nemmeno detto Caveri che voi eravate contenti, ha
detto che forse... il concetto io l'ho capito benissimo, dice:
forse pensate che avendo uno dei vostri che è stato bastonato ben
bene sarete obbligati a piegare il capo, forse vi illudete. Noi non
attenueremo per questo la resistenza!
Ma che voi, adesso, siate contenti, io non penso perché
francamente non deve essere molto produttivo per nessuno, E poi,
pensate, volete adesso che vi dica il mio stato d'animo, quando per
quei primi screzi che sono avvenuti qui mi sono sentito dire che la
Magistratura veniva a sequestrare i nostri nastri! Io mi confesso,
non per il fatto mi dessero preoccupazione, perché i battibecchi
che io ho avuto con Bionaz sono stati esaminati dal Procuratore
della Repubblica, lo stesso che mi ha incriminato, è stato lo
stesso che ha chiesto il mio proscioglimento. Ma era l'affronto
morale!
Ma come! Se il Tribunale è lì, nei confronti nostri è una
degnissima alta magistratura, ma noi, qui, nella Regione, e in
tutte le Regioni, la nostra Magistratura civile è per gradi, per
posizione, superiore a quella Magistratura. Quindi pensate al mio
stato d'animo. Non per me personalmente, ma quando ho dovuto andare
dal Presidente della Giunta a dirgli, caro amico; vengono a
sequestrare i nastri e io non voglio avere beghe e glieli metto a
disposizione; non soltanto, ho detto al Commissario "da questo
momento lei si rivolga a Brunod e io vado a casa, in modo che lei
sia tranquillo che i nastri sono i nastri genuini".
Però nel mio animo mi sono detto: eh sì, povera autonomia! Se
siamo a questo punto che la Magistratura può venire qui a vedere i
nostri verbali. Non che ci debba essere niente di che, celano
questi verbali; ma il fatto che la Magistratura venga qui, è vero,
per perseguire qualcuno di noi, o me, o un Consigliere, o chiunque,
io direi, francamente, se continuiamo di questo passo è il
principio della fine perché è la menomazione.
E poi voi, in fondo, avete ben visto i giornali d'Italia come
hanno ridacchiato gli uni, come hanno sputato gli altri.
Possiamo dire che abbiamo fatto, insomma, del progresso, dal
punto di vista del prestigio? Io dico di no. Siamo tutti d'accordo,
almeno ad ammettere queste cose.
Quindi io dico, non inaspriamo più questi dibattiti.
Dimentichiamo questo episodio.
Se qualcuno, piuttosto, e qualcuno penso lo può fare, faccia
qualche cosa per questo derelitto di uomo che poi, insomma, si ha
voglia di essere forti, sereni, ecc. E sì, se fosse solo, o Dio, si
può vivere anche agli estremi confini del mondo, ma avendo una
famiglia qui, mettiamoci ognuno nei panni suoi e pensiamo a questo
grande dramma: 7 anni, 7 anni, è vero, di esilio, non son mica né 7
giorni, né 7 mesi, per chi ha fatto anche soltanto qualche anno di
vita militare, che poi non è vera prigionia, che poi non è vero,
esilio, eppure sappiamo tutti cosa vuol dire.
E quindi immedesimiamoci in questo dramma, e per rispetto a
questo dramma, cerchiamo di non più approfondire questa piaga
perché, francamente, io dico, se il povero assente ci sentisse io
credo che non potrebbe che disapprovare queste nostre diatribe,
almeno per il rispetto per ciò che è avvenuto tronchiamo queste
discussioni.
Montesano (P.S.D.I.)
- Avvocato Caveri, io mi riallaccio
alle parole dell'avvocato Marcoz. Io, come Presidente del
Consiglio, ho il dovere di pregare, come ho già fatto, tutti i
Consiglieri di soprassedere ad ogni discussione di questo genere
perché è una discussione che è stata abbastanza dolorosa nel suo
oggetto e mi appello a quello che è il concetto espresso
dall'Avvocato Marcoz di non proseguire questa discussione e di
chiudere questa sera la seduta in un contesto di sentimento per un
collega che è stato provato, è vero, da queste vicende che sono
avvenute l'anno scorso.
Quindi io caldamente prego tutti di non proseguire su questa
discussione e, se volete, io non posso impedire questa discussione,
io ho rivolto una preghiera, mi sono riallacciato.
Però questo fatto è stato tirato fuori martedì mattina, è stato
tirato fuori ancora oggi e quindi perciò, sono fatti che trascinano
le cose, trascinano gli uomini e, naturalmente io devo avere anche
il dovere di appellarmi anche un po' alla responsabilità di tutti i
Consiglieri, perché, anche se se ne discute, ad un certo momento si
chiuda la discussione.
Io questo posso dire. E se voi non accogliete la mia preghiera,
diciamo così, non credo che facciate del bene ad una causa che
forse molti, molti, la gran parte, la totalità di noi, vogliono
perseguire.
Caveri (U.V.)
- Per noi la discussione era chiusa.
Avevamo votato il bilancio ed è... avevamo votato contro il
bilancio dopo averlo discusso per tre giorni e mezzo e quindi
pensavamo che l'argomento era chiuso.
Quando il Bionaz ha detto che aveva da fare una dichiarazione
successiva, ci siamo tutti domandati quale poteva essere l'oggetto
di questa dichiarazione.
Abbiamo pensato a fatti nuovi, che noi ignoravamo o che potevano
essere conosciuti da lui poiché, esercitando le funzioni di
Presidente della Giunta, può avere dei canali che noi non
abbiamo.
Invece cosa abbiamo visto? Il Bionaz, imbarazzantissimo, a
rispondere a quel dibattito che c'è stato all'inizio della seduta
di tre giorni fa, in merito ai fatti noti, dibattito che allora si
spiegava perché quel dibattito è sorto e si è sviluppato
nell'immediatezza di questi fatti.
Il Bionaz, evidentemente, è un ruminante, aspetta tre giorni,
gira nel suo stomaco il fiele che ha raccolto non so in che parte
del suo corpo, e poi, dopo tre giorni, aspetta che finisca il
dibattito sul bilancio e dice: io devo fare una dichiarazione e
riprende a discutere di quello che sembrava chiuso.
E allora io mi domando: qual è l'oggetto di questo dibattito?
Qui noi siamo, si direbbe, in un altro pianeta. Qui siamo nel campo
dell'assurdo; qui siamo nel campo dell'irrazionale; dobbiamo di
nuovo discutere del processo di Genova?
Molti oratori avevano preso la parola, tre giorni fa su questo
argomento.
Dobbiamo rispondere, le persone che sono state attaccate un
momento fa con delle violente catilinarie devono rispondere
difendendo sé stessi da accuse rivolte, fondate o non fondate.
Io capisco anche i motivi di perplessità del Dr. Montesano, ma a
me pare che i motivi di perplessità avrebbero dovuto sorgere prima,
sin dall'inizio perché chiunque chieda la parola in questo
Consiglio, ad un certo momento deve dire qual è l'oggetto di questa
sua dichiarazione, che non è all'ordine del giorno, per vedere se
in questa dichiarazione, dal punto di vista rituale, può essere
fatta.
Io dico questo: per quanto riguarda la posizione dello Strazza,
io sono sempre stato fermamente e tranquillamente convinto, e
tutt'ora lo sono, che lo Strazza era in stato di assolutoria perché
il fatto non costituisce reato e in tale situazione lo Strazza si
trova tutt'ora perché la sentenza della Corte d'Assisi di Genova
non è passata in giudicato.
E perché è in posizione di stato di assolutoria? Perché il fatto
non costituisce reato? Per una ragione molto semplice, per me,
prescindendo da tutte le altre cose che si possono raccontare, che
lo Strazza si è rifiutato di convocare quelle 17 persone, che poi
non erano 17 Consiglieri, ma erano esattamente 16 Consiglieri.
E io mi domando, su questo punto: perché le Corti e i Tribunali
che sono stati investiti di questa faccenda, perché non hanno
ancora giudicato la questione della eleggibilità della Signorina
Personnettaz? Io dico questo senza nessunissimo rancore per la
Signorina Personnettaz, perché la sua persona è fuori da questa
contesa, noi parliamo del caso Personnettaz perché è un caso
giuridico, perché è un caso, diciamo, di rispetto di una legge
costituzionale, a noi non importa niente che qui sieda o meno la
Signorina Personnettaz in quanto persona fisica.
Comunque, nessuna Corte, nessun Tribunale ha statuito su questa
questione. Nessuna Corte ha avuto il barbaro coraggio che 17 o 16
Consiglieri rappresentino la maggioranza in un Consiglio che è
formato di 35 consiglieri.
Io sono curioso di vedere la motivazione della sentenza della
Corte d'Assisi di Genova e di vedere come la Corte abbia potuto
superare questo punto.
Ho parlato di catilinarie rivolte a questa o quell'altra
persona, a questo o a quell'altro Consigliere. Io, personalmente
non mi difendo dalle accuse rivoltemi per questa semplice ragione,
che se io lo facessi in questa sede io commetterei una apologia di
me stesso, dovrei cominciare a dire che cosa ho fatto in politica a
partire dal 1928 fino ai nostri giorni e, una difesa mia, sarebbe
una apologia, una difesa di me stesso, una apologia di quello che
ho fatto. Ma io non darò al Consiglio regionale l'esempio di un
pessimo gusto di questo genere.
Io voglio solo comunicare una notizia che ho appreso nel luglio
scorso dai miei avvocati che mi hanno difeso alla Corte d'Assise di
Milano - c'è un film francese, di Caiazzi che è intitolato "Nous
sommes tous des assassins", vien voglia di dire nous sommes tous
des bandits, nous sommes tous des brigands, nous sommes tous...
nous sommes tous des criminels, lasciamo stare -, i miei avvocati
mi hanno comunicato nel luglio scorso questo fatto: che pressioni
erano state esercitate sui Magistrati, su certi Magistrati, perché
a me fosse contestata l'imputazione di istigazione alla guerra
civile, il che comportava un minimo, anche lì, di dieci anni di
reclusione, e se io mi fossi recato alla Corte d'Assise di Milano,
l'immediato arresto e l'immediato invio in villeggiatura
all'Istituto di San Rossore.
Questo io ho appreso e so quali sono le persone che hanno fatto
queste pressioni, pressioni che non sono state raccolte e io me ne
sono rallegrato a titolo mio personale, ma me ne rallegro ancor di
più perché dimostra che ci sono ancora dei Magistrati
indipendenti.
E poi, dalle stesse parole di Bionaz io ricavo la conclusione,
la deduzione logica che parecchie volte qualcuno tra voi ha creduto
di risolvere certi problemi politici mandando il sottoscritto in
galera e oggi, Bionaz, esprime il rammarico di non esserci mai
riuscito.
Io ne prendo atto e allora questo rammarico cosa dimostra?
Dimostra quanto siano sincere le lacrime di coccodrillo che si sono
versate da parte vostra dopo che siete riusciti a fargli avere 7
anni di reclusione.
Perché, ieri, Manganoni parlava di Giano Bifronte. Qui noi ci
troviamo davanti ad altri Giano Bifronte. Qui noi ci troviamo
davanti ad altri Giano Bifronte che, con la mano destra hanno il
rosario e dall'altra mano tengono il pugnale. Con un occhio
piangono lacrime di coccodrillo e con l'altro occhio, dall'altra
parte della faccia, si rallegrano di quanto è avvenuto ed esprimono
il loro rammarico per non essere riusciti a mandare altri
Consiglieri in galera come pure avrebbero desiderato.
Io, dopo aver fatto queste constatazioni, non ho proprio più
niente da aggiungere.
Montesano (P.S.D.I.)
- Guardi, Manganoni, io ripeto la
preghiera perché si chiuda questo dibattito. Ad ogni modo, se vuol
prendere la parola.
Manganoni (P.C.I.)
- Guardi, Presidente, io volevo
prendere la parola immediatamente dopo l'esposizione di Bionaz. Poi
sono riuscito a frenarmi perché sarei esploso, avrei detto a quei
Signori tutte quelle verità che bisognerebbe dir loro.
Ho fatto bene a ritardare perché sono riuscito di nuovo a
calmarmi. Non voglio ripetere quanto hanno detto i Consiglieri che
mi hanno preceduto.
Di Strazza mi limito a dire che i 7 anni di prigione li hanno
sulla coscienza coloro che hanno firmato l'esposto, quindi voi, e
basta per quanto riguarda Strazza.
E di quanto ha detto Bionaz avevo due fogli di appunti, ma me li
sono messi da parte, mi limito ad esprimere i miei pareri su due
frasi.
"In Oriente si ricorre alla violenza", queste sono le
argomentazioni della maggioranza che ogni tanto ripetono in
Consiglio. Io ho avuto occasione diverse volte di dirvi che noi
siamo pronti in qualsiasi momento ad impostare la discussione su
questo argomento ed a dimostrarvi che noi ci dobbiamo preoccupare
non di difendere la libertà in Oriente, ma di difendere la libertà
in Italia e anche in Valle d'Aosta.
Vi dirò, voi vi state dimenticando che Scelba, Ministro
democristiano, ha fatto ammazzare dalla sua polizia, in alcuni
anni, 73 operai e contadini i quali chiedevano solo del lavoro e
una maggiore giustizia sociale. Ma non è avvenuto, questo, nel
periodo di guerra o alla fine della guerra in cui gli animi erano
ancora eccitati, ecc. Questo è avvenuto negli anni 1950-'51-'52-'53
ecc.
Quindi la libertà, il vostro Ministro Scelba, democristiano, la
difendeva facendo assassinare i lavoratori coi moschetti della
Polizia.
Vi dirò solo, solo questo e non vi dico di più, in
Cecoslovacchia hanno chiamato a far parte del Governo un prete, Don
Cloyard, e gli hanno affidato il portafoglio della Sanità.
Basta questo.
In Italia, ancora oggi, si condannano, si mettono in prigione i
comunisti, si licenziano i comunisti, non si assumono i comunisti,
si ricattano e si minacciano. Per spiegarvi, sappiate, che noi
comunisti non ci pieghiamo.
L'altra frase di Bionaz è quella "siamo qui a presidio delle
libertà dei valdostani".
Ma contro chi? Contro di noi.
Sappia, Bionaz, che noi la libertà dei Valdostani l'abbiamo
difesa quando c'era il fascismo e mentre Bionaz era Podestà
fascista, e le libertà dei valdostani le difendeva in quella veste,
noi, comunisti, eravamo in galera, nelle galere fasciste.
Noi comunisti, ogni mese, quando non era ogni 15 giorni, avevamo
la Polizia, la Questura in casa a fare le perquisizioni.
Noi comunisti quando uscivamo di casa avevamo la Polizia che ci
tallonava per sapere dove andavamo. Noi comunisti veniamo
licenziati e poi inquadrati in battaglioni di disciplina ed inviati
a Stalingrado.
Io però non ci sono andato e non ho sparato contro quelli che ci
hanno liberato.
Ora, io vi dirò, le libertà dei valdostani si difendono nei
momenti difficili, nei momenti cruciali. Le libertà dei valdostani
si difendevano specialmente allora, quando c'erano i fascisti che
le calpestavano le libertà dei valdostani.
Quando addirittura si è arrivati al punto di cambiare i nomi dei
Paesi della Valle d'Aosta.
Quindi sia chiaro che io, non solo da parte del mio Gruppo del
Partito, ma io personalmente non accetto assolutamente queste
affermazioni di Bionaz perché io vorrei dire a Bionaz che le
libertà le difendevamo noi, fra questi comunisti che erano in
galera e perseguitati dalla Questura e licenziati dal loro posto di
lavoro ed inquadrati e mandati al macello, io facevo parte di
quelli. Bionaz si trovava dall'altra parte della trincea. E allora
Bionaz non venga a parlare a noi, in particolare a me, di presidio
delle libertà dei Valdostani perché quelle libertà le abbiamo
presidiate e difese noi, pagando, andando in galera. Non le ha
difese Bionaz.
Montesano (P.S.D.I.)
- Io chiudo col suo intervento breve
la discussione.
Casetta (P.C.I.)
- Io volevo... ma rinuncio. Accolgo
l'invito dell'Avvocato Marcoz anche perché sono certo che pur
dicendo tutto quello che penso in questo momento non riuscirei
nemmeno a dimostrare la metà del disgusto che mi hanno provocato le
dichiarazioni dell'Avvocato Bionaz.
Montesano (P.S.D.I.)
- Guardi, Presidente, se ascolta il
mio...
(parlano molti assieme)
Bionaz (D.C.)
- Io ho apprezzato gli interventi, abbiate
pazienza, nessuno vi impedisce di parlare, di quelli che invocano,
evidentemente, la pacificazione ecc., questo lo apprezzo e lo
accolgo.
E ho già detto prima che qui si deve instaurare un altro sistema
e un altro dialogo di rapporti tra di noi, più rispettosi ed
evidentemente senza accusarci, come abbiamo fatto; però consentite
che quando si portano delle accuse come quelle che ci avete portato
la reazione è quella che è stata.
Ho apprezzato gli interventi di Andrione, quello dell'Avv.
Marcoz, e per quanto mi riguarda, penso di interpretare tutto il
Consiglio e la volontà di tutto il Consiglio per dire che se si
instaura un altro modo di vedere i problemi, ma specialmente un
altro modo di rispettarci fra di noi, certamente non ne saranno che
grande vantaggio per i nostri lavori.
(Parlano assieme)
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK