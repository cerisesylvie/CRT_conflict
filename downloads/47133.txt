Consiglio Regionale della Valle d'Aosta - Oggetto del Consiglio n. 3436 del 21 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3436 del 21 marzo 2024 - Resoconto
OGGETTO N. 3436/XVI - Interpellanza: "Informazioni in merito
all'alienazione da parte del Comune di Aosta degli edifici
denominati "Villette degli impiegati" nel Quartiere Cogne".
Bertin (Presidente -
Punto n. 31. Consigliere Baccega ne
ha facoltà.
Baccega (FI) -
Quest'interpellanza più che altro vuole
essere un invito a una profonda riflessione rispetto a quello che
sta succedendo.
Nel percorso dal 2020 a oggi in questa vostra travagliata
legislatura abbiamo più volte evidenziato e sottolineato alcuni
aspetti che riguardano quest'intento di riqualificazione del
quartiere Cogne che sicuramente ha visto tanti annunci, ha visto
anche dei percorsi che sono iniziati ma - e lo abbiamo sottolineato
tante volte - ci sono delle mancanze di una vera, concreta e
completa riqualificazione urbana: i cappotti fatti a metà degli
edifici, i cantieri sospesi, una viabilità improbabile, la mancanza
degli ascensori nelle Fresia Alte (dove in qualche modo chi è al
terzo, quarto e quinto piano, soprattutto una popolazione anziana,
fa veramente fatica a salire le scale) e soprattutto la mancanza
dell'abbattimento dei due grattacieli che ormai da anni sono lì che
vigilano su questo quartiere che forse si sta rivitalizzando e - lo
abbiamo detto tante volte - le villette del quartiere Cogne.
Il 5 marzo direi che tutte le testate giornalistiche
annunciavano che le villette degli impiegati del quartiere Cogne
tornavano sul mercato con una base d'asta complessiva per i
quindici immobili di 2.280.000 euro, con un primo abbattimento del
valore del 40% rispetto alla perizia che individuava un valore
complessivo a 3.800.000 euro, un abbattimento, ovviamente, voluto
dalla Giunta comunale di Aosta, dalla Giunta Nuti.
È sicuramente una vendita propedeutica a un importante
intervento di ristrutturazione dei quattro gruppi che richiamiamo
da parecchi anni, quattro gruppi di case che sono tra Via Verraz,
Via Pollio Salimbeni e Via Giorgio Elter.
Pertanto è chiaramente noto che si tratta non di un corpo di
fabbrica unico bensì di alloggi distribuiti su quattro corpi di
fabbrica differenti.
Chiaramente dovremmo anche valutare la legittimità di questa
delibera e vi invito a farlo con grande attenzione: il loro nome è
cambiato, si chiamano le "Villette Cogne" perché, come sapete, sono
stati adottati una serie di verbali di assemblea straordinaria dove
si è formato il condominio "Le villette Cogne".
Sono state realizzate nel 1918 a sostegno di quella fascia di
popolazione che non era più una popolazione rurale siccome
l'economia da prevalentemente agricola si stava trasformando,
quindi si parlava del lavoro dei grandi stabilimenti, in questo
caso era la Cogne.
Fino a un certo punto quindi erano classificati "Edifici
monumento", pertanto non potevano essere alienati. Ci fu un lavoro
incredibile, pazzesco di approfondimento, perché non c'erano le
risorse pubbliche per poter intervenire in quei quattro gruppi di
case, bensì si doveva andare nella direzione di un'azione di
ristrutturazione piuttosto significativa e riuscendo a lavorare con
grande attenzione, in collaborazione con la Soprintendenza, siamo
riusciti a definire e a classificare come "Edifici documento" le
villette Cogne, con la possibilità di essere alienate.
Lo diciamo nelle premesse dell'interpellanza: la classificazione
determinata dalla Soprintendenza poneva dei vincoli decisamente
stringenti, che portavano a dover intervenire per ristrutturare gli
immobili con interventi di lavoro di restauro conservativo, quindi
estremamente onerosi rispetto a una normale ristrutturazione.
Conseguentemente il Comune di Aosta aveva avviato un piano di
vendita, la Regione aveva approvato il passaggio e le vendite
immobiliari sono state fatte secondo quello che gli assegnatari
intendevano fare, e così si è fatto.
Ora la situazione che si presenta è un po' la seguente: nove
alloggi sono stati oggetto di vendita all'epoca del piano vendita,
otto alloggi sono di proprietà del Comune di Aosta e sono abitati
da assegnatari che sono lì, pagano l'affitto da parecchi anni e
alcune di queste famiglie avevano richiesto la possibilità di
acquistare gli alloggi ma ovviamente, essendo poi scaduto il piano
di vendita, l'ufficio patrimonio comunale aveva risposto (ci sono
documenti su questo) che il piano vendita, approvato con
deliberazione del Consiglio comunale n. 20 del febbraio 2014 -
probabilmente l'Assessore era l'assessore Marzi - era scaduto il 16
maggio 2019 e peraltro l'Amministrazione aveva avviato l'iter per
l'aggiornamento di detto piano di vendita il cui esito sarebbe
stato comunicato una volta divenuto efficace. Più nulla.
Altre quindici sono vuote, disastrate, dismesse, sono di
proprietà del Comune di Aosta, sono vuote e sono sicuramente quelle
che sono nel bando che sarà avviato e che non abbiamo ancora
visto.
Un alloggio di queste villette sarà oggetto di restauro
conservativo, a futura memoria dell'intervento del 2019.
Il 2 maggio, come ho detto, viene costituito il condominio
"Villette Cogne", alla presenza del Comune di Aosta, dell'ARER e
dei nove condomini delle villette.
Prima di entrare nel merito di questi, voglio richiamare anche -
ed è importante richiamarlo - l'accordo di programma tra la
Regione, l'ARER e il Comune di Aosta soprattutto in ordine
dell'articolo 10, che concerne i compiti del collegio di vigilanza;
vorremmo poi averne conto, ma ne parleremo.
Per questo noi chiediamo al Governo regionale, in primis, "Se le
ex villette degli impiegati del condominio "Villette Cogne"
regolarmente occupate da assegnatari di Edilizia Residenziale
Pubblica a suo tempo inserite nel piano di vendita del Comune di
Aosta potranno essere acquistate dagli assegnatari, così come le
Giunte precedenti - parlo della Giunta Grimod-Guglielminotti, parlo
della Giunta Giordano-Follien, parlo della Giunta Centoz-Marcoz -
avevano ben definito con la volontà di alienare anche agli
assegnatari degli alloggi quelle villette"; "Se agli assegnatari di
ERP che risiedono in quelle abitazioni delle villette Cogne è
garantito questo diritto in una logica di diritto di prelazione e
di permanenza negli alloggi"; "Se quelli che non potranno
acquistare potranno rimanere all'interno degli alloggi, in quanto
assegnatari", perché la delibera del Comune di Aosta che cosa dice?
Dice che entro il 2026 saranno oggetto di mobilità - immagino
mobilità coattiva - e dovranno rilasciare quelle case. È una cosa
incredibile, noi non la potremo sopportare.
E ancora: "Quando l'Amministrazione regionale intende
predisporre e portare l'approvazione - la delibera è la n. 32 del 4
marzo 2024 del Comune di Aosta - per autorizzare questo percorso
individuato in quella delibera?".
Infine, e questo è importante: "Se si ritiene che la valutazione
economica e il ribasso previsto dal Comune di Aosta possano
favorire il processo di alienazione degli alloggi, ovvero se si
ritiene legittima questa preventiva azione di ribasso approvata
dalla Giunta comunale di Aosta".
Io so per esperienza, riguardo al Patrimonio della Regione, che
quando vanno all'asta degli edifici presso il Tribunale, viene data
una base d'asta che è il valore di perizia, dopodiché, qualora
vadano deserte le gare, ci sono gli abbattimenti, prima del 25%, ho
visto casi in cui c'è stato un secondo abbattimento del 25%.
Assessore, concludo: io le chiedo una risposta politica, non mi
faccia la risposta con il pistolotto che le hanno scritto magari
gli uffici perché qui è tutta politica.
Si vuole andare in una direzione per andare a rendere questo
percorso equilibrato e rispettando anche gli impegni presi da forze
politiche del passato, che voi rappresentate, oppure no?
Presidente
- Risponde l'assessore Sapinet.
Sapinet (UV) -
Nelle sue premesse cita e fa l'esempio sia
dell'ARER che del Comune con i quali ovviamente abbiamo
interloquito, abbiamo messo un po' insieme i pezzi per rispondere a
quello che è di fatto un accertamento e una verifica di un atto
della Giunta comunale del Comune di Aosta, la delibera n. 32 del 4
marzo.
Lei ha fatto anche un passaggio, un po' di storia delle
villette, che riprendo, così da fare chiarezza e illustrare il
tutto anche ai colleghi.
Questi fabbricati, che sono denominati villette, ubicati nel
quartiere Cogne, tra le vie Pollio Salimbeni, Verraz e Elter, sono
distribuiti in quattro diversi corpi di fabbrica, suddivisi in
trentadue unità abitative, ovvero otto per ciascun fabbricato,
quindi sono attualmente trentasette in conseguenza di successive
divisioni degli alloggi operate dal Comune di Aosta. Attualmente
undici alloggi sono stati venduti agli ex inquilini nell'ambito del
piano di alienazione concluso nel 2019; dieci alloggi - per effetto
delle divisioni di cui si parlava, in realtà corrispondenti a otto
unità abitative originarie - sono ancora del patrimonio di ERP;
diciassette alloggi sono vuoti, rimasti invenduti al termine del
piano alienazione del 2019 e sono nella disponibilità del Comune di
Aosta, di questi ultimi, come diceva correttamente, uno deve
rimanere nel patrimonio indisponibile nell'ambito del demanio
culturale e due sono stati riaccorpati in un'unica unità abitativa
originaria, quindi i quindici alloggi vuoti così risultanti sono
compresi nel piano di alienazione deciso dal Comune di Aosta con
propria deliberazione di Giunta del 4 marzo.
Rispetto al primo quesito, si sottolinea innanzitutto che gli
alloggi delle villette attualmente ancora facenti parte del
patrimonio di ERP occupati regolarmente dagli assegnatari e
amministrati da ARER, non fanno parte del lotto in vendita
nell'ambito del piano di alienazione deciso dal Comune di Aosta con
la delibera del 4 marzo; tale piano prevede infatti la messa in
vendita dei soli alloggi attualmente vuoti in piena disponibilità
del Comune, come abbiamo elencato sopra.
Andando a interrogare il Comune di Aosta e ARER, ci hanno
comunicato inoltre che a oggi non è possibile, per gli attuali
assegnatari, acquistare nessuno alloggio destinato a Edilizia
Residenziale Pubblica, poiché l'ultimo piano vendita - ma questo lo
diceva anche lei - è scaduto nel 2019 e attualmente non ne sono
stati approvati altri.
Tuttavia, prima dell'adozione della convenzione relativa alla
mobilità dei nuclei ancora residenti nelle villette entro il 31
dicembre 2026 - che richiamerò meglio nel successivo punto in
discussione - è stata formalmente verificata l'assenza d'interesse
da parte degli assegnatari all'eventuale acquisto, questo ci viene
comunicato.
Riguardo al secondo quesito, come anche comunicato dai
competenti uffici dell'ARER, segnaliamo che è previsto un piano di
mobilità per i nuclei ancora residenti nei fabbricati denominati
"Villette", nello specifico quindi nei soli dieci alloggi ancora
nel patrimonio ERP non compresi nell'attuale piano di alienazione
verso alloggi di Edilizia Residenziale Pubblica di nuova
costruzione, verso quindi nuovi alloggi adeguati per quanto attiene
l'assenza di barriere architettoniche, data l'età avanzata della
maggior parte di tali nuclei all'interno del quartiere, quindi
nelle immediate vicinanze degli alloggi attualmente in godimento.
Questo passaggio è previsto entro il 31/12/2026 a ultimazione degli
alloggi del cosiddetto quinto lotto, i cui lavori stanno per
iniziare.
Il terzo quesito, in relazione alle quindici unità abitative per
le quali il Comune di Aosta con propria deliberazione, la 32 del 4
marzo 2024, ha avviato la procedura di alienazione: si segnala che
l'Amministrazione regionale, con le deliberazioni di Giunta 1329
del 12 agosto 2013, 367 del 4 aprile 2022 e 1441 del 21 novembre
2022, ha già provveduto a escludere tali unità immobiliari
dall'applicazione della legge regionale 3/2013, ai sensi del comma
4 dell'articolo 15.
Circa le restanti otto unità abitative ancora del patrimonio ERP
attualmente occupate da assegnatari, le stesse saranno oggetto di
medesima procedura di esclusione, ai sensi del sopracitato articolo
della legge 3/2013, solo quando sarà concluso il piano di mobilità
di cui al precedente punto, che avevamo citato.
Sul quarto quesito, se si ritiene che la valutazione economica e
il ribasso previsto possano favorire il processo di alienazione
degli alloggi: è chiaro che questo quesito è stato rivolto anche al
Comune di Aosta per capire le motivazioni di un'azione e i
competenti uffici segnalano che la valutazione economica e il
ribasso previsto nella deliberazione comunale 32 del 4 marzo
derivano da una serie di considerazioni contenute nella stessa.
In sintesi l'Amministrazione comunale ha previsto nelle varie
deliberazioni di estrapolazione degli alloggi dal patrimonio di
Edilizia Residenziale Pubblica di procedere alla determinazione del
più probabile prezzo base di vendita degli immobili tramite
revisione e/o aggiornamento della perizia di stima predisposta
nell'anno 2004.
In seguito a ulteriori analisi dello stato di conservazione
delle singole unità abitative, il Comune ha deciso di procedere
secondo due diversi criteri di stima, ovvero la valutazione
comparativa tra i dati disponibili dal mercato immobiliare,
opportunamente adattati ai beni in argomento, e il metodo del
valore di trasformazione.
È stato quindi individuato - come previsto dal regolamento
comunale di alienazione dei beni appartenenti al patrimonio
disponibile - il grado di appetibilità degli immobili e la
tipologia di mercato potenzialmente interessata all'acquisto.
L'attività sopraindicata ha portato, da parte del servizio del
patrimonio del Comune di Aosta, alla redazione di una perizia
estimativa del più probabile prezzo di mercato delle unità
immobiliari poste in vendita, che determina un valore finale
complessivo pari a circa a 3,8 milioni di euro.
Da questo conteggio, al fine di aumentare il grado di
appetibilità sul mercato delle villette, la Giunta comunale di
Aosta ha stabilito di adottare, sul valore da porre a base d'asta,
una percentuale di abbattimento pari al 40% del prezzo stimato
nella perizia sopra richiamata.
L'auspicio è che tale indirizzo possa essere funzionale
all'obiettivo dell'alienazione delle unità abitative attualmente
vuote per favorire ulteriormente - in caso di vendita e di
successiva ristrutturazione delle unità abitative comprese nel
piano - il percorso in essere di riqualificazione e rinnovo del
quartiere.
Presidente -
Consigliere Baccega, a lei la parola.
Baccega (FI) -
. Assessore, non sono per niente
soddisfatto della sua risposta. E pensare che ieri le avevo
sottolineato, tra le righe, che questo era un momento importante
per quanto riguarda il suo Assessorato, se non altro perché lei ha
un parente che è in Giunta comunale ma anche perché le hanno detto
un sacco di balle.
Quando lei mi dice che è stato chiesto agli assegnatari se c'era
la volontà di acquistare, la risposta che ha dato il Comune, e
gliel'ho anticipata prima... lei mi ha fatto sei minuti di
spiegazione rispetto a quanto che io le avevo detto nella
presentazione dell'interpellanza, acquisto alloggio villette, una
nota del 20 febbraio 2020: "A riscontro della sua nota, si comunica
che il piano vendita approvato con deliberazione di Consiglio
comunale n. 20/2014 è scaduto nel 2019. L'Amministrazione ha
peraltro avviato l'iter per l'aggiornamento di detto piano vendita
il cui esito le verrà comunicato una volta divenuto efficace",
quindi vuol dire che c'era stata una richiesta di acquisto, ma ce
ne sono altre tre, e la risposta è stata questa: "Stiamo
aggiornando il piano vendita", poi non l'hanno voluto fare e
capiremo anche perché.
Io le ho chiesto una risposta politica, lei ritiene che persone
che abitano da molti anni, ex dipendenti Cogne, persone che hanno
75-80 anni, possano essere spostate così come dei pacchetti in un
altro alloggetto che magari sarà un alloggetto di recupero o di
risulta e non nuovo, perché di edifici nuovi non ne state
costruendo, ditemi dov'è l'edificio nuovo che nel 2026 sarà pronto
per essere assegnato ad assegnatari di Edilizia Residenziale
Pubblica. Se me lo dite io mi tranquillizzo, ma non è così.
Stanno facendo dei cappotti, anche solo a metà, e interventi di
ristrutturazione parziale all'interno di alloggi che sono del 1939,
del 1940 e del 1945.
Queste persone sono otto e non si possono lasciare così alla
mercé di idee pazze di una Giunta comunale che non sta in piedi
neanche con lo scotch, questa scelta è una follia!
La valutazione politica doveva, deve essere fatta su questa
situazione: sono otto famiglie, in una c'è una persona sola che
dice: "Qui è mancata mia moglie, qui ci sono stati i miei figli,
come faccio ad andare in un altro posto?"; vi rendete conto della
problematica sociale che andrà a mettere in campo questa
scelta?
Io non lo so. Su questa cosa ci torniamo, io non sono per niente
soddisfatto e sto elaborando qualcosa che magari, ancora prima
della fine di questo Consiglio, presenterò alla Giunta, perché è
veramente una follia, una scelta che invito la Giunta regionale e
la maggioranza regionale a valutare con attenzione, anche se sono
solo otto famiglie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK