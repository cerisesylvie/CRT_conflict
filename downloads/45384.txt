Consiglio Regionale della Valle d'Aosta - Oggetto del Consiglio n. 2138 del 12 gennaio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2138 del 12 gennaio 2023 - Resoconto
OGGETTO N. 2138/XVI - Interrogazione: "Adempimento, da parte
di Trenitalia, degli obblighi previsti dal contratto di servizio
per la gestione della tratta ferroviaria di competenza della
Regione.".
Bertin (Presidente) -
Riprendiamo l'analisi dell'ordine
del giorno, siamo al punto n. 17. Per la risposta, il Presidente
della Regione ne ha facoltà.
Lavevaz (UV) -
Come dice il titolo dell'iniziativa, si
interroga il Governo per chiedere se Trenitalia ha dato corso a
tutti gli obblighi previsti dal contratto di servizio ed
eventualmente a quali previsioni è venuta meno. Su questa prima
domanda, in relazione alle premesse delle interrogazioni citate,
Trenitalia non è affidataria della gestione della linea, che è come
noto a capo di RFI in qualità di concessionaria dello Stato, bensì
è soltanto concessionaria del servizio che si svolge su di essa.
Per quanto riguarda la prima domanda il contratto di servizio è
stato avviato in un periodo particolarmente complesso, in
particolare a seguito della pandemia e poi della guerra in
Ucraina.
Tale situazione ha portato alla definizione di una serie di
varianti al contratto di concessione da parte della Regione e di
una proroga su alcune scadenze. Per effetto di tali varianti e
proroghe, a oggi sono stati posticipati alcuni obblighi, in
particolare i seguenti. Il primo, l'utilizzo di treni Minuetto
provenienti dal procedente contratto. I termini, che l'articolo 21
del contratto limita ai primi due anni di servizio, sono stati
prorogati di un anno, quindi fino al cambio orario di dicembre
2023, a causa delle difficoltà segnalate da Trenitalia di
approvvigionamento da parte dei fornitori, per effetto della guerra
in Ucraina e dei conseguenti posticipi delle consegne dei nuovi
treni bimodali Hitachi Blues. La proroga ha anche consentito di
valutare alcune proposte, formulate da Trenitalia e poi non accolte
dalla Regione, di modificare, utilizzando i fondi statali destinati
al rinnovo del materiale rotabile, i treni oggetti di acquisto da
parte di Trenitalia per passare a treni bimodali o elettrici a
quattro casse. Il secondo, l'installazione di dotazione sui treni,
come i sistemi conta passeggeri, la connessione
WiFi
e le
validatrici.
I termini, che l'articolo 22 di contratto fissa nei primi due
anni di servizio, sono stati prorogati fino al primo settembre
2024, a causa delle difficoltà segnalate da Trenitalia nei processi
negoziali e di produzioni industriali, a seguito prima della
pandemia e adesso della nota crisi generale.
Rispetto agli altri obblighi previsti dal contratto, sulla base
di controlli effettuati dalla Regione, Trenitalia risulta aver
adempiuto con alcune eccezioni. La principale inadempienza riguarda
il rispetto dei tempi di percorrenza, ne abbiamo parlato tante
volte: con una propria offerta economica Trenitalia aveva assunto
l'impegno di effettuare i servizi Torino-Aosta in 1 ora e 50,
mentre allo stato attuale si hanno valori di 1 ora e 55. Un
problema analogo riguarda il servizio Aosta-Ivrea e viceversa.
Inoltre, Trenitalia non ha rispettato gli obiettivi di
puntualità, che viene rilevata attraverso tre parametri che
descrivono le percentuali dei treni che giungono a destinazione con
ritardo non superiore ai 5, 15 e 30 minuti, per i quali il
contratto fissa valori di 94 percento, 98 percento e 99 percento.
Per tali parametri i valori rilevati per il 2020 sono stati: 91,4
percento, 97,4 percento e 99,6 percento, quindi quest'ultimo è
l'unico rispettato. Quelli per il 2021: 91,4 percento, 97 percento
e 98,9 percento. Quelli per i primi 11 mesi del 2022 risultano
essere: 89,4 percento, 96,2 percento e 98,8 percento, quindi limiti
abbastanza vicini.
Sono state rilevate poi altre inadempienze relative ai
parametri: assenza di graffiti, illuminazione e clima, pulizia e
integrità degli arredi, funzionalità delle toilette, informazioni
esterne, informazioni a bordo, che riguardano aspetti puntuali del
servizio, come per esempio la presenza di singoli sedili macchiati,
di lampade non funzionanti o l'assenza di detergente lavamani nelle
toilette.
Per le situazioni sopra rilevate, il contratto prevede
l'applicazione di penali. A oggi sono stati definiti premi e penali
per un valore complessivo di circa 4197 euro relativamente al 2020,
ovvero per 19 giorni di contratto, perché il contratto è partito a
fine anno. Il conteggio dei premi e delle penali per il 2021 e per
il 2022 è in corso di perfezionamento, poiché Trenitalia non ha
ancora fornito tutta la documentazione contrattualmente prevista
riguardo ai servizi resi in tali anni. La Regione pertanto non ha
ancora proceduto alla determinazione e al pagamento del saldo e del
corrispettivo contrattualmente previsto.
La seconda domanda interroga il Governo per conoscere se nel
periodo intercorrente dalla stipula del contratto vi siano state
formali sollecitazioni o monitoraggio sulle previsioni ad
adempiere. Il controllo sullo svolgimento del servizio è stato
svolto dai soggetti che si sono succeduti nel ruolo di direttore
dell'esecuzione del contratto, con il coordinamento delle diverse
figure che hanno assunto il ruolo di RUP. Le attività di controllo
e monitoraggio sono avvenute secondo le modalità previste dal
contratto compatibilmente con le risorse disponibili. In
particolare, per monitorare il pagamento di puntualità, è stato
utilizzato l'applicativo
Peek Web
contenente i dati
ufficiali rilevati dal gestore e dall'infrastruttura RFI, mentre
per quelli inerenti alla pulizia, l'integrità e il
comfort
dei treni e sui servizi in stazione, si è fatto essenzialmente
riferimento ai controlli effettuati dal DEC: sono stati 34
controlli nel 2021 e 205 nel 2022. Per il coefficiente di
riempimento, si è fatto uso dei dati di frequentazione inviati da
Trenitalia.
Gli esiti del controllo sono sempre stati comunicati via
mail
da Trenitalia. Il mancato raggiungimento degli
obiettivi di puntualità e le anomalie rilevate nei controlli,
determinano automaticamente l'applicazione di penali. I problemi di
puntualità sono stati oggetto di varie discussioni svolte per vie
brevi con Trenitalia e anche di formali segnalazioni all'impresa
nonché, considerato che molti ritardi risultavano attribuiti a
problemi inerenti all'infrastruttura, anche a RFI. Il mancato
rispetto dei tempi di percorrenza è stato oggetto di specifiche
comunicazioni formali, con le quali è stata annunciata
l'applicazione di una penale ai sensi dell'articolo 35 del
contratto, che peraltro Trenitalia ha contestato.
Presidente -
Replica il consigliere Marquis.
Marquis (FI) -
Grazie Presidente per la dettagliata
esposizione della risposta ai quesiti che sono stati posti. Solo
una breve considerazione di carattere politico. Capiamo il discorso
dei treni Minuetto, che sono delle questioni difficili e pesanti da
gestire, però non possiamo condividere che la pandemia e la guerra
in Ucraina abbiano bloccato completamente Trenitalia per dare le
dotazioni che erano previste dal contratto sui treni, tanto da dire
che, se c'erano due anni di tempo per adeguare il materiale
rotabile, te ne concediamo altri due. Io credo che questa sia una
concessione, fatta dall'Assessorato, un po' troppo generosa a
Trenitalia, soprattutto in ambito di certe situazioni che, secondo
me, sono fondamentali per i problemi che avevamo rilevato negli
scorsi mesi derivanti dal sovraffollamento di determinate corse,
dove c'è la necessità di avere un sistema conta passeggeri, perché
diversamente non si arriva a capo della situazione e non si capisce
neanche qual è l'effettivo utilizzo dei mezzi.
Io vi posso garantire che ieri l'altro sono salito sul treno,
nessuno ha controllato il biglietto, mi dicono che sia sempre così,
quindi non capisco come fanno a fornire i dati delle presenze sui
treni, senza i conta passeggeri e in una situazione che è piena di
abbonamenti. Non vedo nessuno che li conta, ma poi puntualmente -
ho fatto un 116 - viene dato un numero esatto delle persone a
bordo. Questo mi suscita delle perplessità.
Rispetto a tutti questi obblighi anche minimi di dotazione,
perché non stiamo parlando dell'acquisizione di ulteriori treni, ma
di dotare i treni del sistema
WiFi
, del sistema conta
passeggeri e della validatrice di bordo, mi fa capire che qui non
c'è la volontà di adempiere da parte del soggetto Trenitalia che,
come ha detto lei, esercisce il contratto di servizio. Sotto questo
profilo il nostro invito è di cercare di presidiare un po' di più
questo argomento da parte delle strutture e cercare di tenere un
po' di più le briglie al gestore dei servizi, senza acconsentire a
tutte le richieste dilatorie che vengono fatte. Da quello che è
stato detto sostanzialmente, tenuto conto che l'elettrificazione
dovrebbe partire, ciò vuol dire che fino al 2026 dobbiamo aspettare
che Trenitalia adempia agli obblighi che erano previsti dal
contratto effettuato due anni fa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK