Consiglio Regionale della Valle d'Aosta - Oggetto del Consiglio n. 602 del 16 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 602 del 16 luglio 2014 - Resoconto
OGGETTO N. 602/XIV - Interpellanza: "Interventi per sopperire
alla carenza del servizio pediatrico territoriale nel distretto
socio-sanitario n. 3 di Châtillon".
Presidente
- La parola al collega Fabbri.
Fabbri (UVP)
- Grazie Signor Presidente, Signor
Assessore.
A malincuore dunque dobbiamo ritornare sul problema
dell'assistenza pediatrica di base del distretto socio-sanitario n.
3, dove, purtroppo, la situazione non è migliorata da quando è
stata evidenziata nel luglio dell'anno scorso. Infatti, già allora
avevamo riportato qui in questo Consiglio una situazione, diciamo,
grave che si era verificata - si trattava del mese di maggio
dell'anno scorso - nell'assistenza pediatrica di questo distretto
socio-sanitario: per l'indisponibilità, diciamo così, di un
pediatra, la zona era rimasta scoperta e i due pediatri che
ricoprivano la zona non erano sufficienti a garantire un servizio
pediatrico all'altezza delle esigenze delle famiglie.
In aggiunta vorrei anche qui, se mi è possibile, se mi è
permesso, rilevare la situazione dei Comuni di Nus, Fénis e
Saint-Marcel, che anche lì non hanno la copertura pediatrica e
devono rivolgersi ad Aosta per trovare assistenza di tale tipo, con
tutti i problemi e i disagi a cui le famiglie vanno incontro. Ora,
già l'anno scorso...e anche adesso sappiamo che la situazione è
dovuta all'indisponibilità di pediatri che si possono occupare del
territorio. Ora, però, ci si chiede se, dopo tutto questo tempo,
non è stato possibile ottemperare a questo tipo di carenza, cioè se
non è stato possibile rimuovere quelli che erano i problemi che
impedivano ai pediatri di ricoprire tale zona. Ci risulta
ultimamente - e l'abbiamo specificato nei "titoli" della nostra
interpellanza - che attualmente un pediatra esercita la libera
professione nei locali dell'ambulatorio dell'USL di Châtillon. Per
carità, questa è una cosa perfettamente lecita e legittima, anche
se però ha generato, diciamo, una situazione piuttosto ambigua, in
quanto le famiglie che non possono permettersi una libera
professione devono andare incontro a questi tipi di disagio, oppure
le famiglie che ricorrono alla libera professione lo fanno
privando...soprattutto adesso che stiamo andando incontro a questi
periodi di difficoltà economica sono obbligati a farlo con dei
grandissimi sacrifici. Ora, con quest'interpellanza, Signor
Assessore, oltre ad evidenziare questa situazione che, purtroppo, è
da lungo tempo che si sta verificando, proprio nell'ottica così di
una collaborazione, ci proponiamo di suggerire, considerando la
presenza anche dei pediatri nei reparti di pediatra dell'ospedale -
sempre che ciò sia possibile, ma io penso che se la volontà
dell'Amministrazione si farà valere, ciò diventerà possibile -, di
comandare uno di questi pediatri sul territorio e precisamente sul
territorio dove l'assistenza è carente. Io spero di non dover
ritornare ancora su quest'argomento e spero che la cosa con un
po'...non dico di buona volontà, perché io penso che sicuramente la
buona volontà sia stata messa, però con un po' più di
determinazione, un po' più di decisione possa essere risolta.
Grazie.
Presidente
- La parola all'Assessore Fosson.
Fosson (UV)
- Grazie Presidente.
Confermo che la situazione di disagio persiste e la ringrazio,
di questa collaborazione nel cercare di risolvere questo problema,
di cui ci rendiamo conto, ma i cui meccanismi di correzione non
dipendono solo da noi. C'eravamo lasciati l'ultima volta con un
pediatra dipendente dell'ospedale che poteva prestare servizio
nella zona carente. Le assicuro a livello personale che ho
convocato questo pediatra - tra l'altro, lui abita in quella zona -
e ho cercato in tutti i modi di sollecitare la sua presenza,
facendogli notare tutti gli aspetti positivi del lavoro, anche di
pediatra in una zona come quella; ma il problema è sempre questo:
come attirare specialisti in Valle d'Aosta? Quella dei pediatri
territoriali però è una situazione carente in tutt'Italia, perché,
come abbiamo detto l'altra volta, ripeto, le scuole di
specializzazione non sfornano a sufficienza pediatri per metterli
sul territorio. Se noi facessimo un concorso in pediatria
all'ospedale in questo momento per assumere dei pediatri, ne
arriverebbero da tutta Italia, mentre è tre volte che pubblichiamo
l'avviso per una zona carente, da quando il pediatra si è dimesso
l'anno scorso e, oltre a questo medico, che già lavorava qui, non
si è presentato nessuno. Abbiamo cercato anche di utilizzare un
periodo di supplenza, ma non è stato possibile. D'altronde, come
lei sa già, le dicevo che, per esempio, in Lombardia, nelle unità
di pediatria, laddove non c'è pediatra, hanno addirittura assunto a
tempo determinato dei pediatri che non sono ancora specialisti.
Devo anche dire - ne abbiamo parlato l'altro giorno in commissione
- che, purtroppo, rispetto alle scuole di specializzazione
sostenute economicamente dalla Regione, siamo in presenza di un
meccanismo che è "saltato" con il nuovo regolamento del Patto della
salute, e ciò ci penalizza ulteriormente. Noi nella precedente fase
avevamo formato addirittura due pediatri, e in prospettiva non
possiamo più formare altri pediatri. Speravamo nel nuovo Patto per
la salute, ma il meccanismo della convenzione è un meccanismo
vincolante, nel senso che, quando uno ha la convenzione - e possono
esserci un
tot
numero di convenzionati -, che uno lavori
bene o male non cambia molto. Quello del pediatra è anche un
mercato difficile; in zone non carenti dove sono arrivati certi
pediatri vi è stata la raccolta di firme contro uno piuttosto che
un altro, per cui non è una situazione facile.
Sono d'accordo con lei e quando ho saputo che questo pediatra,
che ha rinunciato alla zona carente, fa libera professione negli
ambulatori pubblici nella stessa zona, questo fatto non mi è
sembrato molto corretto, nel senso che lui può farsi la libera
professione, ma la faccia ad Aosta, non in una zona carente. Mi
risulta che non ci siano molte prenotazioni, ma condivido con lei
che non è una soluzione corretta. Il Patto per la salute, di cui
abbiamo parlato l'altro giorno, finalmente riorganizza un po' i
distretti, nel senso che prevede delle UCCP, delle unità
dipartimentali complesse in cui c'è il medico di famiglia, lo
specialista e anche il pediatra. Secondo me, questa - e
l'aspettavamo da tempo -, oltre ad una riorganizzazione che noi
dobbiamo fare nei servizi territoriali, potrà essere una soluzione
in prospettiva di nuova organizzazione. E aggiungo: rispetto a
quando ci siamo sentiti l'altra volta - è un argomento che lei
conosce -, questo pediatra ha rinunciato e l'USL ribandirà la zona
anche se abbiamo poca speranza. Io ho ricevuto i rappresentanti dei
pediatri, cosa che non avevo fatto prima a causa della crisi
politica. Questi, tra l'altro, sono in fase di discussione del
nuovo contratto, e stanno chiedendo, per esempio, un ampliamento
degli ambiti, che sì, forse ci favorisce, però obbliga poi gli
stessi pediatri a degli spostamenti, con il rischio poi che negli
ambiti più grandi (Aosta) si localizzino tutti i pediatri e invece
non ci siano nei paesi, o nelle zone limitrofe, cosa che a noi,
invece, sta più a cuore.
La proposta che fa lei, purtroppo, non è possibile dal punto di
vista contrattuale, perché non si può mandare a fare il medico
convenzionato sul territorio un dipendente dell'USL, cioè proprio
contrattualmente l'accordo dei pediatri di base è alternativo: o
sei dipendente, o sei convenzionato. Che cosa fare subito però? Io
sono d'accordo che bisogna imprimere un cambiamento. Noi abbiamo
dei pediatri convenzionati che svolgono l'attività presso gli
ambulatori pediatrici dove visitano i neonati. Noi abbiamo un
numero importante di pediatri dipendenti ma anche diversi
consultori in cui vengono visti i bambini dagli specialisti
ambulatoriali e poi abbiamo i pediatri di libera scelta. Ecco, io
sono d'accordo con lei, cioè a questo punto nei consultori, anche
per una continuità con l'ospedale, noi ci possiamo mandare il
dipendente dell'ospedale, liberando così due o tre pediatri per
svolgere la pediatria di base presso i consultori, e questo,
capisce, libererebbe alcuni specialisti, sperando che questi poi
siano graditi nella zona, che passerebbero da 600 scelte a 1.100
bambini. Almeno la disponibilità quindi io penso di potergliela
dare che ne ho già parlato con i pediatri consultoriali
convenzionati e sono d'accordo. Le prometto che per l'autunno
avremo una nuova riorganizzazione, con delle regole, però, certo
che, se io potessi mandare il pediatra ospedaliero sul
territorio... È una cosa che si chiedeva sa? Cioè che il medico
d'ospedale, o il pediatra d'ospedale potesse lavorare sul
territorio estraendo la cosa anche alla medicina di base attraverso
un rapporto di dipendenza dell'USL, secondo me, sarebbe una cosa
logica.
Il Patto della salute ci aveva promesso tante cose, questo
invece non l'ha neanche affrontato, però io in questa logica di
togliere dai consultori dei pediatri di libera scelta e metterci
dei dipendenti e portare questi pediatri sul territorio, le
assicuro che per l'autunno lo faremo. Incontreremo dei contrasti
sindacali, eccetera...
(interruzione di un Consigliere, fuori microfono)
...come?
(nuova interruzione di un Consigliere, fuori
microfono)
... e proveremo con questo, continuando a cercare dei pediatri
che vengano a lavorare sul territorio, ecco, questo è il grande
problema. Per l'autunno comunque penso di poter mettere in piedi
questa soluzione; la soluzione sarà la distrettualizzazione e la
creazione delle H12 nei distretti forse, con questa forma diversa
di presenza sul territorio, potremo muovere di più degli
specialisti ospedalieri. Grazie.
Presidente
- La parola al collega Fabbri.
Fabbri (UVP)
- Grazie Signor Presidente.
Assessore, che il problema sia complesso glielo dobbiamo
riconoscere senz'altro. Ci ha dato delle buone notizie e delle
buone speranze, naturalmente siamo poi in attesa di vedere i
risultati. È chiaro che, quando entreranno in funzione queste UCCP,
di cui lei ci parlava, previste dal Patto della salute, tanti
problemi saranno risolti, però sono cose da avvenire, perché,
purtroppo, ci vuole del tempo per organizzare una cosa del genere,
non è che si può fare da un momento all'altro! So che una casa
della salute era già prevista proprio a Châtillon. Le notizie che
ci ha dato, beh, sono notizie che credo possano rincuorare le
famiglie della zona, perché questo vuol dire se non altro che
potranno vedere qualche pediatra quando ci saranno gli ambulatori.
A nome di quelle famiglie, sono contento e spero che
quest'attenzione verso la famiglia e le difficoltà della famiglia,
che noi ripetutamente in questa sede riproponiamo...che sia una
cosa che è al centro dell'attenzione non solo di quest'aula, non
solo degli Assessori, ma di tutta l'Amministrazione. Grazie.
Président
- Point 24 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK