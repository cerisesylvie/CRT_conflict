Consiglio Regionale della Valle d'Aosta - Oggetto del Consiglio n. 445 del 20 marzo 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 445 del 20 marzo 1984 - Resoconto
OGGETTO N. 445/VIII - CASA DA GIOCO DI SAINT-VINCENT. -
VERSAMENTO DEI PROVENTI.
PRESIDENTE
: Do lettura della deliberazione di cui
all'oggetto n. 23.
IL CONSIGLIO REGIONALE
richiamata la propria deliberazione n. 448 in data
6/12/1977;
DELIBERA
di stabilire che per versamento degli incassi ogni dieci
giorni deve intendersi che:
"La S.I.T.A.V. è tenuta a versare le quote di competenza
della Regione, sugli introiti lordi dei giochi e sui proventi degli
ingressi, raggruppate per decadi, entro e non oltre il decimo
giorno successivo alla scadenza della decade".
Le eventuali imposte a carico della Regione dovranno essere
versate alla S.I.A.E. dalla S.I.T.A.V. medesima e recuperate
sull'importo di ogni decade, per quanto riguarda l'imposta
spettacolo sugli ingressi, mentre l'imposta spettacolo sui proventi
dei giochi dovrà essere recuperata sull'importo della terza
decade.
PRESIDENTE
: Ha chiesto la parola l'Assessore alle Finanze
Martin; ne ha facoltà.
MARTIN (Féd. D.P. - U.V.P.):
Prima di entrare nel merito
del deliberato proposto voglio fare presente che la Giunta
regionale ha pensato di sostituire il precedente deliberato con uno
nuovo, in quanto in questi ultimi giorni siamo venuti in possesso
di maggiori elementi riguardanti i biglietti di ingresso. Per non
doverne fare due abbiamo pensato di affrontare in questo unico
deliberato sia il problema dei biglietti di ingresso che quello del
versamento delle decadi, in quanto entrambe le questioni si
riferiscono al versamento dei proventi del Casinò.
Entrando nel merito del deliberato c'è da dire che in un
Consiglio precedente vennero sollevate una serie di perplessità
riguardanti l'interpretazione dell'art. n. 7, sull'interpretazione
della dizione "versamento ogni dieci giorni" e sui tempi di tale
versamento. La Giunta regionale ha pensato bene di proporre al
Consiglio questa interpretazione: "Gli incassi debbono essere
versati alla Regione raggruppati per decadi ed i versamenti debbono
essere fatti entro e non oltre il decimo giorno successivo alla
scadenza della decade". Questo anche sulla base di una lettera che
il Commissario Sanchioli ci ha inviato e nella quale si dice che
alla SITAV sono necessari un paio di giorni dopo la chiusura della
decade per effettuare i conteggi definitivi per quanto riguarda la
S.I.A.E. e per la contabilità e le verifiche amministrative della
SITAV stessa, quindi abbiamo pensato di definire in dieci giorni il
versamento delle decadi.
Ricordo ancora che, dall'apertura del Casinò, le decadi sono
sempre state versate dopo 20 giorni dalla scadenza della
decade.
L'altra questione è quella dei biglietti di ingresso. Secondo la
documentazione che il commissario ha fatto pervenire alla
Commissione Affari Generali, questi biglietti al momento attuale
hanno un costo di £. 10.000: le prime £. 5.000 pagano l'entrata al
Casinò e, detratte le tasse, vengono suddivise tra Regione e SITAV.
Le altre £. 5.000 coprono le spese della mostra d'arte che si trova
all'entrata dello stesso Casinò. Con questo deliberato la Giunta
propone di portare il prezzo di ingresso a £. 10.000 che verranno
suddivise tra Regione e SITAV, sempre una volta detratte le
tasse.
Non si parla più di mostre d'arte che, se verranno fatte,
troveranno spazio nell'apposito calendario delle
manifestazioni.
Chiediamo infine che questa delibera sia dichiarata
immediatamente eseguibile perché ci sono specifiche ragioni
d'urgenza.
PRESIDENTE
: Ha chiesto la parola il Consigliere
Riccarand; ne ha facoltà.
RICCARAND (N.S.):
Io credo che questa deliberazione,
anche se presentata in modo un pò affrettato e in tono un pò
dimesso, abbia in realtà una grossa importanza, perché con la
modifica che è stata fatta dalla Giunta e il secondo testo che ci è
stato trasmesso, riguarda una questione di circa due miliardi e
mezzo, che equivale al 50% dei biglietti di ingresso che prima
andava interamente alla SITAV e che d'ora in poi sarà ripartito fra
SITAV e Regione. Quel marchingegno, che era stato denunciato da
alcuni Consiglieri di opposizione, evidentemente non era regolare e
giustamente noi avevamo sollevato questo problema. Adesso la Giunta
si è finalmente resa conto che la situazione
era irregolare e sta cercando di trovare una soluzione.
Il mio giudizio è quindi positivo per quanto riguarda il secondo
punto del deliberato, e cioè che, a decorrere dal 20 marzo, il
prezzo del biglietto di ingresso è fissato in £. 10.000 in modo che
questa somma venga ripartita interamente fra SITAV e Regione,
mentre prima la Regione riceveva soltanto £. 5.000 e il resto
rimaneva interamente alla SITAV, con un guadagno lordo annuo di
circa due miliardi e mezzo e un guadagno netto di circa due
miliardi.
Un'altra questione importante, che i Consiglieri dei gruppi di
opposizione avevano sollevato in passato, riguarda l'irregolarità
con cui la SITAV provvedeva ai versamenti delle decadi. Da parte
mia c'è il consenso sulla proposta di regolamentare in modo chiaro
questo punto, non c'è invece un completo accordo per quanto
riguarda le modalità, nel senso che non si tratta soltanto di una
interpretazione della convenzione.
Nel secondo testo che ci è stato fornito dalla Giunta, di fatto
si configura una modifica della convenzione, e si fa infatti
riferimento alla deliberazione consiliare n. 448 del 6 dicembre
1977. In pratica si propone di modificare la convenzione là dove è
detto che la SITAV versa gli introiti alla Regione ogni dieci
giorni, mentre in pratica avviene che la SITAV versa le somme
spettanti alla Regione raggruppate in decadi ma solo ogni 20
giorni: ogni dieci con la dilazione però di altri dieci.
Ora non so fino a che punto questa interpretazione o
modificazione, a mio avviso più modificazione, della convenzione
abbia delle giustificazioni valide dal punto di vista tecnico. La
convenzione diceva ogni dieci giorni e io credo che sarebbe più
giusto chiedere alla SITAV di versare il giorno successivo alla
scadenza della decade, senza concedere alla SITAV altri dieci
giorni, come si fa con la proposta presentata dalla Giunta.
Evidentemente ci sono anche dei tassi di interesse che hanno un
certo peso, trattandosi di somme rilevanti, e quindi la proposta
che io formulo attraverso un emendamento, congiuntamente anche con
il Consigliere Mafrica, è di eliminare dal punto 1b la parola
"decimo" in modo che la dicitura dello stesso diventi la seguente:
"La SITAV è tenuta al versamento all'Esattoria della Regione degli
importi, come sopra determinati, entro e non oltre il giorno
successivo alla scadenza di ciascuna decade", così rientriamo nel
rispetto completo della convenzione.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Ha già rilevato il Consigliere
Riccarand come non sempre le critiche che vengono dall'opposizione
siano distruttive, credo infatti che la Giunta ci debba dare atto
che l'aver sollevato la questione dei biglietti apporterà alla
Regione un consistente vantaggio nell'ordine del miliardo ogni
anno.
Noi crediamo che questo provvedimento non sia ancora quello che
occorre
....(INTERRUZIONE)....
Se mi consentite riprendo il mio argomentare. Tra la delibera
che era stata presentata qualche giorno fa e quella che ci
presentate adesso c'è già una differenza. La delibera precedente,
dal mio punto di vista, non era proponibile come capace di
interferire con il contratto, in quanto dava solo una
interpretazione, però quello che faceva e fa testo era la
convenzione.
Ho ancora dei dubbi, che anche nella formulazione attuale,
questa delibera comporti una modifica effettiva del contratto
perché qui si dice: "Il termine previsto dal 1° comma dell'art. 7
della Convenzione è dal 20 marzo 1984 determinato nel modo
seguente", però non si fa riferimento ad una modifica esplicita da
inserire nell'interno del contratto stesso, quindi ho ancora dei
dubbi che questo strumento sia fino in fondo operante senza
possibilità di contestazione da parte della SITAV: questa è la
prima osservazione.
Per quello che riguarda la questione dei dieci giorni, se
andiamo a vedere lo spirito originario con cui questo Consiglio
regionale aveva votato nel 1977, indubbiamente si intendeva che
l'undicesimo giorno venissero versati tutti gli introiti dei dieci
giorni precedenti: questo era quello che intendevano i Consiglieri
quando hanno votato questo contratto.
Ci è stato detto che una prassi consolidata non faceva versare
le quote re giornali all'undicesimo o al ventunesimo, ma al
trentunesimo giorno. Io non credo che una prassi consolidata,
quando questa è negativa o non risponde alle procedure richieste,
sia una giustificazione sufficiente perché essa sia mantenuta.
Con questo provvedimento della Giunta si riporta il versamento
al ventesimo giorno invece che al trentunesimo, però, a mio
giudizio, non si rispetta ancora quella che era la volontà
effettiva del Consiglio regionale.
E' questo il motivo per cui, assieme al Consigliere Riccarand,
ho presentato quell'emendamento che impone il versamento di tutte
le somme incassate nei primi dieci giorni all'undicesimo giorno.
Non ritengo che ciò comporti troppe difficoltà contabili: le
banche, per esempio, girano quantità enormi di denaro e presentano
i problemi di valuta giorno per giorno; al Casinò di Venezia fanno
questi conteggi ogni giorno.
Non penso quindi che siano molto sostenibili questioni di
difficoltà di conteggio: in una verifica presso la Casa da Gioco
alla fine di una serata, abbiamo constatato che il conteggio di
tutte le somme suddivise tra Regione e SITAV, è stato effettuato
fino all'ultima lira ed in breve tempo da parte del commissario
regionale.
Noi riteniamo che l'interpretazione più rispondente agli
interessi della Regione preveda che le somme incassate nei primi
dieci giorni debbano essere versate nell'undicesimo. Al limite si
dovrebbe prevedere che vengano versate addirittura ogni giorno le
somme incassate nel giorno precedente, questo però è un problema di
prospettiva. Già con il testo attuale della convenzione
l'interpretazione più logica è quella di versare all'undicesimo
giorno.
Per quello che riguarda il secondo punto, ci sembra opportuna la
precisazione che è stata fatta sui biglietti di ingresso. In
effetti non so quanto una mostra potesse interessare le persone che
si recavano al Casinò con il primario intento di giocare. Non ci
sembrava una cosa logica e questo provvedimento chiarisce il
problema degli ingressi, facendolo pagare £.10.000 che vengono poi
ripartite tra la Regione e la SITAV.
Il terzo punto risulta di difficile valutazione e sarebbe utile
avere qualche ulteriore spiegazione, perché non vorremmo che possa
essere utilizzato dalla SITAV nella discussione aperta sul
contenzioso fiscale: questa è l'unica nostra preoccupazione.
Ci riserviamo quindi di dare un giudizio definitivo sul
provvedimento anche alla luce di come verrà valutato l'emendamento
da noi proposto.
Dobbiamo però dire che non ci sembra che l'atteggiamento della
SITAV, in questi ultimi tempi, sia quello che più si addice ad una
collaborazione con la Regione. Non credevo infatti che il
procuratore generale della SITAV potesse scrivere a "Specchio dei
tempi" per affermare che è la Regione a dovergli dei soldi e non la
SITAV a dovere dei soldi alla Regione.
PRESIDENTE
: Ha chiesto la parola il Consigliere
Beneforti; ne ha facoltà.
BENEFORTI (D.C.):
Dico soltanto che la Commissione sta
ultimando i lavori anche se in quest'ultimo periodo continuano ad
arrivare dei documenti che devono essere esaminati. Penso comunque
che nel primo o nel secondo Consiglio di aprile, si possa portare
all'ordine del giorno la relazione definitiva dei lavori della
Commissione.
Bisogna prendere atto comunque che si sta dando una svolta ai
rapporti fra la Regione e la SITAV: anche se la regolamentazione
dei dieci giorni non è la più consona, non è quella che porta a
rivedere fino in fondo la convenzione, è certo comunque che da
parte della Giunta si è fatto un passo avanti e si è dimostrata la
volontà di voler precisare i tempi in cui la SITAV deve versare le
decadi. Successivamente comunque potremo ritornare
sull'argomento.
Ritengo che l'aumento a £. 10.000 del prezzo del biglietto sia
un fatto non più rinviabile nel tempo, in quanto sana una
situazione che i componenti della Commissione certamente conoscono
più di altri. Se la SITAV vuole fare delle mostre le può fare a sue
spese e non certamente con l'appoggio della Regione.
Possiamo eventualmente far rientrare le mostre nei programmi che
la SITAV deve fare e che sono previsti dalla convenzione. E'
comunque un fatto positivo che il biglietto di ingresso sia stato
portato alle 10.000 lire e che sia stata praticamente abolita
questa mostra.
Si viene incontro anche alla volontà dei dipendenti SITAV, ed in
modo particolare di quelli addetti ai giochi tradizionali, che
vedranno riaprirsi quella porta d'ingresso dove i clienti potranno
scegliere liberamente se andare ai giochi americani o direttamente
ai giochi tradizionali. Io sono d'accordo, con il mio gruppo e
credo anche con tutta la maggioranza, su questa deliberazione
perché rappresenta effettivamente una svolta nei rapporti fra SITAV
e Regione.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Questa delibera apporta delle
modifiche al contratto originale stipulato tra le due parti
contraenti e pertanto si presuppone che anche l'altra parte sia
d'accordo su questa modifica all'art. n. 7 della convenzione. Io mi
auguro che sia d'accordo perché qui non si fa riferimento all'altra
parte.
Con questa delibera si modifica unilateralmente un articolo
della convenzione; ma io non sono d'accordo, soprattutto perché
ancora una volta si favorisce la SITAV che non merita certamente
questo trattamento di favore.
Tutti conosciamo infatti la lettera che il Dott. Conca ha
inviato alla Stampa, nella quale vanta addirittura alla SITAV un
credito di 12 miliardi e 700 milioni. Siamo arrivati
all'inverosimile! Io credo quindi che non sia opportuno dilazionare
i pagamenti anche perché, se la matematica non è un opinione, è
vero che la decade ha termine il dieci, però gli incassi del giorno
uno saranno versati il giorno ventuno e così dicasi per gli incassi
del giorno due, tre.... Sarebbe stato più opportuno, come suggerito
dal Consigliere
Riccarand, eliminare in questa delibera la dicitura "Non oltre
il decimo giorno successivo", per mettere: "Entro e non oltre il
giorno successivo alla scadenza della decade", in quanto si tratta
dell'interpretazione più vantaggiosa nei confronti della
Regione.
Secondo me, un amministratore deve preoccuparsi di questi
particolari, ed io ritengo necessario apportare questa modifica per
non dare alla SITAV più spazio di quello che si merita.
Passiamo al secondo punto, concernente le £. 10.000 del
biglietto di ingresso. E' un provvedimento che ritengo giusto, però
fino ad ora la SITAV ha accumulato miliardi, e il problema è stato
sollevato in commissione dai colleghi dell'opposizione.
La SITAV incassava 5.000 lire ad ingresso per la famosa mostra
che non esisteva, ed in un anno poteva incassare 2.800 milioni
senza alcuna autorizzazione. Vorrei quindi porre una domanda: "Come
farà la Giunta a sanare questa situazione che si è verificata da
alcuni anni a questa parte senza alcuna modifica della convenzione,
ma solo con lettere amichevoli tra Masi e l'ex Presidente Andrione,
che ritroviamo un po' da tutte le parti?". Io chiedo quindi che la
Giunta prenda dei provvedimenti per cercare di recuperare queste
somme.
Ritengo che questo provvedimento interpreti esattamente la
convenzione con la SITAV e prego la Giunta di esaminare tutti gli
atti necessari per sanare una situazione che si protrae da alcuni
anni e che sottrae alcuni miliardi all'anno alla Regione.
Per quanto riguarda il terzo punto, per quel poco di esperienza
che ho lavorando in un ufficio finanziario, mi sembra corretta
l'interpretazione che se ne dà.
PRESIDENTE
: Ha chiesto la parola il Consigliere Pascale;
ne ha facoltà.
PASCALE (P.S.I.):
Noi siamo sempre stati contro gli
opposti estremismi, quindi, se è vero che la SITAV sino adesso ha
sbagliato, non vorremmo che ogni volta che si modifica la
convenzione la si faccia con volontà punitiva. Credo che occorra
sempre un certo buon senso. Noi riteniamo che questa convenzione
debba essere modificata sotto alcuni aspetti e ci auguriamo che il
lavoro della Commissione finisca al più presto per poi arrivare a
queste modifiche. Nel frattempo prendiamo atto, con soddisfazione,
che c'è una volontà politica che porta verso queste modifiche
chiarendo tutti gli aspetti.
A nostro avviso questa delibera è positiva sotto questo aspetto
e noi pertanto la voteremo. Abbiamo delle perplessità per quanto
riguarda l'emendamento presentato dal Partito Comunista. Lo spirito
con cui allora è stata votata la convenzione, e la norma
letteralmente non è molto chiara, era quello che hanno espresso i
Consiglieri Riccarand e Mafrica, cioè si intendeva l'undicesimo
giorno, il giorno successivo alla decade, ma indubbiamente ci sono
state in seguito delle difficoltà pratiche per questi versamenti,
per cui la prassi è stata quella di versare entro il decimo giorno
successivo: io ho qui uno stampato, che è da tanto tempo che
circola, il quale prevede che la decade sia versata entro il decimo
giorno successivo a quello di scadenza. E' importante che oggi con
una delibera si precisi il fatto in modo da eliminare e fugare ogni
sospetto.
Noi riteniamo soprattutto positivo il secondo punto della
delibera che è quello del biglietto di ingresso, fissato in lire
10.000, che elimina gli scompensi che ci sono stati fino ad adesso
e che, come è stato riconosciuto da tutti, hanno portato a far
mancare alle casse regionali circa due miliardi all'anno.
Per questi motivi noi voteremo a favore della delibera.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Io non mi dilungo perché ciò che volevo
dire è già stato ampliamente illustrato dai Colleghi che mi hanno
preceduto.
Devo dare atto alla Giunta che con questa delibera si fa un
passo avanti verso la risoluzione dei problemi riguardanti il
Casinò di Saint-Vincent. Sotto questa ottica, in previsione anche
del fatto che il tutto è sotto questa famosa cappa di piombo della
Magistratura, quindi in attesa dell'evolversi di tutta la
situazione, ritengo la delibera un fatto positivo e quindi voterò a
favore.
PRESIDENTE
: Dichiaro chiusa la discussione generale. Ha
chiesto la parola il Presidente della Giunta; ne ha facoltà.
ROLLANDIN (U.V.):
Je pensais que l'illustration qu'avait
été faite par l'Assesseur était suffisante pour déclarer que nous
ne sommes pas d'accord sur l'amendement présenté par le Groupe
Communiste et par le Conseiller Riccarand. Nous avons déjà dit (et
je crois que d'autres Conseillers l'ont rappelé) qu'il s'agit ici
d'une convention, d'un rapport à deux. On a donné une
interprétation sur des dix jours de temps accordés pour déposer la
"decade".
Pour le restant nous pensons que, lorsque nous reprendrons le
discours dans son ensemble, nous aurons la possibilité de modifier
tous les différents points de la convention. Nous pensons qu'on
doit donner une interprétation correcte; c'est ce que nous
soulignons et que nous voulons soumettre à l'attention du
Conseil.
PRESIDENTE
: Ha chiesto la parola per dichiarazione di
voto il Consigliere Riccarand; ne ha facoltà.
RICCARAND (N.S.):
Io vorrei che venisse spiegato per
quale motivo si scrive: "Entro e non oltre il decimo giorno". La
convenzione dice: "ogni dieci giorni", e voi dite che entro il
giorno successivo non può essere fatto il versamento per dei motivi
tecnici. Ma perché concedere allora altri dieci giorni alla SITAV?
Se ci sono dei motivi tecnici si parli di due o tre giorni e non
del decimo giorno successivo alla scadenza di ciascuna decade. Non
riesco a capire questo tipo di meccanismo.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Il Presidente della Giunta non ha
risposto anche ad un altra domanda che avevamo posto. Questa è
un'interpretazione o una modifica della convenzione? Se è una
modifica della convenzione non va scritta così, a mio modesto
giudizio. Bisognerebbe invece scrivere: "Il primo comma dell'art. 7
della convenzione è così modificato"; invece questo non è scritto.
Quindi non è una modifica della convenzione, ma un'interpretazione
unilaterale del Consiglio che lascia il tempo che trova, nel senso
che non è ancora un atto che abbia una forza maggiore del contratto
stesso che continua a rimanere tale, ma solo un'interpretazione che
il Consiglio dà a maggioranza. In questo caso esiste una procedura
prevista dall'art. 19.
Inoltre, siccome l'interpretazione vale dal 20 marzo in poi,
rimane il problema dei periodi precedenti. Io credo che per questo
la Giunta debba valutare la possibilità di ricorrere ad una
Commissione arbitrale composta da un rappresentante di fiducia del
Consiglio, uno della SITAV e uno nominato congiuntamente dalle
parti oppure, in caso di disaccordo, dal Presidente del Tribunale.
Noi siamo convinti che questo provvedimento possa essere
considerato, secondo i punti di vista, o un primo passo verso un
cambiamento nei rapporti con la SITAV oppure come un mezzo di
cedimento: per noi è un mezzo cedimento verso le posizioni della
società e quindi non voteremo a favore di questo provvedimento.
PRESIDENTE:
Se nessuno chiede la parola per dichiarazioni
di voto pongo in votazione l'emendamento presentato dal Consigliere
Riccarand e dal Consigliere Mafrica. Al punto 1b eliminare la
parola "Decimo" per cui rimarrebbe: "Entro e non oltre il giorno
successivo alla scadenza di ciascuna decade".
ESITO DELLA VOTAZIONE
Presenti: 33
Votanti: 29
Favorevoli: 8
Contrari: 21
Astenuti: 4 ( Aloisi, Breuvé, Pascale e Torrione)
Il Consiglio non approva.
PRESIDENTE
: Ha chiesto la parola il Consigliere
Riccarand; ne ha facoltà.
RICCARAND (N.S.):
Chiedo se è possibile porre in
votazione i quattro punti separatamente, perché la mia posizione e
quella di altri gruppi è diversificata sui singoli punti.
PRESIDENTE
: Procediamo allora alla votazione del
deliberato per singoli punti. Do lettura del punto numero uno della
delibera, nel nuovo testo che è stato distribuito, e lo pongo in
votazione.
1) il termine previsto dal 1° comma dell'art. 7 della
convenzione REGIONE-SITAV approvato con deliberazione consiliare n.
448 in data 6.12.1977, è dal 20 marzo 1984 determinato nel modo
seguente:
a)
gli incassi come da art. 4 - 1° comma - vengono
raggruppati con scadenza decadale;
b)
la SITAV è tenuta al versamento all'Esattoria della
Regione degli importi come sopra determinati entro e non oltre il
decimo giorno successivo alla scadenza di ciascuna decade. Qualora
il giorno di versamento coincidesse con un giorno festivo il
termine è prorogato al primo giorno feriale immediatamente
successivo.
ESITO DELLA VOTAZIONE
Presenti: 33
Votanti: 33
Favorevoli: 26
Contrari: 7
Il Consiglio approva.
PRESIDENTE
: Do lettura del punto n. 2.
2) a decorrere dal 20 marzo 1984 il prezzo del biglietto di
ingresso alle sale da Gioco è fissato in Lire 10.000
(diecimila).
PRESIDENTE
: Pongo in votazione il punto n. 2 della
delibera.
ESITO DELLA VOTAZIONE
Presenti, votanti e favorevoli: 33.
Il Consiglio approva all'unanimità.
PRESIDENTE
: Do lettura del punto n. 3 della deliberare lo
pongo in votazione:
3)
le somme dovute all'Erario dello Stato per le attività
soggette a imposizione fiscale e che
a
norma della vigente
convenzione REGIONE-SITAV per la gestione della Casa da Gioco sono
a carico del bilancio della Regione, saranno anticipate dalla
Società concessionaria e rimborsate mensilmente sulla base delle
vigenti norme di contabilità.
ESITO DELLA VOTAZIONE
Presenti: 33
Votanti: 26
Favorevoli: 26
Astenuti: 7 (Bajocco, Cout, Dolchi, Mafrica, Millet, Riccarand e
Tonino)
Il Consiglio approva.
PRESIDENTE
: Do lettura del punto n. 4 della delibera.
4) la presente deliberazione è dichia
rata immediatamente
eseguibile per specifiche ragioni d'urgenza (art. 63 legge
16.5.1978, n. 196).
PRESIDENTE: Pongo in votazione il punto n. 4.
ESITO DELLA VOTAZIONE
Presenti, votanti e favorevoli: 33.
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK