Consiglio Regionale della Valle d'Aosta - Oggetto del Consiglio n. 1205 del 26 maggio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1205 del 26 maggio 2010 - Resoconto
OGGETTO N. 1205/XIII - Interpellanza: "Programmazione di aste
pubbliche per l'alienazione di beni immobili regionali inseriti nel
piano di dismissione".
Interpellanza
Richiamato il piano dismissioni 2007 e vista l'approvazione
del piano dismissioni 2010 e seguenti di beni immobili regionali
inservibili per uso pubblico;
Ritenendo importante creare le condizioni per l'alienazione
di questi beni inservibili utilizzando le procedure vigenti in
materia, programmando quindi delle aste pubbliche;
Considerato che l'ultima asta espletata comprendente diversi
lotti risale al 17 dicembre 2008 e che ad oggi è in essere la
procedura per alienare unicamente il negozio di Roma;
i sottoscritti Consiglieri regionali
Interpellano
l'Assessore al Bilancio, Finanze e Patrimonio affinché
illustri:
1) le motivazioni che hanno portato l'Amministrazione
regionale a non programmare aste pubbliche comprendenti numerosi
lotti, nell'anno 2009 e per i primi cinque mesi dell'anno
2010;
2) quali sono i tempi previsti per dar corso alle scelte
fatte precedentemente in quest'aula, nuovamente confermate a
gennaio 2010 ed integrate con ulteriori 18 lotti;
3) quanti e quali sono i lotti disponibili e quindi
alienabili alla data odierna.
F.to: Chatrian - Giuseppe Cerise - Louvin
Président
- La parole au Vice-président Chatrian.
Chatrian (ALPE)
- Grazie, Presidente.
Come vede, Assessore, la nostra iniziativa è molto esplicita e
completa. Nel mese di gennaio, quando quest'anno è stata nuovamente
approvata l'integrazione del piano di dismissioni, il Consiglio ha
dibattuto non solo sui lotti inseriti, ma anche sul dare corso a
quei beni che non sono più servibili per uso pubblico e che sovente
diventano un costo ed un problema per l'Amministrazione regionale.
La nostra iniziativa vuole chiedere qual è la situazione di tutti
questi lotti, vecchi lotti già inseriti nel vecchio piano del 2007
e i 18 inseriti nel mese di gennaio, quali sono disponibili, e
soprattutto i prossimi passaggi, le procedure che daranno corso.
Grazie.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie, Presidente.
Certamente questa interpellanza è molto precisa e completa e,
proprio perché il collega è anche un tecnico, cercherò di dare
delle risposte precise e dettagliate che, al limite, le farò
pervenire come copia. Come avevamo già detto in precedenti
occasioni, la Giunta regionale si è posta come obiettivo il riesame
di tutte le situazioni strutturali e gestionali concernenti il
patrimonio regionale, nell'ottica di definire per ognuno l'ipotesi
più conveniente di utilizzo e di destinazione. Il criterio che ha
guidato la nostra verifica è stato quello di intravedere
l'inserimento di un bene nel piano di dismissioni e la conseguente
cessione attraverso l'asta pubblica un po' come estrema
ratio
, alla quale far ricorso solo dopo aver attentamente
valutato ed accertato l'impossibilità di un suo utilizzo per scopi
pubblici e pubblicistici.
Come ben sa l'interpellante, il fatto di inserire un immobile
nel piano di dismissioni è riferito al momento contingente dove
l'immobile non è utilizzabile o non ha destinazioni che possono
essere utili per l'ente pubblico, sapendo anche che non sempre c'è
l'asta, perché gli enti locali o altri enti hanno un diritto dal
punto di vista della prelazione. Pertanto, sia con riferimento agli
immobili già precedentemente inseriti nel piano 2007, sia per
quelli che a gennaio 2010 sono stati aggiunti in quanto al momento
non destinabili a questi scopi, è stata effettuata un'ulteriore
approfondita ricognizione all'interno e all'esterno
dell'Amministrazione regionale che - con nostra soddisfazione - ha
portato, per quanto riguarda i 18 oggetti inseriti nel 2010, ad
impostare una procedura volta alla cessione in comodato alla
Diocesi di Aosta della Casa per ferie La Baita, nel comune di
Aosta, punto 2 del piano dismissioni (su questo argomento, poi,
abbiamo una richiesta esplicita a firma del Vescovo Giuseppe
Anfossi, che dà il via a questo tipo di destinazione e ciò va anche
nella direzione che tutti i lavori, le sistemazioni e gli
interventi verranno sostenuti direttamente dalla Curia). In uso
gratuito al consorzio dei comuni... i terreni in località Les Iles
di Brissogne, punto 5 del piano dismissioni... adesso vado con
l'elencazione poi lascerò una copia. All'ARER il fabbricato
denominato "ex Uffici" a Cogne, punto 7 del piano dismissioni.
Attraverso trattativa privata in fase di perfezionamento alla
società Pila S.p.A. i terreni in località Les Fleurs di Gressan,
punto 10 del piano dismissioni. Al comune di Saint-Pierre, ai sensi
della legge regionale n. 68/1994, il terreno sito in località
Pommier, punto 14 del piano dismissioni, già ceduto con atto in
data 19 maggio 2010. All'ARER due alloggi e due garages nel comune
di Verrès, punto 18 del piano dismissioni... questo sta anche a
sottolineare che non sempre è necessaria l'asta pubblica per dare
attuazione a questo riutilizzo degli immobili non da parte della
Regione.
Per gli immobili restanti del 2010 è in fase di definizione la
cessione attraverso le procedure dei seguenti beni: terreni
reliquati lungo la strada per l'ospedale Beauregard in comune di
Aosta, punto 3 del piano dismissioni; terreno reliquato in località
Le Vieux in comune di Arnad, punto 4 del piano dismissioni; terreno
in viale della Stazione nel comune di Châtillon, punto 6 dello
stesso piano; due fabbricati in cattivo stato di manutenzione con
relativa area di pertinenza in località Pera Carrà del comune di La
Thuile, punto 12, porzione di terreno di comproprietà in località
Vaudet nel comune di Valgrisenche, punto 17.
Posto che l'ex ufficio turistico di Roma, punto 13 del piano
dismissioni, è già stato messo all'asta, del piano 2010 - qua vengo
alla risposta dopo questa premessa - approvato su proposta di
questa Giunta, allo stato attuale rimangono pertanto solo sei lotti
in condizioni da essere alienati. Più in particolare, in relazione
a questi sei beni la Giunta regionale ha deciso di privilegiare
l'avvio della procedura diretta della cessione dei beni per i quali
sono pervenute manifestazioni di interesse da parte dei privati,
quindi con la prospettiva di più facile collocabilità. Nella
fattispecie, l'ex cinema in via Mario Colliard in comune di Hône,
punto 11 del piano dismissioni, attualmente in fase di valutazione
e per il quale è prevista l'asta entro fine corrente anno. Casa
Lagnafietta del comune di Aosta e villaggio Surrier nel comune di
Valgrisenche, rispettivamente punti 1 e 16 del piano dismissioni;
ai fini della dismissione di questi due immobili l'Amministrazione
regionale è tenuta all'acquisizione preventiva della verifica del
loro interesse culturale, ai sensi dell'articolo 12 della legge n.
42/2004, codice di beni culturali sviluppando una serie complessa
di studi storici architettonici che non permettono di ipotizzare
una loro immediata asta almeno per i primi mesi del 2010. Aggiungo
che è in corso di valutazione l'ex fabbricato Chenal in località
Sertaz del comune di Gaby, che è il punto 9, per il quale è
prevista l'asta entro fine anno al massimo, mentre per i due
restanti beni del piano dismissioni 2010, il fabbricato "ex Mensa e
Spaccio" del comune di Cogne, punto 8, e i terreni in varie
località in comune di Sarre, punto 15, sono in corso ulteriori
approfondimenti.
In sintesi, per rispondere al piano integrato del 2010, dei sei
della Giunta regionale che rimangono due andranno all'asta, perché
gli altri sono già stati destinati nel 2010, due al massimo
nell'anno prossimo, due sono oggetto di verifiche per possibili
destinazioni a scopi pubblici.
Per quanto riguarda i 18 beni già presentati nei precedenti
piani, qui il collega Chatrian è forse anche più informato del
sottoscritto; ci terrei ad evidenziare anzitutto - come
l'interpellante chiaramente sa - vi rientrano terreni che si
trascinano ormai da anni nell'elenco e che non sono molto
appetibili. Per alcuni infatti - Chatrian lo sa - sono già state
esperite con esito negativo tre aste, punti 20 Arnad, 26 Etroubles,
29 Introd, 31 La Thuile e 36 Villeneuve, e dovrà seguire pertanto
la cosiddetta "procedura negoziata", di cui all'articolo 12 della
"97". Altri, come emerge con evidenza, sono di una consistenza
talmente irrisoria, ad esempio i punti 33 e 34 di La Thuile, che si
procederà ovviamente a trattativa privata in presenza di relative
manifestazioni di interesse, anche per evitare spese di aste e cose
a cui - sappiamo già - nessuno è interessato. Degli altri, alcuni
sono stati ceduti o sono nella fase definitiva di cessione, i beni
di cui ai punti 22 Arnad, 30-32 La Thuile, mentre per il numero 21
ad Arnad è in corso la procedura volta alla cessione mediante
trattativa privata.
Per quanto riguarda i sette rimanenti, per due - punto 24,
alloggi a Courmayeur e 35, terreni e fabbricati rurali a
Pré-Saint-Didier - sono ancora irrisolte le note problematiche
collegate al fatto che sono in comproprietà, fattori che di certo
non agevolano l'indizione di asta pubblica. Per il primo, l'eredità
Rolland del punto 27, che già figurava nei vecchi piani
dismissione, occorre procedere all'acquisizione preventiva della
verifica del loro interesse culturale, sempre ai sensi
dell'articolo 12, e non rientrano comunque nelle priorità immediate
della Giunta essendo difficilmente collocabili in blocco un insieme
di beni situati per lo più in diversi comuni, parte a Fontainemore
e parte ad Issime. Aggiungo poi che il n. 25, stabilimento Grivel,
(per comodità poi di ricerca abbiamo sempre messo il numero di
riferimento in modo che dal piano uno arriva direttamente
all'immobile) lo stabilimento Grivel di Courmayeur, che è in
proprietà superficiaria temporanea della Regione, rientra in
un'area sulla quale insiste la sorgente delle pregiate acque
termali di La Saxe e sono in corso proprio accertamenti tecnici,
derivanti dal permesso di ricerca concesso, per cui è comunque
preferibile che al momento l'area rimanga di proprietà della
pubblica amministrazione. Aggiungiamo infine che i terreni di cui
al punto 23 a Cogne non sono attualmente considerati in funzione
della dismissione, in quanto è attualmente allo studio un progetto
di pubblica utilità che potrebbe condizionare la destinazione.
In conclusione, del vecchio piano rimangono solo 2 immobili
destinabili all'asta pubblica: il n. 19, terreni in Aosta, via
Clavalité, e il n. 28, ex stalla sociale di Gignod, il più
rilevante, i quali saranno sottoposti a questa procedura entro la
fine del corrente anno. Precisiamo infine che per quanto riguarda
gli altri, alcuni sono oggetto di ulteriore approfondimento in
quanto si sta verificando l'opportunità di esigenze (n. 23 a
Cogne), altri sono decisamente ridotti come consistenza, quindi non
c'è questa urgenza di procedere. In conclusione, per questi beni si
prevede di procedere all'asta per il 19, l'ultimo che si prevede di
procedere all'asta è il 19, che è una porzione di terreno, e il n.
28. Spero di avere risposto con puntualità all'interpellanza... poi
se il collega riterrà opportuno, gli farò avere una copia della
relazione.
Président
- La parole au Vice-président Chatrian.
Chatrian (ALPE)
- Grazie, Presidente. Grazie per la
dettagliata risposta, Assessore.
La nostra intenzione era quella di conoscere lo stato dell'arte,
visto che nel mese di gennaio avevamo affrontato l'integrazione del
piano dismissioni. Abbiamo fatto questa iniziativa proprio per
capire, da una parte, i tempi e, dall'altra, la volontà, perché non
è sufficiente inserire questi beni nel piano dismissioni. L'altro
dubbio che avevamo... lei ci dice che ci sarà una prossima asta a
fine anno... l'ultima asta è stata nel 2008, come lei sa, quindi
passeranno due anni; ecco perché volevamo sapere se c'era la
volontà di creare le condizioni per alienare da subito con quella
procedura e indubbiamente con tutte le altre procedure che lei oggi
ci ha elencato. Verificherò comunque sul documento che gentilmente
ci consegna, la ringraziamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK