Consiglio Regionale della Valle d'Aosta - Oggetto del Consiglio n. 1214 del 9 maggio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1214 del 9 maggio 1990 - Resoconto
OGGETTO N. 1214/IX - PROPOSTE PER LA FUNZIONALITA' DELLA
LINEA FERROVIARIA AOSTA-PRE'-SAINT-DIDIER. (Interpellanza)
PRESIDENTE:
Do lettura dell'interpellanza presentata dal
Consigliere Riccarand ed iscritta al punto 13 dell'ordine del
giorno.
INTERPELLANZA
Il quotidiano "La Stampa", nel numero del 24 aprile 1990, ha
pubblicato una lettera, con 76 firme, di un gruppo di persone che
utilizzano la linea ferroviaria Aosta-Pré-Saint-Didier.
In tale lettera viene espresso rammarico per la scarsa
funzionalità della linea e viene espressa preoccupazione per
possibili ulteriori riduzioni delle corse.
Si tratta di una delle tante forme di protesta contro il mancato
potenziamento della linea ferroviaria Aosta-Pré-Saint-Didier che da
anni cozzano contro l'insensibilità della Giunta regionale
(preoccupata solo di realizzare l'Autostrada del Monte Bianco) e
delle Ferrovie dello Stato.
Tutto ciò premesso, e ricollegandosi anche alle considerazioni
fatte nelle precedenti interrogazioni ed interpellanze, il
sottoscritto Consigliere regionale del Gruppo "Verde
Alternativo"
INTERPELLA
l'Assessore regionale all'Industria, Commercio, Artigianato e
Trasporti per sapere:
1) quale esito ha dato l'incontro Regione Valle d'Aosta -
Direttore del Compartimento ferroviario preannunciato nella
riunione del Consiglio regionale del 14 febbraio scorso;
2) quando saranno realizzati i lavori di sistemazione della
galleria di Montbardon e quando la linea sarà riaperta al transito
fino a Pré-Saint-Didier;
3) cosa si intende proporre per i treni della linea ferroviaria
Aosta-Pré-Saint-Didier e per l'orario estivo che entrerà in vigore
alla fine del mese di maggio.
PRESIDENTE:
Ha chiesto la parola il Consigliere Riccarand;
ne ha facoltà,
RICCARAND (VA):
Il 24 aprile 1990, il quotidiano "La
Stampa" ha pubblicato un ennesimo intervento di 76 utenti della
ferrovia Aosta-Pré-Saint-Didier, che sottolineano le carenze di
tale linea ferroviaria, sollecitano un suo potenziamento, esprimono
preoccupazione per una possibile ulteriore riduzione di corse lungo
la linea che è già fortemente penalizzata e fanno delle
considerazioni, che ormai sono già abbastanza scontate, ma che
comunque sono sempre importanti per il ruolo che potrebbe avere una
linea ferroviaria in Valle d'Aosta, e quindi anche nell'Alta Valle,
come alternativa al trasporto esclusivamente stradale, che è
scarsamente razionale anche dal punto di vista energetico.
Questo pubblico intervento da parte di alcuni utenti della linea
ci richiama ad una maggiore attenzione per questa tratta, di cui
tutti temiamo la progressiva perdita di funzione, fino ad una sua
chiusura.
Con l'interpellanza, quindi, intanto chiediamo se questi timori
di ulteriori riduzioni di corse sono giustificati, che ne è della
sistemazione della galleria di Montbardon e poi, più in generale,
chiediamo quali novità e intenzioni ci sono per il futuro della
linea ferroviaria sino a Pré-Saint-Didier.
PRESIDENTE:
Ha chiesto la parola
l’Assessore all'Industria, Commercio, Artigianato e
Trasporti, Lanivi; ne ha facoltà.
LANIVI (ADP):
Le persone che hanno presentato la petizione
per il potenziamento della linea ferroviaria Aosta-Pré-Saint-Didier
hanno lamentato una situazione che è ben nota all'Amministrazione
regionale, che da anni cerca di trovare un accordo con le Ferrovie
dello Stato. L'ultimo di questi tentativi, sviluppatosi tra
febbraio e marzo di quest'anno, si basa sulla revisione
economico-gestionale della linea stessa.
Voglio informare il Consigliere interpellante che il
Compartimento di Torino ci ha presentato numerosi programmi di
revisione economico-gestionale, modificati di volta in volta anche
in funzione di prospettive molto diverse, che hanno fatto seguito
ai vari atteggiamenti dell'Ente Ferrovie dello Stato a livello
nazionale, che di volta in volta ha inserito la linea
Aosta-Pré-Saint-Didier tra le tratte da sopprimere, da mantenere o
da rimettere in discussione. Sembra ora di poter dire, sia pure con
tutte le dovute cautele, che a livello centrale dovrebbero essere
state prese alcune decisioni in tal senso.
Nei Comuni della Valle si è individuata una serie di passaggi a
livello da eliminare e l'Amministrazione regionale si è dichiarata
disponibile ad intervenire per le conseguenti ristrutturazioni. A
tal fine era necessario che i Comuni interessati adottassero
un'apposita deliberazione per dichiarare l'accettazione di quanto
sopra.
Voglio ricordare che già nel gennaio del 1989 erano stati
effettuati dei sopralluoghi tecnici congiunti, tra il Compartimento
di Torino e le Amministrazioni comunali, per verificare la
possibilità di automatizzare o di sopprimere i vari passaggi a
livello.
Dopo quasi un anno di silenzio, dovuto anche al cambio del
Direttore del Compartimento di Torino, la vicenda ha ripreso un
nuovo avvio (questo è stato appunto il tema dell'incontro che avevo
preannunciato a suo tempo in Consiglio) e, alla fine di febbraio,
la Direzione compartimentale ha provveduto ad inviare una lettera
ai Comuni di Aosta, Sarre, Villeneuve, La Salle, Morgex e
Pré-Saint-Didier, per chiedere loro di pronunciarsi ufficialmente
sulla possibile soppressione dei passaggi a livello e sul loro
atteggiamento in merito. Benché tale richiesta fosse arrivata quasi
al termine della validità dei Consigli comunali, tutti i Comuni,
con la sola eccezione di Aosta, hanno fornito al Compartimento di
Torino i pareri richiesti.
Si è ora in attesa che l'Ente Ferrovie dello Stato provveda a
trasmettere lo schema di convenzione che dovrà disciplinare le
reciproche incombenze. In termini concreti si tratta di un accordo
tendente a sopprimere 16 passaggi a livello ed a renderne
automatici 11, per conseguire una gestione economica tale da
garantire non solo il mantenimento, ma anche il potenziamento di
tutte le corse sulla linea.
Durante tutta questa vicenda si è stati sempre in rapporto con
le Organizzazioni sindacali, perché dietro l'automazione della
linea ci sono anche problemi che concernono il personale e la sua
destinazione. Si può dire, quindi, che sia i volumi occupazionali
prevedibili con questa operazione, sia il processo di automazione
siano stati concordati e comunque approvati dalle Organizzazioni
sindacali, che hanno sempre mantenuto un atteggiamento molto
responsabile, pur nella perfetta consapevolezza di cosa volesse
significare tutta l'operazione.
Nell'ambito di questo programma di revisione
economico-gestionale della linea è compreso l'intervento, a cura e
spese della Direzione compartimentale di Torino, per il risanamento
della galleria di Montbardon e per la successiva riapertura della
linea sino a Pré-Saint-Didier. Questo è uno dei fatti più
importanti.
Di fronte alle diverse indicazioni ed ai diversi atteggiamenti
del passato su questa galleria, nonché ai vari preventivi di
intervento, che il Consigliere Riccarand certamente ricorderà,
l'ultima affermazione del Compartimento, che risale al febbraio
scorso, ci dice che il risanamento della galleria di Montbardon
avverrà a cura e spese del Compartimento di Torino.
Attualmente l'Amministrazione regionale è impegnata nel fare
attuare il programma concordato ed in particolare sta sollecitando
lo schema di convenzione, preannunciato dalla Direzione
compartimentale, per disciplinare le reciproche incombenze.
Non risponde al vero quanto asserito nella premessa
dell'interpellanza, che cioè la Giunta regionale abbia manifestato
insensibilità al problema della linea. Si ricorda invece che la
Giunta regionale ha provveduto a proporre alle Ferrovie dello
Stato, con altrettante deliberazioni, ed in particolare con la
deliberazione n. 3140 del 24 marzo 1989, che aveva per oggetto:
"Tratta ferroviaria Aosta-Pré-Saint-Didier", delle ipotesi di
protocolli generali di accordo tra Regione Valle d'Aosta, Direzione
compartimentale Ferrovie dello Stato di Torino e Organizzazioni
sindacali e degli schemi di convenzione per la soluzione dei
problemi di potenziamento della linea, con intervento anche a
carico dell'Amministrazione regionale. Dopo approfondite trattative
condotte anche con la partecipazione dei sindacati, quei protocolli
d'intesa non sono mai stati restituiti firmati dalle Ferrovie dello
Stato. Uguale sorte ha avuto il nostro studio di intervento per la
galleria Montbardon, rispetto alle precedenti indicazioni delle
Ferrovie dello Stato.
Il terzo aspetto positivo è costituito dal fatto che la tratta
Aosta-Pré-Saint-Didier non è più nell'elenco dei "rami secchi", che
è stato abbandonato sia dall'amministrazione Schimberni, sia dalle
ipotesi del nuovo piano generale dei trasporti. Questa nuova
situazione ha completamente ribaltato la linea o la direttrice
politica considerata valida fino all'anno scorso e le linee un
tempo definite "rami secchi" oggi, stando alle più recenti ed
ultime indicazioni, non sono più tali.
Per quanto riguarda i servizi e gli orari, restano inalterate e
confermate le richieste esposte alla Direzione compartimentale
delle Ferrovie dello Stato, in accordo con le Organizzazioni
sindacali sin dalle riunioni svoltesi l'anno scorso e relative agli
orari del biennio 1990/91.
La soluzione della ventilata soppressione di corse per il
prossimo orario estivo rientra nell'ipotesi di accordo in atto.
Avendo i Comuni espresso la loro adesione all'accordo che viene
ratificato dalla Regione, le Ferrovie del lo Stato dovrebbero
avviare quanto prima il nuovo programma gestionale, tendente a
mantenere tutte le corse e ad avviare il potenziamento della linea,
incominciando dal ripristino della tratta
Morgex-Pré-Saint-Didier.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Sono solo parzialmente soddisfatto della
risposta, perché ancora una volta si presentano delle ipotesi o
delle possibilità di accordo che riguardano il futuro, mentre la
realtà del presente è purtroppo fortemente negativa, dura da troppo
tempo e va a penalizzare gli utenti di quella linea ed anche le sue
possibilità di rilancio.
Io ritengo che la Regione abbia commesso un errore nel non
prendere in seria considerazione l'ipotesi di inserire questa
tratta nella direttrice ferroviaria internazionale
Pré-Saint-Didier-Le Fayet, ipotesi che è stata scartata, ma non
sappiamo con quali motivazioni, per privilegiarne altre che però mi
sembrano meno convincenti.
Resta comunque il fatto che la situazione attuale è del tutto
insoddisfacente e noi chiediamo alla Giunta di impegnarsi in modo
più costante per riuscire a tradurre queste ipotesi di protocolli e
di convenzioni in qualche cosa di più concreto ed effettivo. Se
così non fosse, noi crediamo che la Regione dovrebbe assumersi in
prima persona il compito di restituire a questa linea una funzione
all'interno del sistema dei trasporti in Valle d'Aosta, perché
attualmente non ce l'ha.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK