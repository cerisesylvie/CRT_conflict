Consiglio Regionale della Valle d'Aosta - Oggetto del Consiglio n. 1233 del 9 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1233 del 9 febbraio 2022 - Resoconto
OGGETTO N. 1233/XVI - Interrogazione: "Tempistica relativa
all'attuazione del progetto di ampliamento del Parco del Mont
Avic".
Bertin (Presidente) -
Punto n. 8. Risponde il presidente
della Regione Lavevaz.
Lavevaz (UV) -
È una tematica questa affrontata ancora di
recente, come richiamato nell'interrogazione, si chiede in buona
sostanza quale sia la tempistica relativa all'attuazione del
progetto di ampliamento del Parco del Mont Avic. Devo dire che
nella gestione di questo
interim
all'ambiente e ai trasporti
che lei, collega Minelli, mi ha gentilmente lasciato, cerco di
affrontare le tematiche e le urgenze dandomi ovviamente delle
priorità. Le emergenze, peraltro, e le difficoltà con delle
scadenze che si avvicinano in maniera molto rapida, alcune sono già
anche state superate, tante tematiche lei le conosce molto bene,
richiedono un'attenzione molto particolare. Alcune penso che anche
in qualche modo erano state  non dico dimenticate ma comunque
non affrontate probabilmente con il dovuto piglio nella prima parte
dell'anno: penso, ad esempio, a tutta la tematica del servizio
idrico integrato che ha delle conseguenze importantissime e anche
potenzialmente molto pericolose per tutti i Comuni valdostani,
anche per infrazioni ma comunque per una gestione che deve essere
gestita e fare un passo decisamente diverso rispetto all'attuale,
ne abbiamo già parlato anche di recente e ne parleremo ancora a
brevissimo con una revisione della legge di settore.
Le istanze dei vari comitati, che per lei avevano l'assoluta
priorità su tutto il resto, hanno la mia attenzione certo non li
dimentico; questo nello specifico è un argomento, come ho detto a
novembre, che è anche inserito nel nostro programma di legislatura,
quindi sarà portato avanti nei tempi che saranno necessari per
farlo e non appena saranno anche chiarite alcune questioni, in
particolare con l'Assessorato dell'agricoltura per il quale ci sono
alcune questioni da portare avanti ma, ripeto, è una questione che
abbiamo messo come obiettivo da raggiungere nel nostro programma e
la porteremo avanti, ma non credo che ad oggi questa sia una delle
priorità e delle emergenze che la nostra Regione e anche
l'Assessorato dell'ambiente deve affrontare.
Presidente -
Per la replica, ha chiesto la parola la
consigliera Minelli.
Minelli (PCP) -
Ovviamente lei non ha risposto a nessuna
delle domande perché io chiedevo a che punto fosse l'iter, cosa che
avevo già chiesto il 22 ottobre, sono passati quattro mesi,
evidentemente non c'è stato nessun approfondimento di tipo
tecnico-economico, ma anche perché in realtà le cose erano già
state approfondite. Si tratta di prendere una decisione politica
che evidentemente può essere non considerata una priorità, però,
nel momento in cui ci sono persone che da quasi quattro anni
aspettano una risposta, forse sarebbe corretto anche semplicemente
dirgli - e l'ho già detto nella scorsa iniziativa - un sì o un no.
Poi lei non perde occasione per ricordare che le ho lasciato in
eredità dei
dossier
, io le ricordo che il
dossier
sul
servizio idrico integrato giace in Assessorato non da quando io
sono stata nominata Assessore, ma il problema è ben precedente ed è
un problema di difficile soluzione di cui lei si starà sicuramente
rendendo conto. Le interlocuzioni, lo ricordo, erano partite ma mi
risulta che anche le vostre interlocuzioni su molte altre cose sono
partite e non hanno fatto dei grandi passi avanti. Mi dispiace che
per lei sia un impegno così gravoso quello che sta reggendo da
maggio del 2021, la comprendo, mi rendo anche però conto che se ci
fosse una reale volontà non solo da parte sua, non mi rivolgo solo
a lei, ma di tutta la sua maggioranza o di quella che sarà la sua
maggioranza, non lo so, forse dopo nove mesi una soluzione si
sarebbe dovuta trovare. Evidentemente quel posto che è così pesante
e così complicato è un posto che fa gola a parecchie persone,
oppure il contrario, non lo so, non c'è nessuno che se ne vuole
occupare, però ho ben presente, presidente Lavevaz, il colloquio
che avevamo avuto nel mese di maggio, quando lei aveva detto con
molta convinzione all'epoca che il problema doveva essere risolto
nel più breve tempo possibile, addirittura mi aveva detto entro
quindici giorni, entro il Consiglio successivo, e parliamo del
Consiglio di metà giugno. Oggi siamo al 9 di febbraio,
evidentemente o va bene così, quindi lei deve fare l'agnello
sacrificale, occuparsi di un Assessorato che indubbiamente richiede
impegno e dedizione. Nei mesi in cui io sono stata lì posso aver
svolto il mio compito non in modo eccellente, lo riconosco, io non
penso di avere chissà quali capacità, ho cercato di lavorare
onestamente e occupandomi delle cose, dando attenzione non certo
soltanto ai comitati ma agli Enti locali che sono venuti a parlare
con me e ai progetti che in quel momento la Dirigenza di
quell'Assessorato, parlo di chi è lì e che continua a lavorare
nonostante tutto, ha cercato di sottopormi e con cui ho cercato di
collaborare.
Io mi auguro veramente, ma non lo auguro per me, lo auguro per
quest'Amministrazione e per questa Regione, che troviate finalmente
una soluzione perché in nove mesi lasciare senza un presidio
continuo, nonostante la sua buona volontà, un posto come quello è
qualche cosa di inconcepibile e che lascia sconcertati tutti
quanti. Siete esperti, molti di voi hanno una lunga frequentazione
dell'Amministrazione, sanno benissimo che c'è necessità di
ricoprire quel posto: cercate di darvi una mossa, mi viene proprio
da dirlo in modo molto semplice e anche molto banale, perché ce n'è
bisogno! Continuiamo ad aspettare e a sentirci dire che deve essere
fatto un tagliando. Io non ho mai visto un tagliando che duri così
tanto! Sinceramente se dovessi andare dal meccanico mio e aspettare
un tagliando per una macchina nove mesi... Non lo so, è il tempo di
una gravidanza, di una gestazione, a meno che dobbiate partorire un
elefante, ma io credo piuttosto che arriverà un topolino.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK