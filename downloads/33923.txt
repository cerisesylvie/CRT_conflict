Consiglio Regionale della Valle d'Aosta - Oggetto del Consiglio n. 1934 del 27 luglio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Associazionismo - volontariato
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1934 del 27 luglio 2011 - Resoconto
OGGETTO N. 1934/XIII - Interpellanza: "Introduzione di sconti
sul prezzo di carburanti per autotrazione a favore dei privati e
delle onlus valdostane".
Interpellanza
Preso atto che la Corte Costituzionale ha recentemente
approvato una norma della Regione Friuli Venezia Giulia che prevede
un sistema di sconti sui carburanti per i privati e le associazioni
non a scopo di lucro;
Tenuto conto che la perdita dei buoni carburanti è stato un
pesante colpo per i bilanci di tante famiglie valdostane e, in
qualche misura, anche una rinuncia ad un aspetto dell'autonomia
della Valle d'Aosta relativo alla zona franca e alle misure
ottenute nel 1949 in attesa dell'attuazione di tale regime;
Considerato che è possibile utilizzare le maggiori entrate
fiscali dei carburanti non più scontate e il decimo suppletivo
ottenuto dallo stato nel riparto fiscale per finanziare opportuni
sconti sui carburanti nella nostra regione con un meccanismo simile
a quello adottato in Friuli;
i sottoscritti Consiglieri regionali
Interpellano
la Giunta regionale per conoscere se intenda:
1) valutare per il 2012 l'introduzione di sconti sul prezzo
dei carburanti per autotrazione a favore dei privati e delle onlus
valdostane;
2) studiare la possibilità di estendere nel 2013 tali sconti
anche alle imprese utilizzando il "de minimis" per evitare di
incorrere in infrazione di aiuto di stato.
F.to: Carmela Fontana - Rigo - Donzel
Président
- La parole à la Conseillère Carmela
Fontana.
Fontana (PD)
- Grazie Presidente. Recentemente la Regione
Friuli Venezia Giulia ha approvato una legge che istituisce un
sistema di sconti sui carburanti a favore dei privati e delle
associazioni non a scopo di lucro. La Corte costituzionale ha
respinto il ricorso statale nei confronti di tale legge, quindi è
diventata operativa con grande beneficio per le famiglie friulane e
giuliane. Con questa iniziativa il Partito Democratico intende
evidenziare un buon provvedimento preso in una Regione sì lontana
geograficamente, ma tanto vicina politicamente in quanto è a
statuto speciale e di dimensioni contenute. Perché non prendere
esempio? Tecnicamente non ci sarebbero ostacoli sia perché il
Friuli ha aperto la strada, sia perché l'abolizione dei buoni
benzina ha portato alle casse regionali una quarantina di milioni
di euro, che potrebbero in parte essere utilizzati per gli sconti
che stiamo proponendo. A questa disponibilità si aggiunge il decimo
del riparto fiscale in sovrappiù, ottenuto recentemente dal Governo
centrale, quindi le risorse ci sarebbero, occorre capire se c'è la
volontà. La riflessione è complessa, perché interessa molti
aspetti, il merito di essere svolta nei tempi e nei modi più
opportuni...Ci permettiamo di ricordare che i buoni benzina erano
vissuti dalla nostra popolazione valdostana - sia di nascita che di
adozione - come l'unico vero segno tangibile dell'autonomia; persi
i buoni, anche l'autonomia vacilla nella percezione popolare. Per
questo motivo reintrodurre degli sconti sui carburanti potrebbe
contribuire ad una maggiore percezione dell'importanza
dell'autonomia e il fatto che sia stata una Regione a statuto
speciale ad aprire la strada contribuisce a tale risultato. Tocca
alla maggioranza confrontarsi con questo tema, tenendo conto che in
un secondo momento degli sconti potrebbero essere estesi anche alle
imprese con le giuste modalità del
de minimis
per non
incorrere in sanzioni europee. Aspettiamo con fiducia la vostra
risposta, perché sappiamo che queste valutazioni sono presenti
anche nella maggioranza. Grazie.
Président
- La parole à l'Assesseur aux activités
productives, Pastoret.
Pastoret (UV)
- La collega Fontana ha già fatto delle
premesse, quindi non ritorno sul ricorso alla Consulta da parte
dello Stato e il fatto che la Consulta poi abbia dato ragione alla
Regione Friuli. La questione è molto più lunga e complessa, vengo
però al dunque. Sulla base di quanto è stato riassunto sia nelle
premesse, sia da quanto è stato esposto dalla collega, si chiede
alla Giunta di valutare la possibilità di introdurre sconti sul
prezzo dei carburanti per autotrazione ai privati, analogamente a
quanto si è verificato nella regione Friuli Venezia Giulia. Per
poter dare una risposta, però bisogna poter partire dai dati
effettivi per poter definire e soprattutto sapere quali possono
essere i reali benefici per i cittadini dall'adozione di tale
sistema. La riduzione in Friuli si sostanzia in 8 centesimi al
litro per le persone fisiche e in 6 centesimi al litro per le
onlus, con un possibile ulteriore aumento rispettivamente di 5 e 3
centesimi al litro qualora i beneficiari siano residenti in comuni
montani o parzialmente montani, individuati come svantaggiati o
parzialmente svantaggiati. Sostanzialmente si tratta dello sconto
o, per meglio dire, del minor prezzo che alcune compagnie sono già
in grado di far pagare attualmente agli utenti. Ricordo a puro
titolo di esempio il caso che vede in questi giorni - abbiamo
appena ricevuta la documentazione - l'ENI proporre al Presidente
Napolitano un ricorso nei confronti del gruppo CONAD, la questione
del contendere riguarda l'apertura di un punto di distribuzione in
quel di Cesena. La ragione ultima del ricorso, "spogliata" da tutte
le questioni, è la differenza tariffaria che CONAD pratica e che
porta ad una riduzione del costo della benzina di meno 8,7
centesimi /litro, di 7,9 centesimi/litro per il gasolio e di circa
7 centesimi/litro per il gpl; questo in un regime di libera
concorrenza. Come si vede, sono cifre analoghe a quelle, per così
dire, conquistate dal Friuli, che ha portato a casa una grande
vittoria di bandiera, ma i cui effetti pratici sono quelli che ho
descritto. Sottolineo il fatto che in Friuli non vi è un tetto al
costo al litro del carburante, che peraltro non potrebbe essere
introdotto, per cui tale Regione potrebbe trovarsi nell'ipotetico
caso in cui vi sia un rimborso su un prezzo complessivo del
carburante...carburante che potrebbe essere messo in vendita a
cifre più elevate di quelle praticate alla pompa del vicino Veneto,
perché sappiamo tutti che, quando intervengono i contributi
pubblici, l'appetito vien mangiando, la tendenza potrebbe essere
quella dell'aumento, oppure al confine delle due regioni potremmo
avere migrazioni per accedere al pieno a tariffe scontate.
Al di là di queste considerazioni, però è interessante
analizzare, conti alla mano, quali potrebbero essere gli effettivi
vantaggi per i cittadini se applicassimo misure analoghe a quelle
del Friuli. Ipotizzando che un automobilista percorra mediamente
10.000 chilometri all'anno e che un'auto di media cilindrata nel
percorso urbano consumi mediamente 8 litri/chilometro, si può
calcolare che il consumo sarà di circa 800 litri annui di
carburante. Lo sconto per le persone fisiche, sulla base del
riferimento del Friuli, sarebbe di 8 centesimi per 800 litri,
quindi di 64 euro annui. Con la maggiorazione per le sole aree
svantaggiate si arriverebbe a 13 centesimi, quindi con uno sconto
sugli 800 litri consumati ipotetici a 104 euro. Inferiori
evidentemente i conti per le onlus, per le quali i totali
risponderebbero a 48 euro su un'applicazione di 6 centesimi e 72
euro annui sull'eventuale maggiorazione per le zone svantaggiate.
Questi sono i vantaggi conquistati dai cittadini della Regione
Friuli Venezia Giulia.
La scelta che la Regione Valle d'Aosta ha fatto, rispetto
all'introduzione di un nuovo regime, a seguito dell'obbligo da
parte dell'Unione europea e dello Stato, di eliminare i buoni
carburante, è stata diversa. Sono state fatte delle valutazioni,
che desidero riassumere e credo che si tratti di vantaggi di non
poco conto se si considera solo per quanto riguarda l'introduzione
del
bon chauffage
per le famiglie una corresponsione media
di 400 euro per famiglia. Ho poi già avuto modo di rispondere 15
giorni fa al collega Donzel che, rispetto a tale misura, c'è la
disponibilità a rivedere alcune eventuali sperequazioni a partire
dall'anno prossimo. Sottolineo come questa misura - il
bon
chauffage
-, al di là dei suoi contenuti, sia considerata una
misura più equa e coerente come scelta di intervento a sostegno
delle spese per il riscaldamento domestico, in sostituzione dei
buoni benzina, da pressoché tutte le organizzazioni e le
associazioni consultate e in rappresentanza di larghissimi settori
della nostra comunità.
È bene anche ricordare che la cosiddetta "legge sulla
rottamazione" degli autoveicoli ha visto un investimento di circa
13.000.000 di euro da parte della Regione e ha consentito a più di
10.000 valdostani di cambiare la propria vecchia auto, incentivando
l'utilizzo di auto a minor consumo e minor impatto ambientale,
misura certamente più virtuosa e logica rispetto all'incentivazione
dei consumi attraverso uno sconto sul carburante consumato. Una
misura che, oltre a contribuire al miglioramento obbligatorio della
qualità dell'aria, ha consentito a chi l'ha sfruttata una
sostanziale - lì sì - diminuzione dei costi di esercizio dei propri
veicoli, quindi un risparmio. Voglio ancora ricordare che, oltre ai
provvedimenti citati, esiste anche la legge che prevede lo sconto
del 30 percento sulle bollette elettriche e cito solo
en
passant
anche i recenti interventi per lo sconto sul pedaggio
autostradale per i pendolari. Ho citato questi casi, perché spesso
abbiamo la tendenza a ridurre al solo
bon chauffage
gli
interventi messi in campo durante e dopo i buoni benzina; in
realtà, si tratta di un insieme di misure che sono tutte rivolte al
settore energetico e non cito quelli del risparmio energetico in
edilizia, l'utilizzo delle fonti rinnovabili che sosteniamo anche
con grandi investimenti e le contribuzioni sociali che diamo ad
ulteriori utenti per il concorso alle spese di riscaldamento, che
riguarda altre 4.000 famiglie.
Sono quindi misure che hanno tutte una loro identità comune di
ampia portata e che nel loro insieme pesano assai più dello sconto
che mi permetto di definire flebile, al quale ha potuto far ricorso
la Regione Friuli. Misure che rientrano in una logica di insieme
coerente con gli indirizzi che la Regione si è data in questi anni
e che cercano di andare in una direzione opposta a quella di
incentivare i consumi di carburante, privilegiando invece la
consapevolezza di una maggiore sostenibilità anche attraverso
consumi meno inquinanti. Si tratta di scelte che non a caso in
questi anni hanno avuto anche un sostegno politico assai ampio,
quando addirittura non unanime. In conclusione riteniamo che, se
c'è una strada da perseguire, piuttosto che andare verso uno sconto
improprio sul carburante, che porta a conseguenze quali quelle che
ho appena citato prima, sia forse più importante impegnarsi
ulteriormente con altre misure nel campo dell'energia per quanto
riguarda il risparmio e la convenienza economica per le
famiglie.
Président
- La parole à la Conseillère Carmela
Fontana.
Fontana (PD)
- Grazie Presidente. Ho ascoltato con molta
attenzione l'Assessore Pastoret, che, in riferimento ai soldi dei
buoni benzina, ha parlato di tutti i servizi effettuati per i
cittadini; tanti li abbiamo votati anche noi perché da noi ritenuti
utili. Io però mi metto nei panni dei cittadini, perché, quando
c'erano i buoni benzina, non erano legati al reddito; se in una
famiglia c'erano 4 macchine, tutti e quattro i proprietari avevano
i buoni benzina e il reddito era molto più alto. Abbiamo detto:
"diamo i buoni riscaldamento", il primo anno sono stati erogati a
tutti, diciamo che la gente non era contenta, però poi si è fatta
la scelta di dare ad una fascia di reddito - che può essere anche
giusto, non lo contesto -, ma in tale modo una parte rimane
penalizzata.
Mi chiedo: è da un certo periodo di tempo che i buoni benzina
sono stati tolti, i pedaggi sono aumentati, il Servizio
trasporti...diciamo che dobbiamo fare questa benedetta legge, mi
riferisco all'Assessore Marguerettaz...speriamo visto che dice
tanto che questo sarà un servizio di cui i cittadini
usufruiranno...io non vedo l'ora che mi faccia vedere questa
benedetta legge, comunque alla fine ci rimette sempre il
cittadino.
Mi sembrava un'iniziativa abbastanza buona, anche se mi rendo
conto che gli sconti sono molto piccoli ma, visto che siamo una
Regione autonoma, non dobbiamo copiare il Trentino, possiamo fare
quello che vogliamo, nel senso che siamo autonomi. Mi auguro che
nel prossimo futuro, quando ci vedremo a settembre per la questione
del
bon chauffage
, riusciremo a dare un qualcosa in più ai
cittadini, di modo che si possa recuperare un poco quanto si è
perso con i buoni carburante. Ci vediamo a settembre, Assessore.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK