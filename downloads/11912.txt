Consiglio Regionale della Valle d'Aosta - Oggetto del Consiglio n. 2746 del 20 novembre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2746 del 20 novembre 1991 - Resoconto
OGGETTO N. 2746/IX Trasformazione dell'organigramma del
consiglio di amministrazione delle società di gestione del Casinò
de la Vallée
(Interrogazione)
.
Presidente
Do lettura dell'interrogazione
presentata dal Consigliere Bich:
Interrogazione Venuto a conoscenza dai giornali che le
società di gestione del Casinò de la Vallée hanno subito
un'inspiegabile trasformazione dell'organi-gramma del consiglio
d'amministrazione a seguito delle mutevoli determinazioni
dell'assemblea degli azionisti;
Esaminato il bando di preselezione delle imprese per
l'aggiudicazione della gestione del Casinò di Saint Vincent e le
risultanti conseguenti;
il sottoscritto Consigliere
interroga
il Presidente della Giunta regionale per sapere:
1) qual è l'attuale assetto dell'azionariato in Sitav (quote di
proprietà di ciascun azionista) e all'interno delle società che
nella Sitav detengono quote significative di capitale;
2) quali sono i motivi che hanno determinato il cambiamento
dell'organigramma del consiglio di amministrazione della Sitav in
pochi mesi;
3) se la Giunta regionale non ritiene opportuno richiedere ai
legali rappresentanti della Sitav i verbali delle assemblee e dei
consigli di amministrazione dal maggio scorso e sino al 12 del
corrente mese.
Presidente
Ha chiesto di parlare l'Assessore
all'Ambiente, territorio e trasporti, Fosson, ne ha facoltà.
Fosson (DC)
Cercherò di rispondere puntualmente alle tre
richieste del Consigliere Bich.
La prima chiede qual'è l'attuale assetto dell'azionariato in
Sitav (quote di proprietà di ciascun azionista) e all'interno delle
società che nella Sitav detengono quote significative di capitale:
i dati sono a disposizione dei consiglieri attraverso la relazione
"Bain & Cuneo" - fra l'altro sono stati dati degli ultimi
aggiornamenti alla IV Commissione - che ha dettagliatamente
analizzato l'assetto attuale dell'azionariato della società per
valutarne l'affidabilità.
Per quanto riguarda la minoranza dell'azionariato, alla quale si
riferiscono i problemi di affidabilità, è pacifico che essa non
potrà avere influenza sulla eventuale gestione futura del Casinò a
causa della posizione di minoranza e della sterilizzazione delle
quote mediante sequestro giudiziario.
Al secondo punto si chiede quali sono i motivi che hanno
determinato il cambiamento dell'organigramma del consiglio
d'amministrazione della Sitav in pochi mesi: il funzionamento degli
organi amministrativi della società, il cambiamento di un
componente del consiglio di amministrazione, nonché i motivi che
possono aver determinato il cambiamento dello stesso, sono fatti
interni alla Sitav, sui quali la Regione non ha potere di
interferire o di pretendere informazioni.
La Sitav, tuttavia, ha tenuto nei confronti della Regione un
contegno di trasparenza, mettendo la Presidenza al corrente dei
fatti rilevanti ed anche delle cause che hanno determinato i
suddetti eventi. Per tale motivo, siamo a conoscenza di quanto
avvenuto nel corso dell'assemblea ordinaria della società tenutasi
il 28 settembre 1991, che era stata convocata per la nomina delle
cariche sociali. In quella sede gli azionisti, sia pure attraverso
una delibera adottata con maggioranza inferiore a quella richiesta
dallo statuto e non ufficialmente proclamata dal Presidente,
avrebbero nominato due nuovi amministratori: il dott. Giovanni
Cotta e l'avv. Francesco Gelmi, oltre all'ing. Piantini rieletto
all'unanimità. Tale delibera è stata resa possibile dal
comportamento del dott. Giovanni Cotta, rappresentante della
"s.r.l. Grand Ufficiale Rivella", azionista della Sitav, il quale
ha destinato a se stesso e all'avv. Gelmi i voti spettanti alla
"s.r.l. Rivella", disattendendo a quanto pare le indicazioni
impartitegli dai soci della stessa, in ordine al voto da
esprimere.
Successivamente, il dott. Cotta non ha accettato la carica di
amministratore della Sitav, ha dichiarato di non volerla assumere,
rinunciandovi irrevocabilmente, e si è dimesso da amministratore
della "Rivella". Pertanto, nella prosecuzione dell'assemblea
ordinaria Sitav, svoltasi il successivo 26 ottobre, gli azionisti,
che già avevano eletto all'unanimità l'ing. Piantini il 28
settembre, hanno confermato la fiducia del vecchio consiglio,
votando con il 71,55 per cento a favore del dott. Ferrero,
contrario alla votazione soltanto l'avv. Gelmi per la Sfit. Al
termine dell'assemblea del 26 ottobre, la Sitav ha comunque reso
noto, anche con apposito comunicato stampa, che l'ing. Piantini e
il dott. Ferrero, ovvero la maggioranza degli amministratori
eletti, hanno dichiarato di non voler mantenere la carica, se non
in un consiglio omogeneo e sicuramente fedele agli indirizzi
seguiti finora.
Risulta infine che il consiglio di amministrazione, svoltosi il
31 ottobre, ha deliberato di convocare una nuova assemblea
ordinaria che avrà all'ordine del giorno la cessazione di
amministratori, la nomina del consiglio di amministrazione ed una
assemblea straordinaria, per deliberare la modifica di alcuni
articoli dello statuto e la introduzione della normativa derivante
dalla legge n. 74 del 5 marzo 1985, per quanto attiene alla
trasparenza dell'azionariato e alle condizioni ed ai requisiti
degli amministratori, sindaci e direttori generali. In quella sede
l'assemblea riaffermerà l'intento di mantenere la più stretta
adesione alle linee strategiche sin qui seguite, eleggendo un
consiglio di amministrazione che ne attui totalmente gli
intendimenti, confermando del resto quanto già manifestato
attraverso le successive elezioni all'unanimità del presidente
Piantini.
Al terzo punto si chiede se la Giunta regionale non ritiene
opportuno richiedere ai legali rappresentanti della Sitav i verbali
delle assemblee e dei consigli d'amministrazione dal maggio scorso
e sino al 12 del corrente mese: i verbali dei consigli di
amministrazione della Sitav sono atti privati interni alla società,
di cui la Regione non può pretendere copia. Del tutto superflua
parrebbe invece la richiesta di copia dei verbali delle assemblee,
dal momento che le informazioni fornite dalla Sitav al riguardo
sono state esaurienti, come si ricava anche dalla precedente
risposta al punto 2.
Presidente
Ha chiesto di parlare il Vicepresidente
Bich, per la replica, ne ha facoltà.
Bich (Ind)
Non vorrei sembrare "fantozziano", ma
chiedo scusa se ho presentato questa interrogazione, perché questo
mi ha causato una particolare acidità da parte di alcuni dirigenti
della società Sitav, che non hanno gradito l'interrogazione, non so
perché.
Per quanto riguarda il punto 1), devo dire che l'assetto
dell'azionariato Sitav non traspare nella sua interezza nella
relazione della "Bain & Cuneo", nella fattispecie non
traspaiono le quote significative di capitale che sono detenute da
società collegate all'interno della Sitav. Pertanto, una parte
dell'azionariato resta comunque non determinata.
Vi è poi un secondo aspetto che sfugge alla mia attenzione,
perché è vero che la società Sitav è una società privata, ma in
questo momento noi, con un bando di preselezione e con una serie di
requisiti richiesti alle società che intendono gestire il Casinò
negli anni futuri, ponevamo proprio i termini nella loro centralità
di conoscere l'affidabilità del quadro dirigente e della proprietà.
Quindi la conoscenza di questi verbali mi sembra un atto dovuto per
risalire alla affidabilità della società stessa.
Non sfugge, d'altronde, il susseguirsi non consueto di queste
assemblee dell'azionariato della Sitav e non sfuggono neppure i
termini un po' sul comico e un po' sul servile con cui la stampa
nei mesi andati ha sottolineato il cambio delle cariche di
dirigenza, quindi di gestione della società stessa. Si è visto un
giornale molto letto in Valle d'Aosta assumere delle considerazioni
particolarissime per questi fatti, dando già delle proiezioni
future sull'assetto di gestione del Casinò, quindi questi mutamenti
all'interno della società hanno un rilievo, secondo me, devono
essere recepiti dall'amministrazione pubblica come un elemento
fondamentale per i successivi atti conseguenti all'affidamento del
Casinò.
Poiché la risposta dell'Assessore mi è sembrata assolutamente
superficiale e concorrente comunque con un indirizzo generale che
si sta consolidando e che si è manifestato nella deliberazione in
discussione attualmente alla IV Commissione, mi dichiaro totalmente
insoddisfatto della risposta che ho ottenuto. Pertanto, mi
riprometto di fare una richiesta di risposta scritta, ancorché
l'Assessore sarà così cortese di rimettermi il verbale o quanto
meno gli appunti che ha letto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK