Consiglio Regionale della Valle d'Aosta - Oggetto del Consiglio n. 2633 del 23 ottobre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2633 del 23 ottobre 1991 - Resoconto
OGGETTO N. 2633/IX Aumento del prelievo fiscale sulla casa.
(Interpellanza)
.
Dolchi (Presidente)
Do lettura dell'interpellanza
presentata dal Consigliere Bich:
Interpellanza Preso atto delle proposte del Governo nazionale
volte a produrre una manovra economica del risanamento della
finanza pubblica;
Rilevato che detta manovra aumenta il carico fiscale sulla casa
mediante la ridefinizione delle rendite catastali e
conseguentemente IRPEF e ILOR;
Constatato che la città di Aosta viene innalzata al primo posto
nella valutazione delle nuove rendite;
interpella
il Presidente della Giunta e la Giunta per conoscere:
a) con quale criterio e da quale organo e ufficio sono state
definite le nuove rendite;
b) quali sono le valutazioni che hanno determinato l'incremento
massimo in Italia (città capoluogo) degli indici relativi alle
nuove rendite catastali;
c) quale riverbero potrà avere il nuovo prelievo fiscale sulla
casa e sull'indice generale del costo della vita in Valle
d'Aosta.
Presidente
Ha chiesto di illustrare
l'interpellanza il Vicepresidente Bich, ne ha facoltà.
Bich (Ind
)
Con questa interpellanza non ho inteso
certamente riprendere il tema di attualità relativo alla manovra
economica e al risanamento della finanza pubblica, ma semplicemente
valutare un aspetto, che non è un aspetto secondario, ma che
colpisce determinate rendite relative agli immobili, colpite in
questa manovra fiscale da ulteriori prelievi da parte della mano
pubblica.
Si tratta delle tabelle delle rendite catastali, che hanno
creato non poco marasma in questi ultimi tempi, in particolare
nella nostra Regione, a seconda delle tabelle presentate alla
stampa.
Alcuni giornali hanno riportato dei valori, altri li hanno
modificati, ma da tutte queste tabelle emerge un dato sconfortante,
cioè la nostra Regione è stata posta in testa alla classifica per
la rivalutazione della rendita catastale.
Siamo passati quindi da valutazioni di immobili che si
ritenevano dei cascami immobiliari, e da risultanze molto modeste
delle loro rendite, a dei veri e propri pezzi di antiquariato dove
le rendite sono salite alle stelle. Basta citare i negozi e gli
uffici per i quali nella città di Aosta si è calcolata una
rivalutazione di 3-4 volte la rendita precedente, quindi del 2-300
per cento di rivalutazione.
La mia domanda è semplice: vorrei sapere se la valutazione di
queste rendite è stata determinata attraverso degli organi
collegiali, attraverso delle commissioni, o se è frutto di una
certa discrezionalità relativa ad una valutazione tecnica sulla
rendita catastale stessa.
Inoltre vorrei sapere se la Valle d'Aosta improvvisamente è
balzata in testa a queste classifiche per dei dati oggettivi,
risultanti quindi da statistiche o da dati rilevati sul territorio
e posti in comparazione con altri dati.
Il terzo punto della interpellanza vuol fare evidenziare un
dato, cioè l'aumento delle rendite catastali, dei negozi e degli
uffici costituisce anche un aumento delle locazioni non gravate
dalla legge 392, e pertanto un riverbero certamente sul paniere
della spesa, quindi sull'inflazione generale, sul costo della vita
che si può valutare in Valle d'Aosta. Si tratta di valutazioni che
verranno poi riprese dalle commissioni regionali per la definizione
del costo della vita e della incidenza del costo della vita stessa,
che in questo caso mi sembra particolarmente oneroso e avente
quindi un rilievo negativo anche sul tasso di inflazione nella
nostra Regione.
Presidente
Ha chiesto di parlare l'Assessore
dell'Ambiente, Territorio e Trasporti Fosson, ne ha facoltà.
Fosson (DC)
Il decreto del Ministro delle Finanze
del 20 gennaio 1990, pubblicato sulla Gazzetta Ufficiale n. 31 del
27 febbraio 1990, ha disposto la revisione generale degli estimi
del catasto edilizio urbano, dettando i criteri ed individuando gli
organi competenti alla determinazione delle nuove tariffe d'estimo
e delle nuove rendite catastali.
In particolare in Valle d'Aosta, l'ufficio tecnico erariale di
Aosta ha effettuato le valutazioni e le elaborazioni sulle diverse
tipologie costruttive e per ciascun comune della Regione. Ai valori
di mercato ottenuti sono stati applicati i tassi di redditività
stabiliti dal Ministero delle Finanze. Le tariffe unitarie così
determinate sono state sottoposte all'esame della commissione
censuaria centrale di Roma, la quale ha perequato dette tariffe
rispetto all'analogo lavoro effettuato da tutti gli altri uffici
tecnici erariali del territorio nazionale delle diverse
province.
Per completezza, si aggiunge che le tariffe d'estimo attengono
solo agli immobili a destinazione ordinaria appartenenti alle
categorie A, B e C.
Per calcolare la rendita attribuita al proprio immobile, ai fini
dell'imposta sui redditi, il contribuente deve moltiplicare la
tariffa che interessa l'immobile in base al comune, la zona
censuaria nel quale è collocato e alla categoria e classe, sulla
cui base è stato accatastato, per la consistenza dell'unità
immobiliare medesima. Per gli immobili a destinazione speciale a
stima diretta, cioè individuale, appartenenti alle categorie D ed
E, gli uffici tecnici erariali hanno direttamente calcolato le
rendite e le stesse sono state in pubblicazione dal primo settembre
fino al 30 settembre presso i comuni, e per i comuni capoluogo di
provincia presso gli uffici tecnici erariali di ogni città. Questo
relativamente alle richieste dell'interpellanza dei punti a) e
b).
Per quanto riguarda il terzo punto, la legge 29 dicembre 1990 n.
405, recante: "Disposizioni per la formazione del bilancio annuale
e pluriennale dello Stato, legge finanziaria 1991", ha stabilito
che le modificazioni derivanti dagli estimi del catasto edilizio
urbano mediante nuove tariffe e nuove rendite catastali, disposta
con il decreto del Ministro delle Finanze del 20 gennaio 1990,
hanno effetto a decorrere dall'1 gennaio 1992 ai fini della
determinazione della rendita dei fabbricati, nonché per la
rettifica dei valori degli atti pubblici formati e le scritture
private autenticate e di quelle non autenticate presentate per la
registrazione, degli atti giudiziari pubblicati o emanati, delle
successioni aperte e delle donazioni poste in essere
successivamente al 31 dicembre 1991.
Pertanto i nuovi estimi entreranno in vigore, ai fini come sopra
evidenziati, relativamente agli atti di trasferimento immobiliari e
delle successioni, imposte di registro, di successione e INVIM, a
partire dall'1 gennaio 1992, ai fini dell'IRPEF, ILOR e IRPEG, a
partire dal 1993 per i redditi del 1992.
Per converso i nuovi estimi dovranno essere utilizzati
immediatamente per i calcoli dell'Invim straordinaria, istituita
con disegno di legge 13 settembre 1991, n. 299, recante
"Disposizioni concernenti l'applicazione nel 1991 della imposta
comunale sull'incremento di valore degli immobili, di cui
all'articolo 3 del DPR 26 ottobre 1972, n. 643, i versamenti dovuti
a seguito delle dichiarazioni sostitutive in aumento del reddito
dei fabbricati e l'accertamento di tali reddito, nonché altre
disposizioni tributarie urgenti", ai fini della non
assoggettabilità a rettifica da parte dell'ufficio del registro del
valore dei fabbricati.
Quindi per quanto riguarda il riverbero che potrà avere il nuovo
prelievo fiscale sulla casa e sull'indice generale del costo della
vita in Valle d'Aosta, si rileva che il costo delle locazioni
incide sul calcolo del numero indice dei prezzi al consumo delle
famiglie, degli operai e degli impiegati in misura pari al 4 per
cento.
Non è però possibile determinare a priori la variazione delle
locazioni conseguente all'aumento degli estimi catastali. Allo
stesso modo è difficile individuare il riverbero che avranno le
nuove tariffe d'estimo sul prezzo degli immobili, anche perché non
è possibile rilevare statisticamente la corsa alle compravendite
che pare essere in atto, stimolata dal timore degli effetti dei
nuovi estimi catastali in vigore per le compravendite dal prossimo
anno.
D'altra parte, in un'indagine effettuata da un giornale
finanziario nazionale (Il Sole 24ore del 14 ottobre) risulta che ad
Aosta il mercato immobiliare si muove a ritmo molto lento, con
scarse compravendite e quotazioni che crescono al di sotto della
media nazionale.
Lo scorso anno il fatturato è stato inferiore a venti miliardi
di lire, e quest'anno si toccherà un livello più basso, dato che in
vendita ci sono abitazioni di piccole dimensioni e in discreto
stato di manutenzione. C'è una consistente domanda per il centro
storico, ma l'offerta è inesistente, mentre si trovano case in
vendita nei quartieri costruiti negli anni 60.
Presidente
Ha chiesto di parlare il Vicepresidente
Bich, ne ha facoltà.
Bich (Ind)
Ringrazio l'Assessore per l'esauriente
risposta che comples-sivamente mi soddisfa sul piano tecnico e
sulla puntualità degli oggetti presi in esame. Quel che viceversa
mi lascia perplesso è la risposta politica.
Probabilmente noi potevamo incidere sull'ufficio tecnico
erariale per dei dati comparativi un po' più equi: mi sembra
impossibile che con le zone di plusvalenza che si presentano in
tutto il paese, in particolare le zone di massimo pregio turistico
ambientale che non sono solo in Valle d'Aosta, riportino solo la
nostra Regione in testa alle classifiche per la rivalutazione degli
estimi catastali, e che quindi sotto questo aspetto poi si abbia
una ricaduta negativa nelle zone anche di non elevato pregio, come
possono essere le zone di abitazione intensiva, come possono essere
Aosta e dintorni, dove si sta rilevando una tensione abitativa non
indifferente e dove già siamo penalizzati per il galoppante
incremento del costo della vita.
D'altronde nella relazione dell'Assessore spicca come dato
negativo il possibile aumento del 4 per cento dell'incremento di
spesa per le famiglie di impiegati - la famiglia tipo diciamo - e
comporta decisamente un tasso inflattivo più elevato di quello che
si può rilevare in altre Regioni.
La mia raccomandazione, in coda a questa interpellanza, è se è
possibile ancora intervenire per dare una ponderazione più equa
sulla valutazione di questi estimi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK