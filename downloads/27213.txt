Consiglio Regionale della Valle d'Aosta - Oggetto del Consiglio n. 311 del 17 dicembre 1971 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 311 del 17 dicembre 1971 - Resoconto
OGGETTO N. 311/71 - Piano regionale per l'edilizia popolare.
(Interpellanza)
Tonino (P.S.I.U.P.)
- Io chiedo di poter illustrare
questa mia interpellanza per chiarire meglio, non solo con
l'interpellato, ma anche con i colleghi Consiglieri il significato
di questa interpellanza e per il grosso problema che
l'interpellanza solleva.
Il problema della legge sulla casa, secondo noi socialproletari
è una legge che non ha affrontato il vero problema della casa e
quindi non sto qui ad illustrare quante sono le lacune lasciate
intatte dalla presente legge. Comunque è una riforma che bene o
male cerca di affrontare il grosso problema della casa, la sua
acutezza, la sua drammaticità.
Non occorre elencare qui come vivono milioni di famiglie in
Italia e migliaia in Valle d'Aosta.
Abbiamo ancora oggi, all'inizio del 1972, famiglie che abitano
in baracche, centinaia di famiglie che occupano non già una casa ma
delle vere topaie, ci sono in Valle d'Aosta migliaia di case, fuori
e dentro i centri storici che non sono più agibili in quanto
pericolanti oltre ad essere antiigieniche.
Abbiamo bisogno statisticamente di conoscere quante case
popolari necessitano in Valle d'Aosta, anche in vista di un normale
incremento.
Occorrono case albergo per persone anziane, o lavoratori, o
studenti, abbiamo ancora molte famiglie che vivono in un medesimo
alloggio, per contro, gli attuali alloggi nuovi o comunque
possibili da abitarsi hanno dei prezzi proibitivi.
Una situazione quindi delle più gravi che la legge sulla casa
approvata il 22 ottobre e diventata operante il 30 ottobre di
quest'anno, anche se insoddisfacente e con in suoi gravi limiti,
apporta ad ogni regione degli specifici adempimenti, quali quello
di conoscere il fabbisogno delle case popolari, il fabbisogno di
case albergo per persone anziane ecc. ecc., il numero delle
abitazioni anti-igieniche, quelle occupati da più famiglie, un
elenco delle case abbandonate, e mi pare che in Valle d'Aosta ve ne
siano parecchie.
Il costo preventivo di tutto il piano.
Ora, è evidente che il lasso di tempo a disposizione della
Regione per far pervenire al Ministero dei Lavori Pubblici o... mi
pare che si chiami, entro il 30 novembre corrente anno, bisogna
lavorarci sopra tenendo conto che la legge è stata approvata solo
il 30 ottobre... ha posto tutte le regioni d'Italia, in cui credo
anche quella a Statuto speciale della Valle d'Aosta in un grave
impegno di elaborare in un lasso di tempo molto corto.
Ora, la mia interpellanza che è datata 19 novembre e dopo aver
appreso anche dalla stessa Stampa di Torino in data 16 novembre, in
cui si elencava i risultati di un'inchiesta promossa dalla Giunta
Caveri, non avendo avuto fino alla data della presentazione della
mia interpellanza nessun sentore che la stessa cosa sia stata fatta
dalla nostra Regione, preoccupato di questo grosso e drammatico
problema che in Valle d'Aosta trova la sua acutezza, non solo nei
centri storici ma un po' ovunque, ho voluto presentare questa
interpellanza per sapere appunto come realmente stanno le cose per
quanto riguarda il problema specifico contenuto nella mia
interpellanza.
Rollandoz (D.P.)
- L'Amministrazione regionale ha seguito
con particolare attenzione, come suo dovere, la nuova legge sulla
casa, n. 865, approvata dal Parlamento il 22 ottobre 1971 ed è
entrata in vigore il giorno successivo alla sua pubblicazione sulla
Gazzetta Ufficiale del 30 ottobre 1971.
Ritengo superfluo illustrare il contenuto, le finalità della
nuova legge e le profonde novità che presenta rispetto alle
precedenti legislazioni in materia, in quanto la legge sulla casa è
stato oggetto nella sua preparazione, del suo travagliato iter
parlamentare di un ampio dibattitto a cui hanno attivamente
partecipato tutti i gruppi politici.
Mi sembra piuttosto importante, anche per rispondere
all'interpellanza presentata, evidenziare gli impegni, le scadenze
previste dalla legge che l'Amministrazione regionale deve adempiere
e rispettare.
Il primo compito assegnato dalla legge 865 alle Regioni è stato
il comunicare entro il 30 novembre scorso al Comitato di Edilizia
Residenziale le esigenze prioritarie in materia di edilizia
economica popolare.
Questa Giunta ha puntualmente adempiuto a questo obbligo
trasmettendo in data 29 novembre la relazione al CER.
Dopo aver preso conoscenza del testo di legge approvato,
l'Assessorato ai Lavori Pubblici ha immediatamente provveduto a
porre in evidenza le competenze ed i compiti assegnati alla Regione
e i tempi entro i quali dovevano essere soddisfatti.
Quindi ha organizzato un primo incontro con i rappresentanti
degli organi regionali per la programmazione economica territoriale
dell'Ufficio Urbanistica, dell'Istituto Autonomo Case Popolari, al
termine del quale è stata definita una proposta di massima alla
Presidenza della Giunta regionale per affrontare validamente il
problema.
Il Presidente Dujany ha, sulla scorta di queste prime
indicazioni, convocato due riunioni a cui hanno partecipato il
Presidente, il Direttore dell'Istituto Autonomo Case Popolari, i
Sindaci dei Comuni di Aosta, Châtillon, Verrès, Pont St. Martin, il
Direttore dell'Ufficio Regionale del Lavoro, il Presidente del
Consiglio per la Programmazione Regionale, l'Ingegnere Capo del
Genio Civile e, oltre al sottoscritto, funzionari dei Lavori
Pubblici e del Turismo.
Nel corso delle due riunioni effettuate il 17 e il 27 novembre
scorso si è cercato di individuare la specifica problematica della
regione Valle d'Aosta, al fine di indicare gli elementi che devono
contribuire alla definizione delle scelte, desumendoli dai primi
risultati pervenuti nell'elaborazione degli studi per la
programmazione socio-economica e territoriale della Regione,
Contemporaneamente si è provveduto nell'esiguo tempo a
disposizione ad effettuare un'indagine diretta presso tutte le
amministrazioni comunali tramite una circolare in data 17 novembre,
contenente una sintetica presentazione della legge 865 ed una serie
di quesiti relativi ai fabbisogni di alloggi economici e popolari
ed alla situazione attuale del patrimonio edilizio.
Entro il termine stabilito dall'articolo 3 della legge sulla
casa, è stato presentato al CER il documento contenente le
indicazioni sulle esigenze prioritarie in materia di edilizia
economica e popolare della Regione Valle d'Aosta, corredate da
relativa documentazione.
Non risulta che sia stato inviato alcun questionario alle
Regioni alle quali è stata lasciata ampia facoltà di svolgere le
indagini necessarie per mettere a fuoco i loro problemi
particolari.
Il fatto che la legge assegni alle Regioni il compito di
formulare le esigenze in materia di edilizia economica e popolare,
sottintende da parte del legislatore, la coscienza che l'adozione
degli strumenti previsti risulterà qualitativamente valida nella
misura in cui sarà stata capace di adeguarsi alle specifiche
esigenze locali.
Il contenuto del documento inviato al CER può essere
sintetizzato nel seguente modo: il patrimonio edilizio relativo
all'abitazione della Valle d'Aosta è costituito prevalentemente da,
in primo luogo, nuclei di abitazioni costituenti insediamenti
collegati e realtà socio-economiche oggi in crisi. Questi vecchi
insediamenti si possono schematicamente raggruppare in due
categorie: i borghi o i centri storici con funzioni commerciali e
di servizio ubicati nella valle centrale; i villaggi, sede di
comunità con funzione prevalente agro-silvio-pastorale ubicati in
quota essenzialmente nel versante a mezzogiorno della valle
centrale e nelle valli laterali, secondo espansioni recenti
verificatesi nei principali nuclei urbani di fondo Valle ed
avvenute in carenza di strumenti urbanistici adeguati.
Terzo: residenze secondarie ubicate prevalentemente nelle zone a
forte espansione turistica.
La domanda attuale di abitazione per residenti si manifesta
essenzialmente in termini di necessità aggiuntive ed è localizzata
prevalentemente lungo la media bassa valle centrale e nelle zone a
maggiore espansione turistica.
La qualità e la localizzazione della domanda si manifestano
essenzialmente a seguito di una accentuata espansione demografica
di queste zone.
Questa Amministrazione regionale ritiene positivo favorire e
diffondere sul territorio la compresenza di più attività tra loro
complementari al fine di ampliare i rapporti sociali delle varie
comunità locali e minimizzare i costi di costruzione di gestione di
servizi locali, sociali.
Il perseguimento di tali obiettivi porta una strategia
coordinata di interventi da parte dell'operatore pubblico, sia
attraverso strumenti incidenti sul reddito, sia operando
direttamente nel settore dei servizi e quindi in quello
dell'abitazione. Si è ritenuto pertanto, in prima istanza,
necessario indirizzare gli interventi nel settore dell'abitazione
secondo il seguente ordine di priorità:
1°) ristrutturazione e riutilizzazione del patrimonio edilizio
esistente, ma inadeguato alle esigenze abitative attuali, e per
questo oggi spesso non occupato, sia nelle zone di media ed alta
montagna che nei vecchi borghi posto lungo l'asse della Valle
centrale all'interno delle principali conurbazioni e del
capoluogo;
2°) realizzazione di nuove costruzioni ove il restauro di vecchi
fabbricati non soddisfi totalmente la domanda.
Le risultanze delle indagini effettuate presso i Comuni
valdostani e che si riferiscono all'80% circa della popolazione
residente, ha evidenziato le seguenti necessità: alloggi da
ristrutturare n. 2500; alloggi da costruire n. 1500; case-albergo
per anziani e studenti n. 10.
La spesa necessaria per la realizzazione di tali programmi,
comprese le relative opere di urbanizzazione primarie e secondarie
è stata stimata in Lire 41 miliardi.
Come in precedenza osservato, si è trattato, in questa fase di
rispondere in tempi brevi, al primo e più urgente adempimento
previsto dalla legge.
Questa Amministrazione, cosciente dell'importanza del problema
della casa in Valle d'Aosta intendente utilizzare appieno le
possibilità offerte dalla legge 865 per i molteplici fatti nuovi e
positivi che essa contiene.
Nello stesso tempo ritiene fondamentale, per affrontare i
prossimi ed impegnativi compiti, progressivamente allargare la
partecipazione al dibattito sulla casa al fine di operare scelte
che tornino a vantaggio della comunità valdostana.
Tonino (P.S.I.U.P.)
-  Io prendo atto della risposta
e della relazione fatta dall'Assessore che è assai completa, però
debbo dichiarare di non essere soddisfatto per diversi motivi che
francamente mi dispiace dover sottolineare, soprattutto per la
procedura che si è adottato per portare avanti questo grosso
problema.
Primo: la legge è stata approvata il 22 ottobre ed è diventata
operante il 30 ottobre. Dal 30 ottobre ad arrivare al 17 novembre -
la data in cui la Presidenza della Giunta ha inviato ai Comuni e
all'Istituto Case Popolari diciamo un certo tipo di questionario -
faccio rilevare che sono passati la bellezza di 17 giorni.
17 giorni che si sono persi. E poi, naturalmente, come si può
pretendere dai Comuni - che sono venuti in possesso di questa
circolare della Presidenza della Giunta il 19 novembre - che in sei
giorni si predisponga a quanto la circolare richiedeva e cioè: i
Comuni dovevano predisporre il fabbisogno di alloggi economici e
popolari, eventuali case-albergo per persone anziane, lavoratori o
studenti, elenco delle abitazioni anti-igieniche e quelle occupate
da più famiglie, elenco delle case abbandonate per inabilità, ecc.
ecc.
Ora a me pare - e questa è la prima osservazione che faccio,
vale a dire, la Regione non doveva perdere prima tanto tempo, per
poi trovarsi a dover sollecitare con una tale urgenza i Comuni su
dei problemi così grossi.
La seconda osservazione che faccio è questa: per quale motivo un
così grosso problema non è stato discusso in Consiglio regionale e
con i Sindacati?
Io ho visto qui, c'è anche sull'Unità dell'altro ieri, che il
problema della casa, la stessa procedura della Valle d'Aosta è
stata adottata dalla Giunta piemontese che è amministrata da questo
centro-sinistra che conoscete benissimo - che io non ho tante
simpatie con questo centro-sinistra, ma che comunque si è discusso
in Consiglio regionale. Questa questione è stata discussa in
Consiglio regionale. Quindi è un problema grosso. Un problema che
non può essere circoscritto a solo pochi Comuni: Verrès, Pont St.
Martin, Châtillon e Aosta. Era un problema che doveva partire da
tutti i Comuni, elaborato da tutti i Comuni, discusso in Consiglio,
vedere quelle che erano le necessità in quanto il problema era
grosso, era il problema della legge sulla casa.
Ora, io, per questi motivi, non sono stato soddisfatto della
risposta data dall'Assessore, proprio perché c'è stata una mancanza
di partecipazione sia dei Comuni, sia dei Sindacati e soprattutto
del Consiglio regionale, a dare il suo parere su questa cosa
portata avanti, così, a livello verticistico.
Fosson (U.V.) -
C'è ancora un'interpellanza. Penso che
possiamo farla prima di togliere la seduta.
È il punto 12 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK