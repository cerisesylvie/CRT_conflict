Consiglio Regionale della Valle d'Aosta - Oggetto del Consiglio n. 2253 del 6 ottobre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2253 del 6 ottobre 1986 - Resoconto
OGGETTO N. 2253/VIII - RATIFICA DI DELIBERAZIONI ADOTTATE
DALLA GIUNTA REGIONALE IN VIA D'URGENZA.
Oggetto n. 6030 in data 22 agosto 1986.
Lavori di costruzione della strada di collegamento tra
Via Chambéry e Corso Battaglione Aosta, con relativo parcheggio in
adiacenza al nuovo complesso demaniale della Questura di Aosta e
delle Caserme: Guardia di Polizia di Stato, Polizia Stradale e
Polizia di Frontiera, - Appalto dei lavori a licitazione privata. -
Approvazione ed impegno di spesa.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Grazie Presidente. Innanzitutto vorrei
fare una brevissima dichiarazione relativa a tutta la discussione
sulle ratifiche di deliberazioni adottate dalla Giunta regionale in
via d'urgenza.
Nel corso dell'ultimo Consiglio il Presidente della Giunta mi ha
"gabellato" una cosa che lì per lì mi era sembrata poco seria e non
vera, ma, siccome non mi ero mai reso conto, così puntualmente, che
il Presidente della Giunta avesse l'abitudine di "raccontare delle
frottole", cosa che non mi sembra va essere nel suo costume, ho
preferito tacere e verificare. Purtroppo, la verifica delle
affermazioni fatte dal Presidente della Giunta è avvenuta nel corso
di una riunione del mio Movimento, durante la quale, una volta
tanto, anziché essere io a prendere in giro il prossimo, sono stato
bellamente "sfottuto".
Le affermazioni del Presidente della Giunta erano relative al
fatto che nei due Paesi confinanti con l'Italia, la Francia e la
Svizzera, sarebbe autorizzata la circolazione degli automezzi
pesanti nei giorni festivi. Io lì per lì sono rimasto un po'
perplesso perché non mi sembrava che ciò corrispondesse a verità,
però mi sono detto: "Possibile che il Presidente della Giunta venga
in Consiglio a raccontarmi delle frottole per giustificare il
decreto?" Ebbene: in Francia possono circolare soltanto gli
automezzi pesanti "vuoti" che si recano a casa; mentre in Svizzera,
dalle 22 del venerdì sino alle 6
della mattina del lunedì,
non circola nessuno. Per questo motivo io, oggi, per protesta
contro questa frottola raccontatami (mi auguro involontariamente)
dal Presidente della Giunta, non voterò a favore di alcuna
deliberazione adottata in via d'urgenza e mi asterrò dalla
votazione di tutte quelle contro le quali non voterò contro.
Signor Presidente, chiedo scusa per questa brevissima
dichiarazione che non intendo ripetere e che, per dovere di
cronaca, ho fatto all'inizio della prima votazione proprio perché
sia chiara la mia intenzione di protestare contro la Giunta non
solo con le parole ma anche con i fatti.
Vengo ora all'intervento più specifico, relativo alla ratifica
della deliberazione n. 6030. Il piano regolatore generale comunale
di Aosta non prevede la strada in oggetto che viene definita
necessaria:
"L'Assessore ai Lavori Pubblici riferisce alla Giunta che si
rende necessario procedere all'esecuzione di questi lavori. Fa
presente che è opportuno e conveniente, nell'interesse
dell'Amministrazione, appaltare questi lavori".
Tra l'altro nella delibera si fa presente che il progetto
sarebbe già stato trasmesso dal tecnico che era stato incaricato
con la delibera n. 791 del 1965. Mi sono permesso di andare a
cercare quella delibera, e l'ho trovata tra quelle dello scorso
anno e quindi c'è anche un errore materiale relativo alla data
dell'incarico per la progettazione. Al Comune di Aosta dicono che
quel progetto è all'esame della competente Commissione "Assetto del
Territorio", mentre noi stiamo già appaltando un lavoro per il
quale non solo non esiste la concessione edilizia, ma che non è
neppure previsto dal piano regolatore generale comunale.
La Giunta regionale deve smetterla di stravolgere le scelte del
Comune di Aosta, di fare e disfare senza tenere in alcuna
considerazione le scelte urbanistiche degli amministratori del
Comune di Aosta! Oltre che per questi aspetti "formali", noi siamo
anche preoccupati dalla fine che dovrebbe fare quell'area verde,
prevista dal piano regolatore comunale, e che, come ci sembra di
capire, verrebbe a scomparire. Quando a suo tempo l'area era stata
acquistata per essere destinata all'uso di cui si parla anche in
premessa ("...Caserme: Guardia di Polizia di Stato, Polizia
Stradale e Polizia di Frontiera...") si era cercato di renderla
meno frazionata di come risultava dalle mappe catastali ed era
stato previsto di inserirvi anche un'area verde.
Noi non possiamo accettare di votare questa deliberazione, prima
di tutto per una questione di rispetto nei confronti dei Comuni. Si
parla sempre di autonomia dei Comuni e poi, quando si arriva al
Comune di Aosta, l'autonomia comunale viene dimenticata, la si
lascia da parte, si supera il suo piano regolatore e si dice che
"si rende necessario", quasi che si trattasse di un dente cariato,
procedere alla sua estrazione. Ma qui non ci troviamo di fronte ad
un dente cariato, qui siamo di fronte ad una decisione che incide
sull'assetto urbanistico della città, perché qui si tratta di non
fare più un'area verde e di avere una concessione edilizia che non
c'è. Insomma c'è tutta una serie di procedure che noi riteniamo
inaccettabili, da un lato per il mancato rispetto della abituale
normativa burocratica e dall'altro per il mancato rispetto
dell'autonomia comunale. Santo cielo! Se in Comune non hanno ancor
dato la concessione edilizia, con che diritto voi appaltate questi
lavori? E una cosa inaccettabile! Troppo spesso questa
Amministrazione mette in essere una simile procedura.
Noi non vogliamo assolutamente dire che bisogna rallentare le
cose e aumentare la burocrazia. Però ci sembra che il rispetto di
certe norme sia il minimo che ci si debba attendere.
Pertanto noi non voteremo senz'altro a favore di questa
deliberazione e ci auguriamo che la stessa venga sospesa in attesa
che la pratica sia completata. Del resto non è questo l'unico
esempio di lavoro appaltato e poi addirittura eseguito
dall'Amministrazione regionale senza le previste autorizzazioni. Ma
chi si crede di essere l'Amministrazione regionale? Si crede forse
di essere onnipotente, una specie di Dio in terra per non dover
rispettare le norme che, invece, tutti gli altri sono tenuti a
rispettare? Tra l'altro, a nostro avviso, non ci sono particolari
motivi di urgenza che giustifichino quel lavoro. Nella delibera
infatti non sono spiegati e quindi non si capisce per quale motivo
bisogna fare questo lavoro "in deroga". Può succedere a volte che
ci siano delle necessità così impellenti da rendere necessario il
superamento della normale prassi, ma almeno si avverta
l'Amministrazione comunale. Invece, come in questo caso, si procede
così tranquillamente da non controllare neppure alcuni aspetti
marginali come ad esempio la data della deliberazione
dell'incarico.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Io ricordo che c'erano stati anni nei
quali si diceva che il Comune di Aosta rappresentava l'altro polo
politico rispetto al potere della Regione. Mi sembra, invece, che
in questi ultimi anni le prevaricazioni della Giunta regionale
siano state sempre più manifeste e le risposte del Comune di Aosta
sempre più flebili. Forse ciò si è verificato perché quando il
Comune di Aosta ha bisogno di 3, 7 o 10 miliardi per fare qualcosa
riesce ad ottenerli con una certa facilità; non riesce, invece, a
mantenere quell'autonomia che aveva difeso per decenni nei
confronti del potere regionale.
Quanto ha detto il Consigliere Viberti è tutto vero. In questo
caso la Regione appalta una strada e sconquassa il piano regolatore
della città di Aosta senza avere un elemento legale a sua
disposizione: non c'è nessuna concessione edilizia, occorre una
variazione del piano regolatore e si arriva qui in Consiglio con
una deliberazione assunta in via d'urgenza che da il via
all'appalto dei lavori. È stata prevista una strada di complessivi
10 metri di larghezza, 1 metro per parte per i marciapiedi, quando,
secondo quanto risulta, il Comune di Aosta richiede che ci siano
marciapiedi di 1,5 metri per parte. Si è previsto di fare questa
strada e di spostare edifici che hanno una funzione pubblica molto
importante senza che il Comune di Aosta ne sapessi nulla.
Oltre che esprimere un giudizio negativo su questo modo di
lavorare da parte della Giunta, io vorrei saper che cosa
effettivamente si vuole fare. Il Consigliere Viberti mi diceva che
per l'area Ferrando era stata presentata una petizione, firmata da
centinaia, di abitanti della zona, per il mantenimento dell'area
verde. Sempre nella stessa zona dovevano essere localizzati gli
uffici finanziari. Da decenni era stato acquistato un terreno molto
più a sud, la cosiddetta "area Milloz" di 16.000 metri quadrati,
per costruirvi la caserma dei carabinieri. Sembra invece di capire
che la Giunta regionale abbia in testa un suo progetto che non ha
nulla a che fare con quanto previsto dal piano regolatore della
città di Aosta. Probabilmente questa strada viene fatta così larga
perché in quella zona verrà poi costruita anche la caserma dei
carabinieri che ha bisogno di un certo spazio.
Noi vorremmo effettivamente saper quali sono le intenzioni della
Giunta regionale, al di là del fatto che le stesse non sono state
discusse con la città di Aosta, almeno per quanto concerne la
sistemazione di queste strutture pubbliche che hanno grande
importanza, anche perché i cittadini devono, pure essere messi
nella condizione di potersi agevolmente recare in quegli uffici
pubblici. Non è indifferente infatti, che la caserma dei
carabinieri sia posta in una località, piuttosto che in un'altra,
perché ciò comporta qualche conseguenza nella dislocazione, dei
servizi all'interno della città. Da una parte, quindi, vorremmo
avere notizie e dall'altra vorremmo esprimere il nostro dissenso
nei confronti di un metodo prevaricatore verso il principale comune
della Regione: un metodo che passa sulla testa e che è pronto a
dare miliardi ma che assegna la Comune un ruolo subalterno.
PRESIDENTE
: Ha chiesto la parola l'Assessore ai Lavori
Pubblici Fosson; ne ha facoltà.
FOSSON (D.C.):
La strada in oggetto è il completamento
urbanistico necessario per gli edifici che sono stati costruiti in
quella zona. A questo proposito ci sono stati dei contatti con il
Comune di Aosta. L'urgenza non è molto specificata nella
deliberazione, ma è abbastanza evidente, perché è necessario dotare
quegli edifici di una strada di accesso. I lavori inizieranno
quando verrà rilasciata la concessione edilizia da parte del Comune
di Aosta.
PRESIDENTE
: Ha chiesto la parola il Presidente della
Giunta Rollandin; ne ha facoltà.
ROLLANDIN (U.V
.): Je crois que pour ce qui est de
certains choix que rappelait M. Mafrica, par exemple à propos des
bureaux financiers, la Commune d'Aoste procèdera à une modification
du plan d'urbanisme qui sera discutée au niveau du Conseil et qui
tiendra compte de plusieurs problèmes dont les gendarmes, les
bureaux financiers etc....
Des pourparlers sont en cours avec les bureaux compétents afin
d'étudier un problème dans son ensemble. Il aura un expert qui
suivra les modifications du plan d'urbanisme de la Commune d'Aoste.
Il faut admettre qu'à présent on a prévu un ouvrage avant qu'il y
ail modification de l'organe compétent. On
l'a prévu étant
donné que de nos pourparlers avec la commune il ressortait que
celle-ci était d'accord puisque l'ouvrage se rattachait à des
installations déjà présentes.
Les difficultés qui ont surgi on l'entraîné le choix de cette
nouvelle route. L'Assesseur l'a dit, cette nouvelle route a été
envisagée "suite au: pourparlers avec les bureaux de la Commune
d'Aoste": on ne pourra toutefois: prévoir la réalisation des
travaux: qu'après les autorisations prévues que vient de rappeler
M. Viberti.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Devo dire che non si capisce chi gestisce
il comune di Aosta, perché sembra che qualcuno abbia parlato a
livello politico e qualche altro a livello di uffici. Come al
solito quindi il Consiglio comunale è tenuto all'oscuro di tutto ed
alla fine si troverà il "pacchetto da votare".
Noi riteniamo che questo modo di fare non sia democratico. Forse
permette di sveltire i tempi, però è pericoloso perché, anche in
presenza di buona fede impedisce di esprimere opinioni diverse che,
a volte, possono essere di suffragio alle stesse maggioranze e, al
loro interno, possono permettere l'espressione di opinioni anche
migliorative delle scelte fatte dall'ente pubblico. Non sempre le
cose fatte in fretta sono fatte bene. Lasciamo perdere le solite
frasi fatte ed io non voglio citare i soliti proverbi, però qui si
presentano anche dei problemi relativi ai parcheggi
.
Confesso di non aver approfondito più di tanto la cosa, per cui,
ancora una volta, preferisco magari farmi "sfottere" un pochino di
più nell'apposita commissione del mio Movimento; però mi sembra che
ci siano altre cose, delle quali adesso non riesco a ricordare con
esattezza i contorni, e per le quali questa strada lascia aperti
dei problemi che dovrebbero essere discussi. Mi ricordo solo
qualche aspetto relativo ai parcheggi ma non ne ricordo esattamente
le dimensioni perché c'è qualche cosa che mi sfugge.
Il Collega Mafrica, poi, parla di marciapiedi di 1,5 metri,
mentre il progetto parla di marciapiedi da 1 metro. Non ci avete
detto niente dell'area verde che a suo tempo era stata promessa e
poi è inaccettabile questo metodo di continuo e costante
superamento del Comune.
Nella zona di Mont-Fleury, ad esempio, si stanno facendo dei
lavori di scogliere e di arginature, ma non c'è la relativa
concessione edilizia. Può darsi che i ritardi siano imputabili alla
lentezza del comune di Aosta, però, santo cielo!, il giorno in cui
un pretore deciderà di mettere nei guai un amministratore pubblico
lo potrà fare tranquillamente, perché qui, signor Presidente, ci
sono delle regole che non vengono rispettate.
A me non importa niente. Volete fare una cosa che serva alla
collettività e la volete fare senza la concessione edilizia? Va
bene, non stiamo a fare troppo i sottili. Però ciò è pericoloso
perché complessivamente come Amministrazione ci si può esporre a
degli attacchi. Come può poi l'Amministrazione regionale pretendere
dai cittadini un comportamento corretto quando è essa stessa che,
non per disattenzione ma per espressa volontà, fa le cose, senza
rispettare le regole?
Io trovo inconcepibile questo modo di procedere e non ho parole
per esprimere quello che mi passa per la testa. Per essere chiari,
mi vengono in mente dei termini che non si possono usare in
quest'aula.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Devo ribadire che l'Assessore Fosson è
stato penosamente sintetico. Probabilmente non ci crede neanche lui
oppure non sapeva che cosa dire, perché il venirci a proporre con
urgenza nel mese di ottobre dei lavori stradali, quando mancano
ancora tutti gli atti formali necessari, vuol proprio dire di avere
in mente un progetto diverso nella realizzazione dei lavori. Credo
di capire che la Giunta abbia in testa di fare certi edifici da una
parte invece che da un'altra, così, una volta approvata la delibera
del Consiglio regionale (sulla quale non si tornerà più), se il
Consiglio di Aosta vorrà dire qualcosa si troverà la delibera già
approvata e sarà quindi nell'impossibilità di modificare il
progetto. Io non so dove finirà il Collega Ricco con i suoi uffici
finanziari, ma mi auguro che non finisca troppo lontano come ad
esempio in località Amérique: comunque non è questo il problema. Il
problema è che noi non possiamo accettare il metodo che è stato
seguito e pertanto per questa delibera, a nome del Gruppo
Comunista, chiediamo la votazione segreta.
PRESIDENTE
: Se nessuno chiede la parola, pongo in
votazione a scrutinio segreto la ratifica della deliberazione n.
6030:
VOTAZIONE A SCRUTINIO SEGRETO
ESITO DELLA VOTAZIONE
Presenti: 31
Votanti: 31
Favorevoli: 18
Contrari: 13
Il Consiglio approva.
Oggetto
n. 6050 in data 22 agosto 1986:
Lavori di costruzione del II° tronco della strada di
Champlong, in Comune di Villeneuve (S. 30-58) - Approvazione
variante al progetto - Approvazione di perizia suppletiva -
Approvazione ed impegno di spesa - Approvazione di nuovi prezzi -
Proroga alla data di ultimazione dei lavori.
PRESIDENTE
: Se nessuno chiede la parola, pongo in
votazione la ratifica della deliberazione n. 6050:
ESITO DELLA VOTAZIONE
Presenti: 31
Votanti: 30
Favorevoli: 30
Astenuti: 1 (Viberti)
Il Consiglio approva.
Oggetto n. 6058 in data 22 agosto 1986:
Lavori di restauro, ampliamento e sistemazione esterna
del fabbricato denominato "Casa Caravel", sito in frazione Caravel,
del Comune di Gignod - Approvazione del progetto - Appalto dei
lavori a licitazione privata - Approvazione ed impegno di
spesa.
PRESIDENTE
: Se nessuno chiede la parola, pongo in
votazione la ratifica della deliberazione n. 6058:
ESITO DELLA VOTAZIONE
Presenti: 31
Votanti: 30
Favorevoli: 30
Astenuti: 1 (Viberti)
Il Consiglio approva.
Oggetto
n. 6135 in data 22 agosto 1986.
Concessione di contributi, alle parrocchie di Nus, Saint-Marcel
e Pontey, per l'installazione di impianti di allarme-antifurto a
salvaguardia del patrimonio artistico conservato nella cappella del
borgo in Comune di Nus e nelle chiese parrocchiali di Saint-Marcel
e di Pontey - Approvazione ed impegno di spesa.
PRESIDENTE
: Se nessuno chiede la parola, pongo in
votazione la ratifica della deliberazione n. 6135:
ESITO DELLA VOTAZIONE
Presenti: 31
Votanti: 29
Favorevoli: 29
Astenuti: 2 (Baldassarre e Viberti)
Il Consiglio approva.
Oggetto
n. 6170 in data 22 agosto 1986;
Permuta
di immobili tra la Regione Valle d'Aosta ed il Comune di Aosta -
Modificazione delle deliberazioni del Consiglio regionale n.
1145/VIII, in data 27.2.1985 e della Giunta regionale n. 2040 in
data 22.3.1985.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Vorrei sapere come mai nell'anno 1985
l'ex O.N.M.I. presso il Catasto Urbano risultava ancora intestato
all'ex O.N.M.I. e non al Comune di Aosta, perché mi sembra che si
debba rifare la delibera con la precisazione che al Catasto Urbano
il Comune di Aosta non risulta ancora essere proprietario, perché
vi risulta ancora l'Opera Nazionale Maternità ed Infanzia. Eppur
dal 1976, anno in cui è stato abolito l'O.N.M.I., sino all'anno
1986 c'è stato tutto il tempo per far risultare anche presso il
Catasto Urbano tale proprietà al Comune di Aosta.
PRESIDENTE
: Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
A ce sujet, je dois dire que tant pour
l'ONMI que pour le autres propriétés de l'"ex Mutue", il a un
passage non encore achevé. En effet, sur toute une série de
propriétés, on n'a pas encore achevé le passage prévu par la loi de
78, passage qu doit être fait par les communes concernées. La faute
n'est toutefois pas imputer à la commune, dans le cas pré sent,
mais aux dispositions peu claires. Les autres administrations
régionales ont d'ailleurs les mêmes problèmes elles utilisent au
niveau de compétences en matière sanitaire, les structures mais
n'en ont pas eu la propriété directe.
PRESIDENTE
: Se nessuno chiede la parola, pongo in
votazione la ratifica della deliberazione n. 6170:
ESITO DELLA VOTAZIONE
Presenti: 29
Votanti: 28
Favorevoli: 28
Astenuti: 1 (Viberti)
Il Consiglio approva.
Oggetto
n. 6239 in data 29 agosto 1986
:
Esecuzione di lavori di sistemazione idraulica del torrente Terrun
(1° lotto) in frazione Arbussey del Comune di Champorcher -
Approvazione del progetto - Approvazione ed impegno di spesa -
Appalto dei lavori a licitazione privata.
PRESIDENTE
: Se nessuno chiede la parola, pongo in
votazione la ratifica della deliberazione n. 6239:
ESITO DELLA VOTAZIONE
Presenti: 29
Votanti: 28
Favorevoli: 28
Astenuti: 1 (Viberti)
Il Consiglio approva.
Oggetto n. 6254 in data 29 agosto 1986:
Concessione di un contributo di lire 387.630.000 al Comune di
Morgex, nelle spese da sostenere per i lavori di ristrutturazione
del fabbricato ex Eca, per sede municipio - Approvazione ed impegno
di spesa.
PRESIDENTE
: Se nessuno chiede la parola, pongo in
votazione la ratifica della deliberazione n. 6254:
ESITO DELLA VOTAZIONE
Presenti: 29
Votanti: 28
Favorevoli: 28
Astenuti: 1 (Viberti)
Il Consiglio approva.
Oggetto n. 6257 in data 29 agosto 1986.
Lavori
di costruzione dell'acquedotto comunale di Brissogne - Approvazione
di perizia suppletiva.- Approvazione ed impegno di spesa -
Approvazione di nuovo prezzo.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Qualche giorno fa, nel leggere questa
deliberazione, sono rimasto piuttosto stupito, perché al punto 1
viene detto che la lunghezza di uno scavo effettuato con mezzo
meccanico è pari a 5.250 metri lineari ed al punto 2 si dice che la
lunghezza di uno scavo, per un diametro di 200, è pari a 1.000
metri lineari. Si tratta di 6 chilometri e 250 metri!
Io non metto in dubbio la necessità di effettuare questi lavori,
e del resto chi potrebbe sognarsi di pensare che si
facciano
6 chilometri di acquedotto che non servono? Inoltre, uno scavo da
200, ci si immagina che si tratti di una condotta principale o
perlomeno che ci sia 1 chilometro di condotta principale da rifare.
Un pò dopo, al punto 8, si nota infatti che esistono 1.000 metri
lineari di tubo del diametro di 200.
Quello che stupisce è che si prevede un lavoro di una certa
entità e poi ci si ritrova ancora una volta con delle perizie
suppletive di notevole impegno. Certamente l'Assessore avrà tutte
le sue spiegazioni, però questo metodo non è più accettabile perché
ormai non è più Assessore da soli 2 mesi, come quando aveva appena
ereditato la gestione di un Collega che sappiamo tutti essere un
pochino "con il naso a punta e piuttosto lungo"! Allora non ci dava
quest'impressione, però il tempo passa e la conduzione sembra
essere identica alla precedente, se non peggiore, Assessore Fosson!
Santo cielo! E quando il termine di paragone è l'ex Assessore ai
Lavori Pubblici, Borbey, credo che ce ne voglia per riuscire a
peggiorare la gestione dei Lavori Pubblici! Qualcuno suggerisce che
solo un ingegnere, forse, avrebbe potuto fare peggio di un
geometra.
Noi aspettiamo delle spiegazioni, ma, a parte la mia
dichiarazione preliminare di astensione su questa deliberazione,
devo dire che siamo stupiti che si proceda in questo modo. In
questo caso c'era la possibilità di fare un appalto più consistente
oppure addirittura di procedere ad un nuovo appalto. È sempre il
solito discorso, però diventa amaro constatare che, nonostante
tutte le osservazioni e le dichiarazioni, fatte anche dallo stesso
Assessore, si continui a procedere nello stesso modo.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Noi comprendiamo che la nuova
Amministrazione di Brissogne accortasi che la vecchia non aveva
previsto il prolungamento dell'acquedotto fino alle frazioni di
Grand-Brissogne Chesallet e Pallu, abbia chiesto nuovi lavori. Non
riusciamo a comprendere però, perché, avendo la ditta assegnataria
dei lavori ottenuto, oltre agli 893 milioni iniziali, un'aggiunta
di altri 405 milioni, abbia mantenuto 1 stesso ribasso d'asta.
Quando si è in queste situazioni, la ditta che si trova sul posto e
che quindi ha il vantaggio, rispetto alle altre, di continuare i
lavori, pratica di norma un ulteriore ribasso del 5%. In questo
caso, invece riappaltiamo questi nuovi lavori con lo stesso ribasso
dei precedenti.
Non riusciamo proprio a comprendere questo fatto e perciò ci
asteniamo da votare questa deliberazione.
PRESIDENTE
: Ha chiesto la parola l'Assessore ai Lavori
Pubblici Fosson; ne ha facoltà.
FOSSON (D.C.):
L'oggetto dell'appalto è il primo lotto
dei lavori dell'acquedotto di Brissogne. Di fronte alle richieste
dell'Amministrazione comunale, due potevano essere le strade da
percorrere: appaltare questi lavori l'anno prossimo insieme al
secondo lotto oppure, per motivi di giustificata urgenza, optare
per la perizia suppletiva. L'Amministrazione ed il sottoscritto
hanno scelto questa seconda soluzione.
Faccio notare al Consigliere Mafrica che si tratta di una
perizia suppletiva che non comporta nuovi prezzi se non per una
voce soltanto. Il lavoro, quindi, viene svolto sempre con lo stesso
ribasso del 10,67%. Non necessariamente, infatti, deve esserci quel
miglioramento al quale faceva cenno il Consigliere Mafrica.
PRESIDENTE
: Se nessuno chiede la parola, pongo in
votazione la ratifica della deliberazione n. 6257:
ESITO DELLA VOTAZIONE
Presenti: 29
Votanti: 18
Favorevoli: 18
Astenuti: 11 (Aloisi, Bajocco, Baldassarre, Breuvé, Cout,
Dolchi, Mafrica, Millet, Pascale, Torrione e Viberti)
Il Consiglio approva.
Oggetto n. 6286 in data 29 agosto 1986:
Lavori di allargamento e sistemazione della strada
regionale n. 18 di Pila tra la località Pos ed i piazzali di Pila -
Appalto dei lavori a licitazione privata - Approvazione ed impegno
di spesa.
PRESIDENTE
: Se nessuno chiede la parola, pongo in
votazione la ratifica della deliberazione n. 6286:
ESITO DELLA VOTAZIONE
Presenti: 29
Votanti: 28
Favorevoli: 28
Astenuti: 1 (Viberti)
Il Consiglio approva.
Oggetto
n. 6287 in data 29 agosto 1986.
Lavori
di costruzione della strada dell'Endret, in Comune di Fontainemore
(1° tronco) - Appalto dei lavori a licitazione privata -
Approvazione ed impegno di spesa.
PRESIDENTE
: Se nessuno chiede la parola, pongo in
votazione la ratifica della deliberazione n. 6287:
ESITO DELLA VOTAZIONE
Presenti: 29
Votanti: 28
Favorevoli: 28
Astenuti: 1 (Viberti)
Il Consiglio approva.
Oggetto n. 6288 in data 29 agosto 1986:
Lavori di costruzione di un piazzale in frazione Banchet,
in Comune di Pontey - Appalto dei lavori a licitazione privata -
Approvazione ed impegno di spesa.
PRESIDENTE
: Se nessuno chiede la parola, pongo in
votazione la ratifica della deliberazione n. 6288:
ESITO DELLA VOTAZIONE
Presenti: 29
Votanti: 28
Favorevoli: 28
Astenuti: 1 (Viberti)
Il Consiglio approva.
Oggetto n. 6325 in data 29 agosto 1986:
Concessione di un contributo di lire 68.000.000 a favore
dell'ospizio di carità di Aosta a copertura del disavanzo di
amministrazione relativo alla gestione 1° semestre 1986.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Poiché è stata approvata una nuova
convenzione con l'Ospizio di Carità, vorrei sapere quando la stessa
diventerà operante.
PRESIDENTE
: Ha chiesto la parola l'Assessore alla Sanità
ed Assistenza Socia le Voyat; ne ha facoltà.
VOYAT (U.V.):
Stiamo aspettando che l'attuale consiglio
di amministrazione provveda alla modifica dello statuto affinché
possano essere nominati i nuovi rappresentanti della Regione
all'interno dello stesso consiglio, così il nuovo consiglio e la
nuova convenzione potranno divenire operanti a tutti gli effetti.
In questo periodo di transizione diamo dei contributi per cercare
di sanare il deficit attuale.
PRESIDENTE
: Se nessuno chiede la parola, pongo in
votazione la ratifica della deliberazione n. 6325:
ESITO DELLA VOTAZIONE
Presenti: 29
Votanti: 28
Favorevoli: 28
Astenuti: 1 (Viberti)
Il Consiglio approva.
Oggetto n. 6339 in data 29 agosto 1986:
Borsa
di studio intitolata alla memoria della Prof.ssa E. Vitale - Anno
scolastico 1986/87.
PRESIDENTE
: Se nessuno chiede la parola, pongo in
votazione la ratifica della deliberazione n. 6339:
ESITO DELLA VOTAZIONE
Presenti: 29
Votanti: 28
Favorevoli: 28
Astenuti: 1 (Viberti)
Il Consiglio approva.
Oggetto
n. 6342 in data 29 agosto 1986:
Concessione del contributo a saldo di lire 13.240.000 al Comune
di Champorcher per il funzionamento, nell'anno scolastico 1985/86,
della scuola materna comunale - Approvazione e liquidazione di
spesa.
PRESIDENTE
: Se nessuno chiede la parola, pongo in
votazione la ratifica della deliberazione n. 6342:
ESITO DELLA VOTAZIONE
Presenti: 29
Votanti: 28
Favorevoli: 28
Astenuti: 1 (Viberti)
Il Consiglio approva.
Oggetto n. 6454 in data 29 agosto 1986:
Concessione di un contributo straordinario di lire 15.000.000
alla parrocchia Maria SS. Immacolata, dei Padri Oblati di M.I., di
Aosta - Approvazione, impegno e liquidazione di spesa.
PRESIDENTE
: Ha chiesto la parola il Consigliere Cout; ne
ha facoltà.
COUT (P.C.I.):
Noi ci eravamo posti il problema di come
sono stati o di come fossero o sarebbero stati utilizzati questi
fondi per la parrocchia di Marie SS. Immacolata, dei Padri Oblati
di Maria Immacolata. In un giornale locale abbiamo poi avuto
l'occasione di leggere un articolo sulla festa e tutti abbiamo
convenuto sul fatto che effettivamente quel parroco aveva
dimostrato grandi iniziative perché era riuscito fare grandi
festeggiamenti, con gare e processione, per il trentennio delle
chiesa dell'Immacolata.
"...Coloro che non hanno preso parte attiva al corteo hanno
dimostrato comunque la loro presenza con lumi accesi ai balconi,
ritratti della Madonna alle finestre... fornendo uno spettacolo di
luci mai viste".
L'articolo continua aggiungendo che anche nel salone, una volta
adibito cinema per i ragazzi,
"grazie anche all'intervento della
Regione"
(Dall'articolo ho quindi scoperto che anche per il
salone c'era stato un intervento della Regione), ci sono stati
grandi rinnovamenti. È stato poi chiesto al parroco a cosa sarebbe
servito in seguito il salone ed il parroco ha risposto dicendo che
sarebbe stato rispettoso delle richieste dei ragazzi per i
festeggiamenti del carnevale, del Natale o per l'organizzazione di
concerti.
Mi è venuto spontaneo chiedermi se anche queste ulteriori
attività saranno a carico della Regione, anche perché ho fatto
qualche riflessione su quanto dice il parroco verso la fine
dell'articolo, là dove afferma che ciò che gli interessa di più è
"avvicinare Dio all'uomo e l'uomo a Dio".
Noi siamo
rispettosi delle idee altrui e del fatto che le vie del Signore
siano infinite e che Dio possa essere avvicinato all'uomo e l'uomo
a Dio, specie per chi ci crede; però, come noi siamo rispettosi
delle idee altrui, così crediamo che si debba anche essere
rispettosi di un utilizzo oculato del denaro pubblico.
Questa riflessione tende a chiarire se è giusto che si
intervenga come Amministrazione regionale. In una deliberazione
precedente siamo intervenuti per dotare un'altra chiesa d'un
congegno antifurto. Noi eravamo d'accordo e l'abbiamo votata,
soprattutto perché quel congegno, com'è detto espressamente nella
delibera, "serve a proteggere un'opera d'arte". Rimaniamo invece
piuttosto perplessi sul fatto che per questa festa si conceda un
"Contributo ad enti od associazioni per partecipazioni a mostre od
a manifestazioni diverse", anche perché non si fa assolutamente
menzione della cifra che è stata spesa. Noi quindi, diamo un
contributo di 15 milioni, come è detto nella delibera, quasi a
scatola chiusa, senza sapere per che cosa possano servire questi
soldi, se per tutta la manifestazione o per qualche particolare
aspetto.
Ribadiamo ancora, quindi, il concetto che la cosa ci lascia
molto perplessi e, almeno a titolo personale, penso che non voterò
senz'altro questa deliberazione.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Avevo chiesto la parola per dire,
sostanzialmente, quanto ha già detto in modo piuttosto ampio e
completo il Consigliere Cout. Tuttavia mi sembra che potremmo anche
chiedere una relazione sull'insieme dei festeggiamenti relativi al
trentennio della nuova parrocchia dell'Immacolata.
Vorrei solo aggiungere che, per fortuna, il termine "Oblati" non
è stato privato di una "o", altrimenti la parola si sarebbe potuta
leggere "Obolati".
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I
.): Non vorrei far perdere dell'altro
tempo al Consiglio su di un argomento che non è di grande
rilevanza, però mi permetto di osservare che, quando si scrivono le
delibere occorre anche rendersi conto di ciò che si scrive.
È vero che noi diamo contributi per i più svariati motivi ed
interveniamo nei settori più diversi della nostra economia, come ad
esempio nell'agricoltura; però io sono nettamente contrario a che
si diano contributi per le manifestazioni religiose e chiedo la
soppressione dell'aggettivo "religiose" là dove si dice:
"per
l'organizzazione di manifestazioni religiose, culturali
sportive".
Io lascerei perdere l'aggettivo "religiose" per una
questione di principio e voto la delibera a condizione che si tolga
quella parola, non per altro, ma perché le parole scritte sulle
delibere acquistano un loro particolare significato. Cerchiamo di
non confondere ciò che è di Dio con ciò che è degli uomini. Siamo
rispettosi dei rispettivi ruoli ed io credo che l'Ente pubblico
abbia il dovere di intervenire quando una parrocchia celebra il
trentennale, ma non sicuramente per finanziare delle manifestazioni
di carattere religioso. Pertanto chiedo la formale soppressione
della parola "religiose" dalle premesse della deliberazione per
un'ovvia questione di principio.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Intervengo brevemente nel merito
di questa delibera prendendo atto del fatto che il suo costo è
irrisorio, specie, se pensiamo, come ha già detto il Consigliere
Cout, che in questo modo Dio avvicina gli uomini per portarli a
sé.
Ritengo estremamente scorretto che in una Repubblica laica, come
la nostra, una Giunta regionale stanzi 15 milioni per una
manifestazione religiosa; però io vorrei capire che cosa significa
"manifestazione religiosa". Si tratta forse di andare in chiesa a
recitare il rosario o di fare una processione? Io non capisco che
cosa voglia significare esattamente questa dizione, anche perché
non credo che il modo più corretto di amministrare consista nel
sovvenzionare una recita del rosario, una processione per il
quartiere o l'accensione di lumini davanti a qualche immagine
sacra.
Io non voterò nel modo più assoluto questa delibera, ma ritengo
doveroso dichiarare che non è corretto finanziare manifestazioni
religiose, perché se cominciamo a sovvenzionare anche questo genere
di manifestazioni, in tutti i Consigli troveremo sempre una
manifestazione di carattere religioso. Vediamo infatti, che in ogni
Consiglio c'è all'ordine del giorno un contributo per qualche
campanile o per qualche chiesa. Io esprimo quindi il mio giudizio
negativo e dichiaro che voterò contro questa delibera.
PRESIDENTE
: Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
A l'occasion du trentième anniversaire
la paroisse avait présenté un devis avec toute une série de
manifestations: le devis dépassai 30 millions de lires. Face aux
activités culturelles et sportives mentionnées, le Gouvernement
régional avait cru bon d'intervenir avec une subvention de 15
millions.
Je voudrais dire à M. Torrione que l'on a repris textuellement
"l'organizzazione di manifestazioni religiose"
et l'on a
uniquement fait mentit du système. En effet, dans la délibération,
on dit que les 15 millions sont strictement liés à cette
intervention pas exclusivement religieuse. Les manifestations
étaient composées d'une partie religieuse, d'une partie sportive et
d'une partie culturelle. L'Administration a cru se faire interprète
de certaines exigences et, partant, intervenir financièrement
sortait du faire qu'il s'agissait d'une manifestation sociale. En
effet la présence de la foule a été massive. Il s'agissais d'une
manifestation religieuse à multiples facettes.
Pour le restant, je donnerai le détail des interventions ayant
fait l'objet d'un devis de 30 millions.
PRESIDENTE
: Se nessuno chiede la parola, pongo in
votazione la ratifica della deliberazione n. 6454:
ESITO DELLA VOTAZIONE
Presenti: 30
Votanti: 22
Favorevoli: 20
Contrari: 2
Astenuti: 8 (Bajocco, Breuvé, Cout, Dolchi, Mafrica, Millet,
Pascale e Torrione)
Il Consiglio approva.
Oggetto
n. 6462 in data 29 agosto 1986
:
Realizzazione, chiavi in mano, del nuovo servizio di medicina
nucleare da realizzare nel corpo edile denominato "Piastra" del
Presidio ospedaliero di Viale Ginevra in Aosta - Aggiudicazione dei
lavori mediante licitazione privata alla ditta Reina Shield S.p.A.
di Saronno (VR) - Approvazione ed impegno di spesa.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Grazie Presidente. A quel che mi risulta
la medicina nucleare non è presente nel piano sanitario regionale.
Questo non vuol dire che noi non riteniamo importante un
provvedimento di questo genere, anche se dobbiamo constatare che
solo una, tra le ditte invitate, ha risposto. Un'altra ditta,
infatti, non ha risposto entro termini stabiliti e, pertanto, è
stato gioco-forza per l'Amministrazione assegnare i lavori
all'unica ditta che ha risposto in modo corretto. Speriamo che,
oltre a compilare la documentazione, sia brava anche ad eseguire
lavori. È un fatto che ad un certo livello o si è bravi o non si
riesce stare nel mercato.
La nostra preoccupazione, infatti non è tanto legata
all'esecuzione dei lavori o all'equità della spesa, quanto
piuttosto al personale medico con cui si pensa di far funzionare
questa unità che nel giro di poco tempo, si presume di mettere a
disposizione dell'Ospedale all'interno della Piastra. Tra l'altro
siamo al corrente del fatto che, entro un anno, tutti i radiologi
(Medici laureati con la specializzazione in radiologia) dovranno
optare per l'attività in radiologia o in "medicina nucleare".
Sappiamo anche che, fin dal 1984, è stato acquistato uno
scintigrafo da parte dell'Amministrazione e vorremmo sapere se
questo strumento verrà utilizzato nel servizio di medicina
nucleare.
Noi siamo un pochino preoccupati perché ci sembra che manchi un
certo coordinamento nelle scelte. Si appaltano lavori e si fanno
cose che servono però non sappiamo se saremo in grado di farle
funzionare, se ci sarà il personale medico e paramedico, o se
assisteremo, anche in questo settore, all'assalto dei nuovi posti
da parte di medici provenienti da altre Regioni.
Aspettiamo dei lumi dall'Assessore alla Sanità, sperando che
riesca a fugare tutti i nostri dubbi sull'istituzione di questo
servizio di medicina nucleare che, lo ripeto, non ci risulta che
fosse previsto dal piano sanitario regionale.
PRESIDENTE
: Ha chiesto la parola l'Assessore alla Sanità
ed Assistenza Socia le Voyat; ne ha facoltà.
VOYAT (U.V.):
Diciamo che non si tratta di una unità
operativa di medicina nucleare perché una unità del genere non era
stata prevista, ma si tratta di un servizio collegato all'unità
operativa di radiologia. In questo senso fin dall'inizio c'era già
una relazione favorevole da parte dell'unità operativa di
radiologia che ci assicurava di poter far funzionare subito questo
servizio. Oltre a ciò è stato richiesto un concorso per medici con
specializzazione in medicina nucleare, ma anche il Consigliere
Viberti sa che è estremamente difficile trovarne sul mercato.
Comunque, lo si può far svolgere sperando che in futuro anche dei
nostri medici si specializzino in materia, altrimenti saremo
necessariamente costretti a ricorrere al mercato nazionale.
(...INTERRUZIONE...)
VIBERTI (fuori microfono):
Ci sono di quelli che ti
mettono addosso della roba radioattiva e poi ti dicono: "Ah, sei
diventato radioattivo lì! Tu hai tumore!" Paf! A te viene un colpo
e muori prima per il colpo ricevuto e poi per il tumore.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
La mia preoccupazione è relativa non
tanto alla possibilità di reperire un medico, ma a quella di
reperire il personale paramedico. Noi non investiamo una cifra da
poco, infatti si tratta di quasi 600 milioni IVA esclusa, e poi che
cosa facciamo? Oltre a quell'altro strumento che non è mai stato
utilizzato, mettiamo in piedi un servizio che sarà fatto funzionare
da chi? La mia preoccupazione è che poi...
(...INTERRUZIONE...)
Ah, va lì lo scintigrafo? Meno male! Speriamo solo che sia
ancora utilizzabile.
A parte le battute, abbiamo fatto bene a comperarlo prima, così
abbiamo potuto risparmiare, perché in due anni questi strumenti
sicuramente hanno subito un notevole aumento, anche se il costo
della vita continua a scendere. Del resto noi non possiamo
comperare BOT e CCT come fa la FINAOSTA. Comunque, il personale non
c'è e noi comperiamo uno strumento al buio, sperando che qualcuno
abbia voglia di fare certe cose! Assessore Voyat, io non posso
essere soddisfatto, perché qui bisogna cercare di programmare un
pochino le cose!
L'Assessorato alla Sanità non è come quello dei Lavori Pubblici!
L'Assessore Fosson se la cava dicendo: "Facciamo dei lavori, poi
qualcun altro si occuperà della gestione!" Lei, invece, deve
occuparsi della gestione e magari deve far fare dei lavori
all'Assessore Fosson.
Probabilmente l'Assessore ha sottovalutato la richiesta, e
sicuramente è in grado di essere più preciso, cosa che io non
voglio assolutamente mettere in dubbio. Mi auguro che non si vadano
a spendere 600 milioni per mettere in piedi un servizio che non
saremo in grado di far funzionare!
In ogni caso, però, l'astensione non è solo legata alla mia
dichiarazione iniziale, ma anche al fatto che le risposte non hanno
soddisfatto le richieste ed al fatto che esistono delle incertezze
sul come verrà utilizzato questo servizio. Aggiungo, poi, che
qualche informazione in più, in merito a questo servizio, non
avrebbe certamente fatto male ai Consiglieri così anche il Collega
Mafrica non sarebbe stato costretto a ricevere da me delle
informazioni poco precise.
PRESIDENTE:
Se nessuno chiede la parola, pongo in
votazione la ratifica della deliberazione n. 6462:
ESITO DELLA VOTAZIONE
Presenti: 29
Votanti: 28
Favorevoli: 28
Astenuti: 1 (Viberti)
Il Consiglio approva.
PRESIDENTE
: Signori Consiglieri, credo opportuno
sospendere i lavori, data l'ora tarda. I lavori riprenderanno alle
ore 16,00. Ricordo ai membri dell'Ufficio di Presidenza la riunione
delle ore 15,00.
La seduta è tolta.
La seduta termina alle ore 13,06.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK