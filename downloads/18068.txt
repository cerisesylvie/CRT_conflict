Consiglio Regionale della Valle d'Aosta - Oggetto del Consiglio n. 1161 del 23 febbraio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMMINISTRAZIONE REGIONALE
Ordinamento degli uffici e del personale
CASA DA GIOCO
Precedente
Successivo
Resoconto integrale del dibattito dell'aula
Oggetto del Consiglio n. 1161 del 23 febbraio 2000 - Resoconto
OGGETTO N. 1161/XI Ridefinizione delle funzioni di controllo
del personale regionale in seno alla Casa da gioco di
Saint-Vincent. (Interpellanza)
Interpellanza
Considerata la necessità e
l’urgenza di ridefinire le funzioni di controllo del
personale regionale in seno alla Casa da Gioco di
Saint-Vincent;
Visto che sarebbe in corso di predisposizione, ancorché in
ritardo, il regolamento previsto dalla legge di riforma della
Gestione Straordinaria;
Preso atto delle preoccupazioni espresse in merito dal personale
regionale in forza presso la Casa da Gioco;
i sottoscritti Consiglieri regionali
Interpellano
la Giunta regionale al fine di conoscere le indicazioni seguite
nell’elaborazione del regolamento di cui in
premessa, relativamente alle procedure di controllo nei confronti
del gestore della Casa da Gioco di Saint-Vincent da parte dei
dipendenti regionali.
F.to: Lattanzi - Tibaldi - Frassy
Président
La parole au Conseiller Tibaldi.
Tibaldi (FI)
Non è la prima volta che il gruppo di Forza
Italia porta questo argomento a conoscenza del Consiglio regionale.
Il corpo dei controllori regionali presso la Casa da gioco di
Saint-Vincent svolge una funzione importante e delicata, che serve
a tutelare non solo gli interessi dell'Amministrazione regionale,
ma anche quelli della collettività valdostana. E con l'evoluzione
del mercato del gioco, sempre più concorrenziale e multiforme, è
naturale che questo corpo debba adeguarsi agli aggiornamenti del
mercato e di conseguenza necessiti di nuove competenze, di nuove
strutture e soprattutto di una nuova disciplina.
La disciplina del corpo dei controllori regionale risale infatti
al 1967, quindi possiamo comprendere che è un po' datata, e
nell'arco di 33 anni sono cambiate molte cose.
Questa interpellanza, dicevo, è la quarta di una serie di
iniziative portate dal nostro gruppo in quest'aula, e mira a
conoscere quali sono le indicazioni dell'Amministrazione regionale
in materia di controllo sui giochi e quindi sulla gestione del
Casinò.
Il disciplinare, documento approvato a maggioranza nel maggio
dello scorso anno e che regolamenta i rapporti fra Regione e
Gestione straordinaria, prevede che la Regione avrebbe dovuto
predisporre un apposito regolamento entro 180 giorni dall'entrata
in vigore della legge di riforma. Ovvero, per tradurlo in termini
temporali, entro il 31 dicembre dello scorso anno, un regolamento
attuativo di questa legge di riforma avrebbe dovuto ridisegnare le
competenze, i compiti, i poteri e le responsabilità di questo corpo
di controllo.
In realtà, nonostante le buone intenzioni manifestate anche alla
vigilia di Natale dall'Assessore Agnesod, che ci informava che il
regolamento era in fase di predisposizione, che era intenzionato a
concludere in fretta quella fase, e che l'Amministrazione regionale
pur valutandone positivamente l'introduzione non prevedeva tempi di
attuazione - dichiarazione questa che ci ha lasciato stupefatti -
il tempo continua a passare e la disciplina manca. Non mancano però
i fatti sui quali è necessario soffermarsi e sui quali vogliamo
oggi porre l'attenzione della Giunta e del Consiglio.
Innanzitutto la IV Commissione ha incontrato qualche settimana
fa i rappresentanti dei controllori regionali e alla stessa
commissione consiliare sono state sottoposte una serie di
problematiche che sono tuttora irrisolte. Ne cito alcune, in
particolare due.
La prima, la più importante, è quella che riguarda i pagamenti
di favore o di opportunità, che sono quei pagamenti su vincite che
la casa da gioco effettua nonostante non abbiano titolo per essere
rivendicate dal cliente che ha fatto la giocata. Sono pagamenti di
opportunità, che sono disciplinati anche da circolari del Ministero
dell'interno, che sono stati sottoposti all'attenzione dei
Consiglieri della IV Commissione. Questa circolare ministeriale ne
definisce gli aspetti, le entità, le responsabilità, i soggetti che
possono essere coinvolti nello stabilire se sussista o meno il
pagamento di favore, e che di conseguenza possono assumersi le
responsabilità. Soggetti che secondo questa circolare del Ministero
dell'interno vengono indicati appunto nei controllori e negli
ispettori.
La Regione, e questo è un aspetto un po' paradossale che avevamo
già sollevato nel mese di maggio scorso, ha previsto un apposito
fondo, articolo 9 dello stesso disciplinare, dove essa, nonostante
le percentuali che già riconosce alla Gestione straordinaria,
accantona un fondo destinato ai pagamenti di favore e la cui entità
corrisponde al 3 per mille sui proventi lordi di gioco. Si tratta
di un'anomalia poiché mentre in tutte le case da gioco è il gestore
che si accolla l'onere dei pagamenti di favore, a Saint-Vincent è
l'ente concedente, ovvero "mamma Regione", che provvede a liquidare
i pagamenti di opportunità. E ciò nonostante la revisione dei
criteri percentuali fatta nel maggio scorso, per cercare di evitare
quegli sbilanciamenti che ci sono stati nel conto economico, dove
la Regione ha dovuto ripianare il bilancio dell'ultima gestione del
Commissario Ramojno con un intervento di 38 miliardi.
Questi aspetti critici sollevano perplessità, secondo noi
addirittura potrebbero contemplare un domani l'intervento della
Corte dei Conti, perché non crediamo che i soldi
dell'Amministrazione regionale e degli stessi cittadini possano
essere utilizzati in questa maniera. Ripeto, è una situazione
anomala che non trova corrispondenza in alcuna altra casa da gioco
italiana.
Questo, l'Assessore presumo che lo conosca, è uno dei principali
nodi che rimangono da sciogliere.
Un altro nodo è quello dei sistemi di controllo audiovisivi, le
cosiddette "telecamere", che in parte sono già state installate, in
particolare sui tavoli di poker, ma - come è stato fatto notare in
IV Commissione - senza alcun coinvolgimento del corpo di
controllori regionali. Invece i controllori sono i primi lavoratori
interessati, in quanto vengono coinvolti ogni qualvolta nasce una
controversia tra il cliente che gioca ed il croupier che può
contestare ciò che il cliente al tavolo da gioco sta rivendicando.
Naturalmente anche qui si tratta di ridefinire poteri e
responsabilità; al di là dei sostenitori o dei detrattori delle
telecamere, è singolare che, sempre in assenza di disciplinare,
l'accesso alla sala di monitoraggio sia stato consentito solamente
ad alcuni addetti. E ciò ad opera di un accordo tra l'attuale
Direttore del Servizio del controllo regionale e il management
della Gestione straordinaria. E anche questo è un fatto che desta
notevoli perplessità.
Allora vogliamo sapere se in assenza di norme, questo dirigente
regionale aveva il titolo e la facoltà di accordarsi con i
referenti della Gestione straordinaria, per consentire l'accesso
alle telecamere solo a determinati controllori e non ad altri,
perché sappiamo che quando accade una contestazione ad un tavolo
coinvolge un determinato controllore che molto probabilmente non
coincide con uno di quelli che è stato autorizzato. E allora perché
facoltizzare l'accesso alla sala delle telecamere solo a quelle
persone che sono state individuate in forza di questo accordo fra
la Gestione straordinaria e il Direttore del Servizio? In assenza
di norme, è la Giunta che ha autorizzato a procedere in questa
direzione? C'è poi da dire che questo fatto configura un accordo
anomalo fra il controllante, ente Regione, e il controllato, cioè
la Gestione straordinaria, il quale suscita non pochi dubbi
relativamente alla correttezza dell'applicazione.
I pagamenti di opportunità e il controllo audiovisivo sono due
questioni irrisolte, ma sono solo due dei tanti nodi che stanno
venendo al pettine. Ecco perché è necessario ridefinire ruoli,
poteri, responsabilità, e non autorizzare qualcuno a trattare in
nome e per conto, mancando l'ottemperanza di una norma di legge
approvata nel maggio scorso, che comunque vuole ridefinire
tutto.
L'interpellanza mira ad avere una precisa risposta
dall'Assessore e dalla Giunta. Al di là del termine, che è scaduto,
l'Assessore Agnesod si è rifugiato nella non perentorietà dello
stesso; questo però non deve significare che la questione debba
rimanere irrisolta perché come avevo letto prima, benché il termine
sia non perentorio, è importante introdurre questo regolamento. E
due delle ragioni che ho esemplificato mi sembrano eloquenti.
Assessore, lasciamo a lei la risposta e ci riserviamo di
intervenire in sede di replica.
Président
La parole à l'Assesseur au budget, aux finances
et à la programmation, Agnesod.
Agnesod (UV)
Mi è doveroso riprendere quanto già espresso
in Consiglio su questo argomento rispondendo all'interpellanza di
dicembre, vale a dire con la revisione del regolamento non si
intende modificare nella maniera più assoluta il ruolo del Servizio
regionale di controllo e quindi dei controllori regionali. E questo
credo sia stato recepito bene dai rappresentanti dei controllori,
perché riferito loro in maniera diretta nel corso degli incontri
che si sono tenuti.
Nel merito del quesito posto dai consiglieri, desidero
rispondere che su questo argomento in questo periodo ci sono stati
due incontri con i rappresentanti sindacali di reparto, il primo
tenuto nel mese dicembre e il successivo il 21 gennaio. Nel corso
di questa ultima riunione è stata concordata una procedura
operativa, che prevedeva la costituzione di un gruppo di lavoro,
con l'obiettivo di valutare e proporre insieme delle modifiche alla
bozza in esame preparata appositamente dalla Direzione del
Servizio, per giungere in tempi brevi alla stesura di un testo
definitivo.
Il 21 gennaio scorso, quindi, è stato richiesto ai
rappresentanti sindacali di reparto presenti alla riunione - erano
presenti tutte le sigle - di nominare alcuni rappresentanti loro
per costituire e rendere operativo questo gruppo di lavoro. Credo
che questa sia una metodologia che possa portare a recepire le
istanze dei controllori, per giungere a conclusione con un lavoro
che sia soddisfacente per tutti.
Sabato 5 febbraio i controllori si sono riuniti in assemblea sul
posto di lavoro anche per affrontare questo problema. Crediamo che
a giorni ci comunicheranno i nominativi, facendo sì che il tutto
possa procedere nel migliore dei modi, per giungere nel più breve
tempo all'adozione del nuovo regolamento.
Quindi siamo d'accordo a procedere in maniera spedita,
raccogliamo l'invito, ma voglio nuovamente ribadire a garanzia di
tutti che attualmente il controllo, e quindi l'interesse dell'ente
Regione è garantito nella maniera più assoluta e totale.
Quanto alla facoltà di agire da parte della direzione per
maggior garanzia di tutti, credo che questa non possa essere messa
in discussione. Quindi per la tutela del regolare svolgimento dei
giochi possono essere adottate quelle azioni che servono per dare
sempre maggior garanzia alla regione, questo è il loro compito, e
questo penso non disturbi nessuno.
Se parliamo invece di un monitoraggio audiovisivo che coinvolga
tutto il personale ai tavoli da gioco, è necessario giungere a un
accordo apposito, come già è stato detto in una precedente
risposta, che prevede il coinvolgimento della Regione ovviamente,
della Gestione straordinaria, delle organizzazioni sindacali e
dell'Ispettorato del lavoro. Questo dovrà essere uno strumento
tecnologico da utilizzare per migliorare e rendere più adeguato il
controllo, ma non dovrà essere uno strumento che limiti i diritti
dei lavoratori stessi. Pertanto questo sarà uno degli elementi su
cui dovrà confrontarsi il gruppo di lavoro che dovrà essere
costituito.
La stesura del nuovo testo del regolamento ha l'obiettivo di
rendere organico e funzionale uno strumento datato; è vero, è del
1967, e in una mia precedente risposta ho fatto io stesso questo
riferimento. È uno strumento che opera in funzione dei vari ordini
di servizio intervenuti in questi anni e che sono serviti per
regolamentare situazioni nuove, venutesi a creare nel corso del
tempo. In questo momento abbiamo l'esigenza di avere un nuovo
documento, per giungere ad uno strumento organico, complessivo,
facilmente interpretabile da parte di tutti. Credo che questo sia
l'obiettivo non solo nostro, noi, come Ente Regione, abbiamo in
questo momento una situazione di controllo che ci garantisce; credo
che il riuscire ad arrivare in tempi brevi alla conclusione è un
obiettivo che si pongono anche le organizzazioni dei lavoratori e i
controllori stessi. Quindi ci auguriamo che ci comunichino questi
nominativi, che questo gruppo di lavoro possa cominciare al più
presto ad operare, per arrivare ad una stesura definitiva nel più
breve tempo possibile.
Président
La parole au Conseiller Lattanzi.
Lattanzi (FI)
Ogni qualvolta parliamo della casa da gioco,
è evidente che parliamo di qualcosa che per la collettività
valdostana è molto importante, in quanto parliamo dell'azienda più
importante a partecipazione regionale e parliamo di introiti di
grande peso per le nostre entrate fiscali, per i servizi che
l'Amministrazione regionale può far ritornare ai cittadini. Quindi
posso garantire a nome del mio gruppo che ogni volta che parliamo
di Casinò, cerchiamo di farlo nella maniera più interessata
possibile in quanto amministratori, quindi controllori di quello
che la Giunta in questo momento sta ponendo in essere.
Con altrettanta responsabilità però dobbiamo dire quello che
pensiamo dell'atteggiamento di questa Giunta, sottoscrivendo che
stiamo ragionando su una straordinarietà che ormai sta diventando
un'ordinarietà, perché straordinaria è la gestione, lo era prima e
lo è ancora oggi nonostante la nuova legge, straordinario è il
momento perché si aspetta che i problemi si possano risolvere in
maniera più positiva per la funzionalità della casa da gioco,
straordinario è il malessere che si vive in quella casa da gioco,
ed è sufficiente andare una qualunque sera della settimana per
percepire fra il personale le preoccupazioni, a tutti i livelli,
che non sono mai fugate da decisioni che questa Giunta prende. Si
parla di "nuovo casinò", si parla di disciplinari, si parla di
regolamenti, si parla di nuove impostazioni strategiche, si è
parlato di nuovi consulenti che avrebbero dovuto dare un nuovo
impulso; insomma, si parla sempre di qualcosa che dovrebbe
risolvere il problema! È però sufficiente entrare nella casa da
gioco per capire che le parole non hanno ancora fugato né le
angosce né le preoccupazioni, e i dati del Casinò non solo non
fugano, ma portano ad aumentare queste preoccupazioni.
Venendo alla sua risposta, Assessore, lei ha ridetto esattamente
le stesse cose che aveva detto due mesi fa, però ha un'aggravante
la sua risposta oggi nella sua inconcludenza, dopo due mesi da una
risposta che avevamo accettato: se lei ricorda, avevamo sollecitato
il problema e lei aveva ribadito al primo quesito che con la
revisione del regolamento non si intendeva modificare nella maniera
più assoluta il ruolo del Servizio regionale dei controllori, aveva
anche esternato tutta una serie di condivisioni-divisioni della
necessità di nuovi strumenti. Insomma, aveva dato a noi
l'impressione di "essere sul pezzo", come si dice in termini
pragmatici.
Oggi abbiamo l'aggravante della preoccupazione che aumenta,
perché la sua risposta è assolutamente fumosa ed è non
corrispondente alla realtà quando lei dice che si sta procedendo
perché si è consapevoli dell'importanza di questo documento e del
regolamento del ruolo dei controllori, dei processi di controllo e
di revisione dell'attività all'interno del Casinò, e addirittura
che si è in una fase di concertazione serena con i rappresentanti
sindacali e con i lavoratori che sono interessati da questo
provvedimento. Non è così, Assessore, e lei lo sa. Lo sa perché è
vero che c'è stata una serie di incontri, voi avete trovato come
"escamotage politico" quello di sollecitare l'invio di responsabili
per iniziare il confronto, ma lei sa che su certi temi come quello
dei pagamenti di favore, sui quali i controllori regionali sono
stati letteralmente by-passati con la scusa del fondo già
destinato, e quello dell'uso delle telecamere, che sono due degli
elementi di quel disciplinare che ha ripreso il collega Tibaldi e
che io ribadisco quelli, per non tirarne altri in ballo, non solo
non c'è serenità ma non si è neanche percepita questa sua
intenzione di coinvolgimento! Assessore, lei sa che si è verificato
uno stato di agitazione, che hanno fatto revocare un possibile
sciopero, dunque la situazione non è serena come lei la dipinge!
Quello che lei sta dicendo in questo momento non corrisponde alla
realtà; i controllori ribadiscono le loro preoccupazioni, le hanno
ripetute a tutti i componenti delle commissioni, soprattutto a
quelli della IV, hanno fatto pervenire documenti a tutti noi per
metterci e per mettervi nelle condizioni di dare delle
risposte.
Si viene a sapere di accordi che il Dirigente regionale firma e
sottoscrive con la società di Gestione straordinaria, dove decidono
loro: il Dirigente regionale e la società, che l'uso delle
telecamere è utilizzato solo da alcuni controllori e non da
tutti.
Questo Consiglio è letteralmente by-passato, non posso
immaginare che lo sia la Giunta, sarebbe ancora più
preoccupante.
Ma se lo è la Giunta e non lo è il Consiglio, il disciplinare
dovrebbe uscire da questo Consiglio!
Allora, o qui qualcuno si muove per conto proprio, assolutamente
non autorizzato né dalla Giunta né da questo Consiglio, oppure è
autorizzato dalla Giunta, ma questo Consiglio è completamente
esautorato da una procedura di controllo che viene decisa
by-passando la legge che è stata approvata a maggioranza in questo
Consiglio a maggio dell'anno scorso e il regolamento che ha da
venire. Cioè, nella fase di contrattazione, essendo un momento dove
le regole non sono chiare, tutti si muovono, fanno i propri
interessi, coprono i propri poteri, preservano le proprie
posizioni, piazzano i propri uomini. Ed è una cosa che non è
accettabile: sull'azienda più importante di proprietà dei
Valdostani non è assolutamente accettabile!
Questa è la nostra critica, una critica nell'atteggiamento che
lei oggi ha portato in quest'aula, che non è un atteggiamento di
preoccupazione, come dovrebbe essere, non è un atteggiamento di
consapevolezza di uno stato di agitazione in atto da parte dei
controllori che si sentono praticamente by-passati, in primo luogo
nel controllo dei pagamenti di favore. Qui è vero che la legge del
maggio dell'anno scorso predispone un fondo che concede alla
società di gestione l'autonomia totale; ci è stato spiegato dal
Presidente della Giunta che quel tipo di fondo doveva
deresponsabilizzare l'Amministrazione regionale da continue
richieste di coperture finanziarie, cioè la società di gestione
usando quel fondo, non chiede più una lira per i pagamenti di
favore all'Amministrazione regionale. Questo è vero, ma il fondo
non ha risolto i pagamenti di favore, perché i pagamenti ai tavoli
sono di due tipi: di favore o di problemi tecnici, e la legge è
molto chiara in questo senso. Allora si richiede ancora
all'Amministrazione regionale ad esempio per pagamenti in errore
tecnico di essere interessata, per cui non abbiamo risolto il
problema con il fondo, lo abbiamo risolto solo parzialmente.
Sto dicendo delle cose e lei scuote la testa, ma è quello che
sta succedendo lì! Assessore, sono andato lì quattro sere e le cose
si vedono!
Oggi diciamo che i controllori sono con le organizzazioni
sindacali coinvolti in queste commissioni; speriamo che questi
membri vengano immediatamente coinvolti, che questa commissione
possa cominciare a lavorare a questa bozza. Lei, come Giunta, dice
che aspettate ormai da settimane questa situazione.
Noi crediamo che ci voglia chiarezza nei pagamenti, che ci
voglia chiarezza su tutti i controlli che abbiamo il dovere di fare
su quella casa da gioco. Non possiamo creare dei rapporti di
connivenza con la società di gestione; è vero che non è facile
perché quando la società di gestione è una società di Gestione
straordinaria, di nomina politica, con tre consulenti di nomina
politica, anche se con la nuova legge la società di gestione
dovrebbe essere una società un po' più distaccata dal potere
politico, sappiamo che non è così!
Quindi nell'attesa che si possa prima o poi pensare di
"privatizzare" questa casa, di avere un rapporto con un ente
privato, un rapporto sano sotto l'aspetto del gestore e dei
controlli da parte del proprietario della società, che è la
Regione, cioè i Valdostani, in attesa di questo, come facciamo a
parlare di "casinò nuovi" se non abbiamo ancora risolto il problema
del Casinò vecchio?
Abbiamo un'esigenza di mercato che ci condiziona a prendere
decisioni molto velocemente; la nostra sensazione da controllori di
quello che la Giunta sta facendo è che si tiri la melina perché,
non trovando una via di uscita per andare sul mercato in maniera
appropriata come stanno facendo gli altri, si cerchi di gestire il
gestibile trascinandosi un po' più in là, ogni tanto lanciando una
novità che c'è il casinò nuovo, un'altra volta che ci sarà un
disciplinare che regolamenterà, ma continuando in quella connivenza
di gestione che fra la società di gestione straordinaria e la
politica non ci dovrebbe essere. Una connivenza che tutti diciamo
ci disturba e che non è qualcosa favorevole per le casse e le
tasche dei Valdostani; lo dimostrano le scelte strategiche di
mercato che gli altri casinò hanno fatto e che noi non siamo in
condizione di fare!
Avevamo un consulente che non si muoveva, adesso ne paghiamo tre
che non possono muoversi, perché le condizioni politiche non sono
assolutamente cambiate.
Da parte di Forza Italia oggi ribadiamo la necessità che in
questa situazione straordinaria, che auspichiamo finisca il più
presto possibile, ma sono fatti più importanti che mi auguro il
Presidente della Giunta possa risolvere attraverso la
privatizzazione del Casinò, le regole del controllo e del gioco
siano assolutamente molto chiare. Non possiamo delegare alla
società di gestione, seppure straordinaria e gestita in maniera
politica, la totale autonomia nel non solo cercare di inventarsi le
strategie di mercato, ma anche a controllarsi addirittura!
Per quanto riguarda i nostri dirigenti, sarebbe auspicabile che,
nel momento in cui non ci sono regole chiare, non sottoscrivessero
accordi con nessuno, a meno che non sia stata la Giunta a dirlo. E
allora, in sede politica, sarebbe opportuno che anche il Consiglio
lo sapesse!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK