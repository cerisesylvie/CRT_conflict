Consiglio Regionale della Valle d'Aosta - Oggetto del Consiglio n. 567 del 13 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 567 del 13 maggio 2021 - Resoconto
OGGETTO N. 567/XVI - Approvazione di mozione: "Valutazioni in
merito all'utilizzo della tecnica dello "snow farming" al fine di
anticipare la stagione amatoriale e agonistica dello sci di fondo
nella nostra regione".
Marguerettaz (Presidente)
- Alla presenza di 34
Consiglieri possiamo iniziare i lavori. Punto n. 20 all'ordine del
giorno, ha chiesto la parola il consigliere Brunod, ne ha
facoltà.
Brunod (LEGA VDA) -
Preso atto che la tecnica dello "snow
farming", cioè la conservazione della neve dell'inverno precedente
per poter programmare e anticipare la prima apertura delle piste di
sci di fondo - sia per il settore agonistico sia per il mondo
amatoriale - è una metodologia che negli ultimi anni si è
dimostrata essere sempre più strategica e importante per lo
sviluppo e la crescita dell'attività dello sci nordico.
Constatato che famose località come l'Olympiaregion Seefeld in
Tirolo, in Svezia, in Finlandia, nella Svizzera Davos e in Francia
a La Clusaz hanno avviato tale progetto di stoccaggio della neve
già negli anni 2015-2016.
Evidenziato che a Livigno in Valtellina già dal 2016 hanno
iniziato a sfruttare con successo la tecnica della conservazione
della neve invernale per programmare l'apertura anticipata il 30
ottobre, dove in autunno è attesa la nazionale italiana di fondo
per la preparazione atletica in vista della stagione
agonistica.
Riscontrato che nel 2019 anche a Riale, località della Val
Formazza in Piemonte, hanno avviato i primi esperimenti in materia,
culminati nell'inverno 2020 nell'accumulo di 4 mila metri cubi di
neve, permettendo poi successivamente l'apertura dei primi 2 km di
piste di sci di fondo tra fine ottobre e inizio novembre. In merito
a questo punto è di pochi giorni fa, di lunedì 10 maggio, un
articolo sulla Stampa Piemonte Valle d'Aosta che rileva che, anche
in periodo di difficoltà dovuto alla pandemia, la località di Riale
ha incrementato da 4 a 6 mila metri cubi di neve per aumentare lo
spessore della pista di 2 km e mezzo in ottica di avere maggiori
ritiri di squadre a livello internazionale.
Evidenziato inoltre che a Livigno, per fare un esempio, la
tecnica dello "snow farming" ha permesso di creare un importante
evento estivo dal punto di vista della promozione turistica con la
manifestazione "Trofeo delle Contrade", che si svolge nel mese di
agosto di ogni anno, dove la neve stoccata dall'inverno serve anche
per trasformare il centro in un grande anello di sci di fondo con
l'obiettivo di trasferire agli ospiti della località Valtellinese
la passione e l'amore per gli sport legati al mondo della neve.
Preso atto che dello "snow farming" già nel 2019 se ne era
parlato in Consiglio regionale, attraverso diverse iniziative dove
in particolare veniva evidenziato che nel bilancio di previsione
2019-2021 erano previsti dei fondi per lo stoccaggio della
neve.
Constatato che nella legge regionale del 18 aprile 2008 n. 18,
"Interventi regionali per lo sviluppo dello sci nordico"
all'articolo 3 comma 1 lettera B per quanto riguarda gli interventi
ammessi a contributo si apprende che sono ricompresi l'acquisto e
l'installazione di sistemi d'innevamento programmato al servizio
delle piste, nonché la realizzazione di sistemi di produzione e
stoccaggio della neve "snow farm".
Evidenziato che nel programma di legislatura 2020-2025 nella
sezione impianti a fune si apprende che sarà mantenuta e migliorata
nel settore dello sci di fondo l'offerta attuale attraverso le
misure già esistenti, piste, innevamento, mezzi battipista.
Proseguiranno altresì le valutazioni in merito alla fattibilità
dello stoccaggio della neve "snow farming" in determinate località,
per anticipare l'inizio della stagione e in merito alla
realizzazione delle piste in quota.
Appreso dal DEFR che nel 2021-2023 nella sezione III 1.10 per
quanto riguarda la parte sport è riportato il seguente punto:
"Mantenere e migliorare nel settore dello sci di fondo l'offerta
attuale attraverso le misure già esistenti a sostegno degli
investimenti, piste, innevamento, mezzi battipista, proseguire
inoltre le valutazioni sulla fattibilità di stoccaggio della neve
in determinate località per anticipare l'inizio della stagione e
sulla realizzazione delle piste in quota".
Rimarcato che per poter sciare sulle piste realizzate con la
neve prodotta con tale tecnica bisogna ovviamente prima produrre e
stoccare la neve nell'inverno precedente, ciò significa che a oggi
gli appassionati degli sci stretti nell'autunno 2022 potranno
sciare su piste di fondo realizzate con tale tecnica solamente se
nell'inverno 2021-2022 riusciremo a mettere in pratica tale
iniziativa.
Ritenuto che poter usufruire dello "snow farming" in alcune
località della nostra regione sia molto importante da un punto di
vista sportivo e agonistico ma soprattutto anche in ottica di
anticipare la stagione turistica sul nostro territorio, inoltre
credo che non meno importante sia l'aspetto delle conseguenze che
ci ha lasciato la pandemia, per cui le attività sportive outdoor
sono diventate sempre più strategiche per tutti i cittadini.
Questa iniziativa va di pari passo all'ordine del giorno
approvato durante la discussione del documento di Economia e
Finanza Regionale 2021-2023, in cui si impegnava il Governo
regionale a prevedere, insieme al Comitato Valdostano Asiva, una
collaborazione con una società d'impianti a fune per la battitura
di una pista di sci nordico in quota dove all'unanimità abbiamo
votato con piacere questa iniziativa; le due iniziative sono
congiunte perché hanno la volontà di valorizzare lo sci di fondo,
tutti i nostri ragazzi, le attività degli sci club, a livello
agonistico e a livello materiale.
Inoltre volevo rimarcare il fatto che ai sensi della legge n.
3/2004 l'Amministrazione regionale eroga un contributo forfettario
annuo di circa 295 mila euro all'Asiva, destinato al sostegno della
gestione dell'attività agonistica, al sostegno dell'attività degli
sci club e alla formazione professionale dei giovani.
Ci auguriamo quindi questa iniziativa vada al più presto in
porto, essa permetterebbe a tutti i ragazzi che in quel periodo
vanno a scuola - quindi parliamo di ottobre-novembre - di evitare
di fare delle lunghe trasferte per allenarsi o partecipare a dei
raduni in località molto distanti dalla Valle d'Aosta e, inoltre,
permetterebbe di far rimanere all'interno del nostro territorio
delle risorse, a beneficio delle strutture ricettive e del turismo
valdostano.
Infine con questa mozione si vuole impegnare il Governo
regionale a portare a termine nel più breve tempo possibile il
percorso delle valutazioni iniziate tempo fa in merito alla tecnica
dello "snow farming" in modo tale da poter dare delle certezze e
quindi permettere ai numerosi amanti dello sci di fondo - settori
giovanili, professionisti e amatori - di anticipare la stagione
potendo sciare ", a partire dall'autunno 2022, sulle piste
realizzate con neve prodotta attraverso il metodo "snow farming" in
alcune località individuate nella Regione Valle d'Aosta che meglio
si prestano alla realizzazione di tale progetto di
sperimentazione.
Presidente -
Ha chiesto la parola il collega Restano.
Restano (VdA Unie) -
Con questa mozione il collega che
l'ha presentata ha proseguito un discorso già avviato, come da lui
stesso accennato, negli anni precedenti, fin dal 2018-2019.
Va detto in realtà che gli sforzi della nostra Regione,
nell'ambito delle discipline nordiche - in particolare dello sci da
fondo e del Biathlon - è da tanti anni che si sono indirizzate
verso le strutture, vale a dire che la nostra regione è fornita di
piste all'avanguardia, tutte omologate a livello nazionale e altre
a livello internazionale: si è investito tantissimo in questo
settore.
Fino a oggi guardando e leggendo la mozione sotto un altro punto
di vista che è più quello turistico e promozionale, non abbiamo
raccolto molto dagli investimenti fatti, vale a dire a livello
agonistico abbiamo delle piste validissime, valide anche a livello
turistico, e i nostri atleti sono figli delle piste che
frequentano, quindi sono atleti di altissimo livello, anche a
livello internazionale pluri medagliati e olimpionici, ma dal punto
di vista turistico non siamo ancora riusciti ad avere
quell'
appeal
necessario per poter attrarre non dico delle
masse ma un importante bacino di fondisti; io cercherei
d'interpretare la sollecitazione del collega in questo senso e
ritengo che per poter dare l'opportunità ad alcune località - forse
più alle località di minore interesse turistico - e per sviluppare
una forma di turismo un poco diverso e di nicchia sia opportuno
accettare questa mozione, una mozione che mi vede favorevole, ma
con degli accorgimenti.
A oggi la nostra Regione è dotata di una normativa, la legge
regionale 18/2008 sugli incentivi alle piste da fondo, che
sovvenziona solo le spese d'investimento. Per incentivare le
località turistiche che vogliono avviare un discorso di questo
genere, si dovrebbe contribuire anche alle spese di gestione, una
sorta di energia di attivazione solo per il periodo di
sperimentazione dello "snow farm". Qualcosa poco più che simbolico,
ma per far vedere e percepire agli enti gestori delle piste da
fondo la nostra vicinanza e non solo.
Vedrei questo sforzo per un investimento in un determinato
periodo; giustamente il collega fa riferimento all'esperienza di
Livigno, una località nota per le sue temperature polari, che
utilizzano questa neve anche nel periodo di Ferragosto. Io
concentrerei il discorso prevalentemente nel periodo autunnale per
poter permettere di avere le piste nel mese di ottobre - come
giustamente detto dal collega che mi ha preceduto - e in quel
periodo concentrare chi vuole praticare in anticipo lo sci nordico
ma anche fare uno sforzo dal punto di vista promozionale. Quindi
farei un'azione per sviluppare e per promuovere il nostro
territorio, le nostre piste dal punto di vista agonistico ma
soprattutto turistico, così che gli appassionati del fondo
nell'arco alpino, soprattutto dalla parte occidentale, vedano nella
Valle d'Aosta un'opportunità per frequentarla e per potersi
cimentare nella pratica dello sci da fondo.
Va detto che nello scorso periodo invernale il mercato dello sci
da fondo ha visto un incremento a doppia cifra, forse per
l'impossibilità di praticare le piste di discesa come negli anni
precedenti, ma questo + 40% di materiale venduto ci fa essere
ottimisti, nel senso che si spera che qualcuno rimanga a praticare
il fondo e voglia cimentarsi anche negli anni futuri quando non
saremo più sotto il periodo pandemico.
Quindi la proposta che vorrei fare e sottoporre al Consiglio - e
ho già rappresentato questa mia idea al collega Brunod - è quella
di emendare la mozione: se mi permette, togliere "Constatato il
riferimento alla legge 18" e modificarlo e aggiungere una parte in
fondo alle sue premesse dove "Si rileva la potenziale importanza
turistica promozionale e sportiva dello snow farming, si evidenzia
il potenziale rilievo economico che tale iniziativa può produrre
per le attività esistenti sul territorio, soprattutto nelle piccole
stazioni, laddove si può organizzare delle settimane di pratica
dello sci da fondo, di dare atto della possibilità di contribuire
per gli investimenti dati dalla legge 18/2008, che è stata
modificata nel 2018.
Si evidenzia che la Regione ha già esplorato questa opportunità
durante lo scorso anno 2020, perché la sperimentazione è già
partita, è già stata costituita una Commissione, sono già valutate
le opportunità date da alcune località e da alcune piste e
nell'impegnativa" e andrei a sostituire l'impegnativa proposta dal
collega "impegnando la Giunta regionale a modificare la legge
18/2008 avente titolo "Interventi regionali per lo sviluppo dello
sci nordico", inserendo un ulteriore punto all'articolo 3: "Che
dovrà prevedere un sostegno apposito anche per la gestione per chi
avvierà la sperimentazione della snow farming, la predisposizione
da parte degli uffici di un'apposita graduatoria tra i gestori che
si renderanno disponibili ad avviare la sperimentazione da
approvarsi a cura della Giunta regionale, previo parere della
Commissione consiliare competente", perché, ovviamente, per poter
avviare questa sperimentazione bisogna rispondere a determinati
requisiti, quali una certa quota, determinate temperature ma
soprattutto avere le attrezzature e l'opportunità di produrre la
neve nel periodo invernale della stagione dove è più facile
produrla, ovvero quando c'è una certa temperatura e una certa
umidità.
Queste sono le considerazioni che vorrei sottoporre al
Consiglio.
Presidente -
La parola al collega Chatrian.
Chatrian (AV-SA) -
Come gruppo accogliamo positivamente
le modifiche inserite e proposte all'Aula dal collega Restano e
ringraziamo i proponenti che ci danno la possibilità di proporre
questa iniziativa al Governo regionale. Il Governo e questo
Consiglio negli ultimi anni hanno cercato di accompagnare
particolarmente questo sport, lo sci nordico, lo sci di fondo,
anche nell'ultima stagione,
obtorto collo
forse, ci ha
permesso da una parte di creare delle opportunità in più e
dall'altra di rivedere le programmazioni su tale iniziativa.
Penso che il fatto di coniugare la possibilità di anticipare la
stagione sia per gli atleti sia per gli appassionati - che diventa
una promozione in più per la nostra Regione - vada nella direzione
corretta, senza dimenticarci che questo potrebbe essere
tranquillamente un atout in più per le piccole località dove si
possa non solo accompagnare ma creare delle opportunità.
Indubbiamente su tale proposta in altre regioni gli esempi che i
colleghi hanno citato hanno sicuramente altri numeri, ma riteniamo
che il fatto d'inserire un accompagnamento, un sostegno anche di
natura finanziaria e, oltre a quello, il fatto di creare delle
condizioni diversificate sul nostro territorio possano essere
sicuramente un atout in più e una proposta valida in più da un
punto di vista sia turistico sia promozionale sia agonistico.
Un'ultima considerazione: anche i giovanissimi e i giovani
Valdostani questo inverno - e sono i numeri e i dati a dircelo -
hanno comunque avuto l'opportunità d'iniziare un percorso sugli sci
da fondo e quindi un'esperienza nuova rispetto agli anni precedenti
e questo, in quanto sport di montagna, penso sia comunque un ottimo
inizio e, se questa proposta sarà approvata, come l'immaginiamo, ci
sarà spazio realizzare un sostegno apposito per la startup, per
l'inizio di questo "progetto pilota", ma che non sia più un
progetto pilota, sarebbe bello che a ottobre si potesse già
iniziare la stagione invernale per lo sci di fondo sia per gli
agonisti che per gli appassionati di tale sport, con l'obiettivo di
aumentare gli appassionati.
Presidente -
La parola al collega Testolin.
Testolin (UV) -
Per sottolineare come anche il Gruppo
dell'Union Valdôtaine accompagni favorevolmente questa proposta del
collega Restano, una proposta che s'incrocia con gli sforzi e le
iniziative avanzate nelle scorse legislature, che hanno introdotto
questo concetto apprezzato dall'Associazione Sport Invernali della
Valle d'Aosta, con la quale peraltro nella scorsa legislatura sono
state avanzate delle proposte, sono stati messi in moto dei
meccanismi, anche grazie a un'interlocuzione a suo tempo avvenuta
tra l'Assessore Bertschy e il Presidente dell'Asiva, nella quale si
era concordato con alcuni gestori d'impianti la possibilità di
trovare la giusta collocazione di queste infrastrutture per
valorizzare una nuova opportunità ma anche per valorizzare gli
investimenti che nel tempo, grazie anche agli interventi finanziari
della Regione autonoma Valle d'Aosta, erano stati sviluppati sui
vari territori, soprattutto per quanto riguarda l'innevamento
artificiale e la possibilità di partire con la stagione in tempi
più rapidi e anticipati rispetto alle precipitazioni naturali.
Quindi per quanto ci concerne vediamo in questo passaggio, in
questa implementazione della mozione, un aspetto molto pragmatico
per intervenire sulle necessità operative, per dare continuità e
far partire in maniera adeguata questo concetto.
Presidente -
La parola all'assessore Bertschy.
Bertschy (AV-SA) -
Come anticipato dai colleghi di
maggioranza, l'obiettivo di continuare a sostenere gli sport
invernali - in questo caso, lo sci nordico - parte da lontano;
nella breve passata legislatura abbiamo fatto un lavoro importante
per dare continuità a un messaggio che vogliamo far arrivare - e
che ci fa piacere che il collega Dennis Brunod e anche gli altri
colleghi dell'opposizione abbiano più volte portato in aula
consiliare - nel senso che noi dobbiamo alimentare l'interesse per
gli sport invernali nei nostri ragazzi, nei nostri giovani e
soprattutto dobbiamo sostenere le associazioni e coloro che si
dedicano a creare le condizioni perché possano sempre crescere.
In questo senso vanno gli interventi che abbiamo fatto alla fine
dell'anno, per esempio il miglioramento del sistema di
bigliettazione per la fruizione dei comprensori dello sci di fondo
e la possibilità per i ragazzi di sciare con 50 euro, sia per lo
sci alpino che per lo sci nordico, nonché altre iniziative che
abbiamo in corso.
Su questo tema particolare abbiamo approvato delle modifiche
della legge nel 2019, composto un tavolo di lavoro che ha prodotto
i suoi risultati, ecco perché sono state indicate alcune località
che potrebbero raccogliere questa sfida, in particolare: Torgnon,
Bionaz, Cogne, Saint-Barthélemy, Gressoney.
Il lavoro si è fermato per ora per due motivi:
1) l'anno scorso è stato comunque un anno particolare dove non
c'è stato tanto tempo per programmare cose nuove né per noi né per
il territorio, il Covid purtroppo ha inciso anche in termini di
pensiero rispetto a strategie come queste;
2) sicuramente ci sono delle risorse da mettere in campo, non
solo per la realizzazione dei cumuli e quindi del costo di
produzione della neve.
Per ora non si è trovato il necessario interesse per mettere in
condizioni di partire un Comune piuttosto che un altro. La
questione non è solo finanziaria, il collega Restano, in
particolare lo sa: la condizione non è solo dare qualche soldo a un
Comune per sostenere le spese correnti, ci sono questioni che vanno
dal clima, alla preparazione del terreno, ci sono questioni
tecniche che abbiamo già affrontato e che sono superabili, però
l'obiettivo deve essere non creare una pista di allenamento molto
costosa per i nostri fondisti, perché possiamo fare altre cose,
abbiamo la possibilità di portarli a sciare sui comprensori dove in
quota si produce la neve.
L'obiettivo è trovare il modo d'investire con il territorio,
quindi che ci sia effettivamente una ricaduta anche turistica di un
investimento così importante che ha un impatto di tipo ambientale
ma ha anche un impatto di tipo economico.
Quindi quello che si chiede è giusto, l'emendamento proposto dal
collega Restano è accolto, lavoreremo su una proposta di legge che
vada a completare quello che noi abbiamo già fatto nel 2019, però
la necessità è quella di costruire una serie di criteri che ci
facciano anche capire che non sia un cumulo di neve su un prato che
anticipa di 15-20 giorni l'apertura dello sci di fondo e che fa
sciare venti persone.
Il territorio deve essere pronto a farci vedere una ricaduta di
questo intervento, con gli albergatori pronti ad aprire le loro
strutture, una programmazione che magari il primo anno può scontare
l'inizio di un progetto, ma che ci faccia vedere che poi si investe
tutti su questo progetto, perché se c'è una cosa che non dobbiamo
fare in Valle d'Aosta nei prossimi anni è di continuare a sostenere
con le risorse pubbliche quello che può diventare un progetto che
ha bisogno d'iniziativa privata.
Quindi i nostri sono soldi che servono per creare il primo
investimento e anche per sostenere l'avvio - chiamiamolo così -
della gestione del progetto, ma vanno accompagnati a un progetto
dove si veda - tra Asiva, Anef e imprenditoria privata - la volontà
di costruire tutti insieme un progetto che sostenga
l'iniziativa.
Non credo che a Livigno si siano posti troppo il problema
dell'ente pubblico, quanto piuttosto credo che l'iniziativa abbia
visto un sostegno, anche forte, di tipo privato.
È anche questa la logica che ci deve accompagnare: sì agli sport
invernali, sì a sostenere progetti come questi che vanno a
implementare la nostra capacità di offerta turistica, però uno
stimolo un po' a tutti a lavorare in questa direzione, anche con
forse un'attenzione nuova a una buona collaborazione tra pubblico e
privato, altrimenti sappiamo che queste cose non hanno futuro.
Da parte nostra c'è l'intenzione, oltre che di accogliere
l'iniziativa - abbiamo già lavorato un po' informalmente in questi
giorni - di costituire un gruppo, un po' più organizzato
all'interno del Consiglio, che possa portare avanti nei prossimi
mesi il lavoro ma soprattutto di arrivare all'applicazione del
secondo assestamento con la modifica di legge e l'integrazione
delle risorse.
Direi che nel giorno in cui abbiamo visto dare un primo avvio a
un importante progetto che riguarda invece la coppa del mondo di
discesa, che può vedere un inizio di lavoro tra le due Federazioni
e tra i due territori per portare da qui alla stagione 2023-2024
quattro importanti gare di sci di coppa del mondo in Valle d'Aosta,
non possiamo che investire anche in progetti come questi e cercare
di far crescere anche lo sci di fondo e l'attenzione verso
competizioni che gli diano la necessaria visibilità e soprattutto
l'interesse in un anno in cui ha sicuramente sostituito, quanto
meno in una situazione obbligata, l'attenzione verso lo sci da
discesa, noi dobbiamo non farla scemare e continuare a sostenerla,
anche dalla prossima stagione, quando speriamo che le cose
torneranno alla loro normalità.
Presidente -
Non vedo altri interventi... Se non ci
sono... Collega Brunod.
Brunod (LEGA VDA) -
Inizio a ringraziare l'Assessore per
aver condiviso questa proposta, sicuramente i ragionamenti da parte
nostra hanno la stessa visione: è giusto che pubblico e privato
debbano lavorare congiuntamente, questo è l'obiettivo.
Come ha detto anche l'Assessore, è importante, come è stato
fatto fino adesso, credere in questi settori, è ovvio che si può
sempre fare di più e questo è dimostrazione che la Valle d'Aosta
crede in un settore che ha regalato e continuerà a regalarci delle
grandi soddisfazioni a livello internazionale, settore dove abbiamo
dei testimonial molto forti e che potranno, anche in questa
occasione, essere molto utili per promuovere e rilanciare questa
sperimentazione.
Ringrazio il collega Restano che condivide le stesse passioni e
che ha proposto queste modifiche all'impegnativa, che da parte
nostra condividiamo pienamente, perché i ragionamenti fatti vanno
nell'ottica di concludere un iter e di permettere a tutti gli
appassionati di sciare nell'autunno del 2022 sulla neve prodotta da
uno snow farming.
Fare questa integrazione alla legge n. 18 è sicuramente un passo
avanti per dare uno slancio in più a quelle località che magari
avrebbero avuto intenzione d'intraprendere questa iniziativa ma
erano un po' titubanti ed è quindi giusto dare questo piccolo aiuto
per provare a partire nel settore.
Quindi ringrazio tutti, mi fa piacere che all'unanimità ci sia
questa visione per il mondo sportivo valdostano e buon lavoro.
Come ha detto l'Assessore questo tavolo è già in fase di lavoro:
che al più presto si concluda, realizzando alla fine questo
importante progetto per la Valle d'Aosta.
Presidente -
Collega Chatrian.
Chatrian (AV-SA) -
Un altro passo in avanti anche su
questo dossier sullo sci di fondo, quindi penso che sia il percorso
corretto.
Permettetemi una considerazione, vorrei ringraziare tutti coloro
che si sono adoperati per creare le condizioni e le opportunità per
un inizio di percorso sicuramente di altissimo livello - quello che
solo un momento fa l'Assessore Bertschy ci ha comunicato e di cui
abbiamo avuto modo di leggere questa mattina - per un progetto
molto ambizioso per la Valle d'Aosta tutta: creare le condizioni
tra le due Federazioni, quella elvetica e quella italiana, per
preparare questo innovativo evento a inizio stagione, speriamo già
per la stagione invernale 2023-2024, quindi novembre 2023.
Sarebbe per la Valle d'Aosta, insieme ai cugini svizzeri di
Zermatt veramente un atto e una promozione del nostro territorio di
altissimo profilo e di altissimo livello.
Da una parte mi congratulo con tutti quelli che hanno lavorato
fino a oggi: il percorso è ancora tutto in salita ma con un unico
obiettivo, quello di raggiungere questo importante traguardo e
penso che questi eventi, soprattutto nell'ambito della discesa dove
il nostro è il territorio più alto d'Europa, quindi al Klein
Matterhorn, a 3.888 metri dove si potrà, a inizio stagione,
organizzare quattro gare così importanti e di livello, maschile e
femminile, una discesa maschile e femminile, un Super G sempre
maschile e femminile, a inizio stagione penso che sia il biglietto
da visita per la nostra regione tutta e insieme alla Federazione
elvetica, in questo caso ai cugini di Zermatt, penso che questo sia
veramente un atout da valorizzare, da giocarsi bene e soprattutto
sia l'obiettivo da raggiungere che citava poc'anzi l'assessore
Bertschy.
Presidente -
Non vedo nessuno prenotato, quindi direi che
possiamo procedere alla votazione della mozione così come emendata.
Dichiaro aperta la votazione. Invito il collega Segretario a
collegarsi con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Manfrin (LEGA VDA) -
Favorevole.
Minelli (PCP) -
Favorevole.
Perron (LEGA VDA) -
Favorevole.
La votazione è chiusa.
Presenti, votanti e favorevoli: 34
La mozione è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK