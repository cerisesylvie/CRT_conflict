Consiglio Regionale della Valle d'Aosta - Oggetto del Consiglio n. 410 del 10 febbraio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 410 del 10 febbraio 1999 - Resoconto
SÉANCE DU 10 FÉVRIER 1999 (MATIN)
OGGETTO N. 410/XI Studio di fattibilità per l'ammodernamento
della linea Chivasso-Aosta. (Interpellanza)
Interpellanza Preso atto del contratto siglato nel mese di
novembre tra la Regione e la Ferrovia dello Stato;
Constatato che nelle premesse e precisamente al punto 8) si è
convenuto tra le parti di studiare la fattibilità tecnica-economica
dell'impiego di nuovo materiale rotabile diesel;
Considerato quindi che lo studio è indirizzato su un unico tipo
di trazione;
i sottoscritti Consiglieri regionali
Interpellano
L'Assessore competente per sapere se la possibilità di
elettrificare la linea Chivasso-Aosta è stata accantonata e quali
siano stati i motivi che hanno orientato lo studio di fattibilità
tecnica solamente su locomotori diesel.
F.to: Comé - Collé - Viérin M.
Président La parole au Conseiller Comé.
Comé (Aut) La nostra interpellanza è stata presentata perché
abbiamo preso atto del contratto di servizio che è stato stipulato
pochi mesi fa fra la Regione e le Ferrovie dello Stato, dove non
era stato ancora specificato qual era l'impiego del materiale del
locomotore, del tipo di locomotore rispetto agli altri contratti,
qui nel punto 8 si legge che la Regione e le Ferrovie statali
intendono studiare la fattibilità tecnica ed economica dell'impiego
di nuovo materiale rotabile diesel, eventualmente ad assetto
variabile, con elevata prestazione di trazione nella tratta
Pré-Saint-Didier/Torino.
Visti gli altri contratti, dove c'erano le possibilità anche e
c'erano degli studi per andare ad elettrificare tutta la linea
ferroviaria Aosta-Chivasso, volevamo conoscere se effettivamente
questi studi sono stati fatti e quindi hanno cassato la possibilità
di elettrificare questa linea perché sono risultati antieconomici,
quali sono stati i motivi per cui si è già determinato in questo
contratto un tipo di trazione molto specifica.
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) Provo a fare un po' di cronistoria per chiarire
meglio la problematica sollevata dall'interpellanza.
Il piano di bacino di traffico della Valle d'Aosta 1995-1997,
approvato dal Consiglio regionale il 23 novembre 1994 assegna un
ruolo di primaria importanza ai servizi di trasporto in sede fissa
che soddisfano la domanda di mobilità con origine e destinazione
interna alla regione e di relazione con le aree esterne al
territorio regionale attraverso il collegamento con la rete
ferroviaria nazionale.
La logica seguita dal piano nella costruzione dello scenario di
sviluppo dei servizi in sede fissa passa anche attraverso
l'adeguamento tecnologico della linea, in particolare attraverso la
sua elettrificazione che risulterebbe pertanto fondamentale per la
nostra regione.
L'appendice al contratto di servizio pubblico, stipulato tra la
Regione autonoma della Valle d'Aoste e le Ferrovie dello Stato in
data 31 gennaio 1994 per regolare i servizi di trasporto
ferroviario, prevedeva che le Ferrovie dello Stato predisponessero
uno studio di fattibilità tecnica ed economica
dell'elettrificazione delle tratte Chivasso-Aosta,
Aosta/Pré-Saint-Didier entro un anno dalla data di
sottoscrizione.
È questo il motivo per cui nell'attuale contratto non si parla
più d'ipotesi di studio di fattibilità nell'elettrificazione; anche
su organi di informazione regionale era stato sottolineato che il
nuovo contratto non parla più di elettrificazione, il precedente
parlava di fare uno studio di fattibilità che è stato fatto, quindi
era inutile riportarlo.
I risultati dello studio di fattibilità per la elettrificazione
della linea, predisposto appunto dalle Ferrovie dello Stato, sono
stati regolarmente presentati e prevedono un costo modesto di 102
miliardi di lire, con 12 mesi d'interruzione del servizio per il
tratto Chivasso-Aosta, 100 chilometri, e 100 miliardi con altri 12
mesi di interruzione del servizio per Aosta/Pré-Saint-Didier, linea
di montagna di 31 chilometri.
Questo studio, che aveva dei costi modesti e non creava nessun
problema di disservizio, si è arenato a livello ministeriale a
causa, parrebbe, del costo troppo oneroso dell'intervento; sta di
fatto che il ministero si è espresso negativamente.
L'Amministrazione regionale ha ritenuto allora opportuno fare
una valutazione più approfondita sullo studio stesso relativamente
alla tratta Chivasso-Aosta, al fine di conoscere: se
l'elettrificazione è realizzabile con delle tecniche diverse da
quelle previste dalle Ferrovie dello Stato; se è possibile evitare
o ridurre l'interruzione del servizio durante l'esecuzione dei
lavori di elettrificazione; quali sono i costi che potrebbe
comportare l'elettrificazione della linea Chivasso-Aosta.
A tal fine, tenuto conto che la ferrovia valdostana ha
caratteristiche analoghe per questioni geografiche legate alla
conformazione del territorio a quelle di molte tratte ferroviarie
svizzere, e che quest'ultimo paese attraverso l'applicazione di
tecnologie particolari non ancora presenti o diffuse in Italia può
vantare fama mondiale nel settore ferroviario, l'Amministrazione
regionale ha affidato l'incarico a una società svizzera per la
predisposizione di un'analisi dello studio di fattibilità
tecnico-economico relativo all'elettrificazione della linea
ferroviaria Chivasso-Aosta, predisposto dalle Ferrovie dello
Stato.
Questo incarico è stato deliberato dalla Giunta l'8 novembre
1997. I risultati dell'analisi di questo incarico, presentati il 2
marzo 1998, hanno sostanzialmente permesso di rispondere
positivamente ai primi due punti, quelli citati prima, quindi è
possibile realizzare l'elettrificazione con tecniche diverse da
quelle previste dalle Ferrovie dello Stato ed è possibile
eventualmente realizzare questo progetto senza interrompere il
servizio, come prevedeva lo studio delle Ferrovie dello Stato,
oltre che d'ipotizzare di diminuire notevolmente, grazie alle nuove
tecnologie che permetterebbero il non rifacimento delle gallerie,
il costo complessivo dell'intervento ipotizzato dalle Ferrovie
dello Stato. Questi studi sono già depositati presso l'Assessorato.
Questo è il motivo per cui nel nuovo contratto non abbiamo più
inserito studi di fattibilità, perché questi elementi li abbiamo
già.
L'Amministrazione regionale ha successivamente preso in
considerazione l'utilizzazione di nuovo materiale rotabile diesel
ad assetto variabile, con elevate prestazioni di trazione, ed è
quanto è contenuto in questo punto 8.
Per concludere, per quanto riguarda la possibile
elettrificazione della linea ferroviaria in questione, grazie alla
realizzazione degli studi di fattibilità, siamo ormai in grado di
essere in possesso di elementi sufficienti per fare delle
valutazioni. Per quanto riguarda le altre soluzioni, in particolare
quella prevista dal punto 8, alternativa all'elettrificazione ed
eventualmente da privilegiare rispetto a questa, le stiamo
ricercando, ed è appunto in quest'ottica che l'ultimo contratto di
servizio stipulato fra Regione e Ferrovie dello Stato, anche se con
durata di soli 5 mesi - da giugno in poi la competenza di questa
tratta sarà trasferita alle regioni - prevede che si convenga fra
le parti di studiare la fattibilità tecnico economica dell'impiego
del nuovo materiale rotabile diesel.
In sostanza, per quanto attiene l'elettrificazione abbiamo dei
dati precisi, costi, con due studi che possono essere fra di loro
comparati, il nuovo contratto prevede di fare un approfondimento
alternativo e in base a questo tipo di nozioni che andremo ad
acquisire faremo delle scelte che per il momento non sono ancora
state fatte.
Président La parole au Conseiller Comé.
Comé (Aut) Ringrazio l'Assessore per la sua risposta e per i
dati che mi ha fornito.
Vorrei solo chiedergli se è possibile avere quel parere del
ministero negativo sui costi del tratto Aosta/Pré-Saint-Didier e
Aosta-Chivasso. Da parte nostra aspetteremo anche noi i risultati
di questa nuova analisi su questa nuova possibilità di traino.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK