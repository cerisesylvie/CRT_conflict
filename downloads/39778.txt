Consiglio Regionale della Valle d'Aosta - Oggetto del Consiglio n. 2856 del 13 luglio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2856 del 13 luglio 2017 - Resoconto
OGGETTO N. 2856/XIV - Interpellanza: "Intendimenti in merito
ad una eventuale revoca dei finanziamenti a favore della Casino de
la Vallée S.p.A.".
Rosset (Presidente) -
Possiamo procedere con l'ordine del
giorno. Punto n. 15. Ha chiesto la parola il Consigliere Ferrero
per l'illustrazione; ne ha facoltà.
Ferrero (M5S) -
Io inizierei semplicemente citando alcune
parole del Procuratore della Corte dei Conti che riguardano il
Casinò: "un Casinò impegnato non nella nobile missione di
assicurare i bisogni primari e insopprimibili, circostanza che
forse potrebbe giustificare il reiterato soccorso pubblico, bensì
ludiche distrazioni, per di più non a beneficio della popolazione
valdostana, visti i limiti di accesso al gioco d'azzardo per la
popolazione locale, costituisce fatto notorio - scrive il
Procuratore Rizzi - che il mantenimento dei livelli occupazionali e
delle "spesso generose retribuzioni accordate" sono fattori
fondamentali di intercettazione e consolidamento del consenso
politico". Questo non lo dice un Consigliere del Movimento Cinque
Stelle, ma il Procuratore della Corte dei Conti che, mi pare, abbia
quindi l'autorevolezza, la documentazione e tutto quanto in mano
per poter fare queste affermazioni.
Di recente io non ero in Consiglio, è stato approvato un
ulteriore soccorso, e quindi altri soldi sottratti alla sanità e al
lavoro dei valdostani che sono finiti al Casinò. Sappiamo bene - e
non è il caso di approfondire - quali sono gli esiti delle prime
inchieste della Corte dei Conti sui fondi erogati alla Casa da
gioco e quindi l'interrogativo è questo: con che tranquillità voi
abbiate potuto fare l'ennesima erogazione a favore della
Casino
, dopo che - è chiaro - l'azienda è decotta, il Casinò
di fatto è fallito e nessun privato, con un minimo di cervello, ci
metterebbe ancora dei soldi. La Regione da anni continua ad
investire in questa azienda, ma investire come poi? Sono stati
nominati dei nuovi amministratori e dei nuovi consulenti. Non ho
capito bene se qualcuno se ne è già andato, ma erano consulenti
comunque di provata esperienza, perché risalivano addirittura al
famoso "
affaire Casinò
", inchiesta giudiziaria svolta decine
e decine di anni fa. E chi si è andato a prendere come consulente,
nello spirito di innovazione e di cambiamento? Le persone coinvolte
nell'inchiesta giudiziaria all'epoca! Ma pace. Allora uno dice
andiamo a cambiare gli amministratori. In qualsiasi azienda un
proprietario privato cosa fa? Dice che deve cambiare
amministratore, che deve investire meglio i suoi soldi, cerca un
amministratore che gli dia delle garanzie sul rilancio
dell'attività della Casa da gioco; una persona che, a livello di
curriculum
, abbia degli attestati e soprattutto abbia
un'esperienza professionale alle spalle che dia questa garanzia,
questa fiducia sull'esito degli interventi.
Ne parlavo con il collega: andiamo a vedere tranquillamente qual
è la situazione del Casinò di Campione, dal quale l'amministratore
di novella nomina proviene. Andate a vedere - io non sono un
esperto di bilanci, sono un semplice ragioniere - e vedrete che
cosa è successo a Campione! Allora da dove ho tratto io gli
elementi per fare questa nuova nomina, che tipo di fiducia mi dà il
nuovo corso che sto impostando per la Casa da gioco?
Sostanzialmente non si riesce a capire! Ecco perché le parole del
Procuratore della Corte dei Conti cadono a fagiolo in questo
frangente. Così come alcune nomine che ci sono state in precedenza,
per cui avevamo già riscontrato delle anomalie, della serie: se
devo salvare una super petroliera che è in alto mare non mando un
canotto, mando dei super rimorchiatori che riescano a riportarla a
riva... però, per carità, magari uscirà qualcosa dal cappello del
prestigiatore!
La situazione di dissesto, come era stato fatto notare nella
prima interrogazione, è però da mettersi in relazione non solo ad
una questione di personale. È ovvio che al Casinò - l'abbiamo
capito tutti - almeno tre o quattro volte sarebbe utile far
marciare il personale. Un privato ci metterebbe un quarto delle
persone, quindi tre quarti sono in sovrannumero, ma sappiamo come
sono andate le cose, lo ha detto anche il Procuratore della Corte
dei Conti: intercettazione del consenso elettorale.
Mi sono arrivate - e ringrazio l'Assessore Chatrian - le famose
fatture di generi alimentari che avevo richiesto due anni e mezzo
fa e che sono state oggetto del ricorso. Senza voler far diventare
questa seduta una "seduta di alta macelleria", se andiamo a vedere
quanto viene pagato il filetto dalla Casino de la Vallée (28,80
euro al chilo) o il Grana Padano (11,48 euro al chilo) - solo per
farvi due citazioni e poi non voglio andare avanti sul mascarpone,
la panna o altro, ma siamo abbastanza allineati - mi chiedo a
quanto dovrebbe rivendere i pasti il ristorante del Billia o
l'altro ristorante per avere un introito! Soprattutto mi chiedo
(voi avete fatto il cambio degli amministratori!): ma chi fa gli
acquisti al Casinò? Io vorrei conoscerlo, Assessore, glielo chiedo
veramente, mi porti giù a conoscerlo, voglio stringere la mano a
questa persona! Ma come si fa a fare degli acquisti, quando andando
al supermercato queste cose si pagano meno? Per sicurezza,
oscurando tutto, ho fatto vedere i prezzi di acquisto ad un
ristoratore fuori Valle e si è messo a ridere, perché ovviamente
con prezzi del genere come si fa a fare degli utili? Non ce la si
fa, non c'è niente da fare! Ma perché non mettere le mani su queste
cose? Guardate che ci sono delle differenze di prezzo.
Sempre a gentile fornitura di informazioni da parte
dell'Assessore Chatrian, nel 2016 il Casinò da questa azienda ha
acquistato 251 mila euro di roba. Guardate, io vi dico che qui,
solo sul Grana Padano - che è una cosa che compero anch'io, lo
trovate tranquillamente quasi sempre in offerta a 9 euro e
qualcosa, alle volte addirittura a 8 euro - ci sono 3,50 euro di
differenza al chilo! Poi, vista la sequenza degli acquisti, mi
chiedo anche: tutto questo filetto dove è finito? Non è che ci
fanno il bollito? Perché poi viene anche il dubbio. Se si va a
vedere l'elenco delle fatture c'è filetto, filetto, filetto. Io
capisco che ci sono due o tre ristoranti, però il dubbio viene sui
250 mila euro. C'è un'anomalia, c'è qualcosa che non va... potremmo
risparmiare? Bene, se ci siamo sbagliati e abbiamo sbagliato a fare
la spesa cambiamo fornitori!
Io penso che in totale le forniture per il ristorante
arriveranno tranquillamente a 2, 3, 4 milioni di euro, e se
l'andazzo è così su tutte le forniture, se si va a dare
semplicemente uno sguardo, si tira fuori 1 milione, 1 milione e
mezzo di euro su queste cose! Addirittura non c'è neanche bisogno
di diminuire lo stipendio ai dipendenti che hanno lauti stipendi.
Se andiamo a fare un discorso più ampio sul resto delle forniture,
vi ricordo che all'epoca io non ho mai visto evidenza di gare, era
tutto a trattativa privata. Ci sono servizi assurdi, tipo il
portierato, perché i portieri ce li possiamo prendere noi, così
come le pulizie, avrò qualcuno che mi fa le pulizie! Abbiamo
persone inquadrate per far lavori da elettricista, devo prendere
degli elettricisti da fuori? Poi rimane il grande interrogativo che
adesso verrà svelato alla fine, quello dei famosi 100 e rotti
milioni di lavori.
Presidente -
Ha chiesto la parola l'Assessore Chatrian
per la risposta; ne ha facoltà.
Chatrian (ALPE) -
Ringrazio il collega Ferrero per averci
proposto questa iniziativa che chiede: "se sia intenzione del
Governo regionale provvedere ad una rapida revoca dei finanziamenti
a favore della
Casino de la Vallée
".
Quanto alle spese da lei citate nel presentare l'interpellanza,
non ho l'elenco delle spese pregresse, eventualmente me le procuro
la prossima volta se vogliamo entrare nel dettaglio puntuale di
come venivano fatti gli acquisti nel 2014, 2015 e 2016. Ho risposto
puntualmente a puntuali domande effettuate tramite dei "116": chi
era il fornitore, se c'era o meno la gara, come avvenivano gli
acquisti. Mi sembra però di aver capito che la questione che ci
pone sia più ampia. Gli esempi da lei citati sono brutti, ci devono
fare riflettere, soprattutto non si devono più verificare. Porto un
esempio e poi entrerò nel merito della questione che ci pone
perché, con tutto il rispetto, quelli che ha fatto lei hanno una
portata più ampia. Per quanto riguarda le forniture, in questi
pochi mesi è stata messa in campo tutta una serie non solo di
rinegoziazioni, ma di nuove procedure per l'acquisizione delle
forniture, sia dirette che indirette. Avremo poi modo eventualmente
di entrare nel dettaglio per quanto riguarda la materia.
La questione che ci pone, invece, è molto importante. Come è
evidente, trattandosi di dati relativi ad un procedimento avviato
dalla magistratura contabile - quello a cui fa riferimento nelle
premesse della sua interpellanza - non posso e non intendo entrare
nel merito delle contestazioni, che peraltro conosco come lei,
penso, ma non puntualmente.
I finanziamenti in corso, che non sono oggetto di contestazione
da parte della Corte dei Conti, sono disposti in attuazione della
legge n. 7/2017 per sostenere la realizzazione del piano di
ristrutturazione aziendale della Casa da gioco, approvato da questo
Consiglio regionale in data 24 maggio 2017, a seguito di un'altra
legge regionale, la n. 2/2017, che abbiamo approvato a febbraio di
quest'anno.
Le somme saranno destinate alla società per la realizzazione
delle iniziative previste dal piano di ristrutturazione aziendale e
finalizzate al recupero della redditività aziendale. Iniziative che
hanno raggiunto un primo e decisivo risultato con l'accordo per la
riduzione dei costi del personale sottoscritto con le
organizzazioni sindacali solo pochi giorni fa, dopo che è stato
sottoposto all'approvazione dei lavoratori con il referendum
conclusosi positivamente in data 9 luglio 2017.
È un risultato indubbiamente importante, che sicuramente
responsabilizza sia la società che questo Consiglio, il
sottoscritto, questo Governo, e che consente non solo di
abbandonare la procedura di licenziamento collettivo già avviata,
ma anche di evitare il sostegno, anch'esso previsto dalla legge n.
7/2017, consistente nella garanzia fideiussoria temporalmente
limitata al 31 dicembre 2017 per nuovi affidamenti bancari che la
società potrà reperire in autonomia sul mercato finanziario. Questo
per dire che la società non andrà ad utilizzare quella parte
inserita nella legge regionale per un potenziale utilizzo della
fideiussione dei 7,2 milioni.
I successivi trasferimenti saranno effettuati secondo quanto
puntualmente indicato nella legge all'esito di un attento
monitoraggio dello stato di attuazione del piano a riprova della
credibilità degli interventi che devono essere finalizzati in tempi
rapidi al raggiungimento dell'equilibrio finanziario, non solo
mediante la riduzione certa dei costi aziendali, ma anche mediante
iniziative di rilancio che sostengano e incrementino i ricavi.
Pertanto la seconda e la terza
tranche
non saranno erogate
dalla Regione se a quella data non saranno raggiunti gli obiettivi
inseriti nel piano. È come dire che la proiezione del 2017 è 80,
che quella del 2018 è 90, ma questo non è quello che dice il piano
approvato dal Consiglio a maggio 2017.
Non sto a ripercorrere tutto il percorso che ha condotto questo
Governo e questa maggioranza ad assumere fra le sue priorità la
questione legata al salvataggio della Casa da gioco, con tutto ciò
che comporta in termini di posti di lavoro - il superamento della
n. 223, come dicevo prima -, di opportunità economiche dirette e
indirette, di impatto sull'indotto generale e sul bilancio della
Regione.
Abbiamo valutato attentamente ogni aspetto, e abbiamo deciso
semplicemente di dare attuazione ad una legge regionale, la n.
2/2017, che fissa modalità e tempi per il risanamento finanziario
della Casa da gioco, il tutto mediante interventi compatibili con
il complesso contesto normativo di riferimento. Mi riferisco
soprattutto e in particolare al Testo unico delle società
partecipate, recentemente modificato dal decreto legislativo n.
100/2017, che lei sicuramente conosce, che espressamente
all'articolo 26, comma 12, autorizza le Amministrazioni pubbliche,
anche territoriali, al mantenimento delle partecipazioni nelle
società di gestione della Casa da gioco, anche se abbiano prodotto
un risultato negativo per quattro dei cinque esercizi precedenti,
ne consente il sostegno finanziario, senza particolari vincoli o
limitazioni, fino al 31 dicembre 2018, data comunque posteriore a
quella ultima per l'erogazione della eventuale terza tranche del
trasferimento in conto capitale di euro 6 milioni prevista dalla
legge regionale n. 7/2017. Vincoli e limitazioni che questo
Consiglio ha comunque imposto, proprio per evitare drenaggi di
liquidità che non siano altrimenti giustificati dal sostegno
economico allo svolgimento da parte dell'azienda di azioni concrete
e reali, dirette al raggiungimento dell'equilibrio economico
finanziario e al recupero della redditività aziendale.
Vorrei aggiungere all'interno del piano approvato da questo
Consiglio neanche due mesi fa, il percorso, la strada tracciata è
molto stretta, sia per quanto riguarda il monitoraggio e il
controllo di gestione che per quanto riguarda i costi. Non potremo
sicuramente in pochi mesi fare tutto, ma avviare un nuovo percorso,
che contempli il monitoraggio e un controllo di gestione, come si
sta già facendo.
Ultimo elemento, non secondario, che aggiungerei è la novità
costituita dalla radiografia obbligatoria dell'avanzamento del
Piano che la legge votata a febbraio 2017 ci impone. Certi
andamenti e certi controlli non solo saranno obbligatori, ma
necessari affinché il socio possa e debba fare il punto della
situazione. Sicuramente il percorso stretto inserito nel piano, la
procedura e le tre tranche suddivise all'interno del piano
obbligheranno l'azienda a raggiungere poi le certezze sulla parte
variabile, quella degli introiti lordi dove azioni, misure e idee
devono essere messe in atto, ma con un unico obiettivo. Io penso
che sia quella la sfida, sicuramente difficilissima: quella di
raggiungere obbligatoriamente l'equilibrio economico finanziario
entro il 2019. Il punto di caduta a cui siamo approdati quattro
giorni fa è il primo segnale, il primo traguardo importante di
queste settimane e di questi mesi, ma non è sufficiente. Per noi,
per quanto riguarda questa maggioranza e questo Governo è un punto
di partenza, non il punto di arrivo, bensì di passaggio per
raggiungere nel giro di due anni - quindi entro il 2019 -
l'equilibrio economico finanziario.
Ieri pomeriggio, insieme ai rappresentanti di Finaosta e
dell'azienda, abbiamo avuto un incontro con gli istituti bancari,
visto e considerato che diverse banche sono preoccupate per le
notizie trapelate in queste settimane, soprattutto sul falso in
bilancio e su una potenziale truffa. Nell'incontro di ieri
pomeriggio è stato messo in evidenza questo: il piano approvato dal
socio, il percorso che abbiamo tracciato, il disegno di legge
approvato e il fatto che da parte del socio si onorerà quanto
previsto in legge nel momento in cui ci sarà il raggiungimento
degli obiettivi scritti nel piano; obiettivi che non saranno solo
sui costi, ma anche sugli introiti. Soprattutto sarà basilare il
controllo di gestione, perché probabilmente qualcosa è sfuggito in
questi anni.
Sicuramente si tratta di una sfida difficilissima, lo so, lo
sentiamo, lo sappiamo come Governo e come maggioranza, ma
l'obiettivo è comunque quello di seguire questo percorso per poter
raggiungere quanto indicato nel documento approvato da questo
Consiglio circa due mesi fa.
Presidente -
Ha chiesto la parola il Consigliere Ferrero
per la replica; ne ha facoltà.
Ferrero (M5S) -
Ringrazio l'Assessore per la risposta e
soprattutto per la fiducia che ha.
Sinceramente il nostro Movimento ha sempre visto la questione
dei finanziamenti al Casinò - tant'è vero che l'esposto alla Corte
dei Conti era partito proprio dal nostro gruppo - come
un'operazione disperata: lo zuccherino che si dà al malato in fin
di vita. Per carità, voi avrete una visione diversa. Combinazione,
adesso abbiamo comunque un riscontro dalle parole del Procuratore
della Corte dei Conti, poiché ha sollevato tutta una serie di
questioni. Su questo volevo suggerirvi un pochettino di prudenza in
più, perché è vero che sugli ultimi finanziamenti non sono stati
fatti dei rilievi, ma anche perché la cosa è così fresca che
effettivamente sarebbe stupido pretendere che la Corte dei Conti
intervenisse immediatamente.
Mi appello anche per il percorso che avevamo fatto con ALPE in
minoranza, nel corso del quale mi era parso di percepire una
sensibilità comune su alcune cose. Non trasformate la "questione
Casinò" in una questione di voto di scambio per la prossima
campagna elettorale, perché il rischio è elevatissimo, soprattutto
che anche i dipendenti non cadano nella questione delle promesse e
delle contro promesse: salvo te e faccio fuori l'altro.
Mi permetterei poi di soffermarmi su un'altra questione, sempre
di sensibilità, e mi rivolgo a questi ex colleghi con cui ho
maggiore confidenza rispetto ad altri. Nella Giunta precedente
c'era un Assessore che era dipendente della Casa da gioco, in
questa Giunta c'è un Assessore che è dipendente della Casa da
gioco, ci sono dei Consiglieri che hanno dei familiari nella Casa
da gioco, per cui io gradirei che al momento delle votazioni ci
fosse quanto meno un'astensione da parte di queste persone. Perché,
cari signori, io dico - e qualcuno fa finta di non sentire - che i
lavoratori della Lavazza non hanno avuto un Consigliere regionale
che ha detto: fermiamoci, non buttiamo dentro i soldi per salvare
la Casa da gioco una, due, tre, quattro, cinque, sei volte! I
forestali non hanno avuto poi tante parole quando sono stati
buttati fuori! Gli altri dipendenti delle aziende della Bassa Valle
non avevano qualcuno seduto là, a portare avanti e a votare! Questo
riguarda comunque una visione della politica e una sensibilità
politica che, ovviamente, ad alcuni è probabilmente estranea.
Diciamo che la sensibilità - penso a un minimo di senso del pudore
- vorrebbe che in queste occasioni chi ha un interesse diretto e
concreto su certe questioni si tirasse fuori dalla votazione o
abbandonasse l'aula. Sì, che partecipi alla discussione, perché la
discussione sta bene, approfondisca i temi, perché magari li
conosce meglio di altri, ma... attenzione! Nella votazione sarebbe
meglio essere fuori, perché sennò, soprattutto alla luce di quanto
è stato evidenziato dalla Corte dei Conti, oltre ad esserci un
ipotetico danno erariale si potrebbe paventare anche qualcos'altro.
Io pertanto lo suggerirei, poi ve la vedrete voi, però bisogna
dirlo, anche perché sennò sembra che qui dentro abbiamo tutti la
stessa sensibilità. C'è da aumentare lo stipendio ai regionali e
io, Ferrero, pigio e dico che bisogna aumentare lo stipendio ai
regionali perché sono un ex dipendente regionale o bisogna dare il
finanziamento e non bisogna chiudere quell'Assessorato perché ci
lavoro anch'io. Io penso che questo sia un minimo sindacale!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK