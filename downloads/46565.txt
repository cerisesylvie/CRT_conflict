Consiglio Regionale della Valle d'Aosta - Oggetto del Consiglio n. 2973 del 23 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2973 del 23 novembre 2023 - Resoconto
OGGETTO N. 2973/XVI - Interpellanza: "Progetti di educazione
affettiva e alla sessualità rivolti agli studenti delle scuole
secondarie di primo grado".
Bertin (Presidente) -
Alla presenza di 29 Consiglieri,
riprendiamo l'analisi dell'ordine del giorno. Per mozione d'ordine,
consigliera Guichardaz, a lei la parola.
Guichardaz E. (PCP) -
In riferimento alla risposta di
ieri rispetto ad "Assalto alle Alpi", ho sentito direttamente
l'autore Marco Albino Ferrari e ho appreso che quanto detto in
quest'aula non era assolutamente vero, quindi ho fatto un accesso
agli atti e aspetto di avere risposte.
Spero che sia la prima e l'ultima volta, anche se non è la
prima, che ci vengano dette cose non vere in quest'aula.
Presidente -
Ieri sera era assente il consigliere
Manfrin, pertanto dobbiamo ritornare al punto n. 41 dell'ordine del
giorno. Oggi il Consigliere Manfrin c'è, a lei la parola...
Assessore Jean-Pierre Guichardaz per mozione d'ordine.
Guichardaz J. (FP-PD) -
Rispondo: io ho letto la risposta
che mi è stata fornita dal Forte di Bard, adesso lei dice che è
falso, quindi ha fatto una dichiarazione immagino sulla base di ciò
che le è stato detto direttamente dall'interessato; io spero che
l'interessato le abbia detto qualcosa che sia realmente vero,
perché il fatto poi di dover intervenire in aula accusando di falso
chi comunque ha fornito una risposta, io credo che sia un atto che
deve essere verificato attraverso gli accessi agli atti di cui fa
largo uso, ma credo che la prudenza implichi che, prima di
affermare pubblicamente che qualcuno ha dichiarato il falso, forse
sia bene verificare. Poi l'accesso agli atti le fornirà, credo,
tutte le informazioni dovute.
Presidente -
In attesa delle verifiche, non andrei oltre,
aspettiamo le verifiche. Non è che possiamo fare un'altra
interpellanza, si aspettano le verifiche, come giustamente ha detto
lei, ha sollevato il problema, aspettiamo le verifiche.
Quando arriverà la documentazione, ci sarà la verifica. Torniamo
al punto n. 41. È già stato letto il titolo dell'interpellanza,
consigliere Manfrin a lei la parola.
Manfrin (LEGA VDA) -
Grazie alla cortesia di quest'Aula
rispetto alla trattazione di questo punto all'ordine del giorno,
che fa pari anche con la cortesia che molti colleghi, me compreso,
hanno adottato nel concedere a chi voleva andare alla
manifestazione ieri di potersi allontanare trattando le iniziative
che c'erano da trattare.
Io, ringraziando, passerei all'illustrazione dell'iniziativa che
verte su una mail - che purtroppo hanno ricevuto alcune istituzioni
scolastiche valdostane - che vado a leggervi: "Progetto scuole
secondarie di primo grado".
Questa mail è stata inviata dalla nota Associazione politica
Arcigay che, rivolgendosi all'attenzione delle scuole secondarie di
primo grado della Regione Valle d'Aosta, scrive: "L'Associazione
Lgbtq+" - e chi più ne ha, più ne metta - "Arcigay Valle d'Aosta
Queer VdA" - io consiglierei di mettere qualche altra parola a
seguire nella sigla - "Propone il progetto di educazione affettiva
e alla sessualità", quindi educazione affettiva ma non basta, anche
alla sessualità.
In questa breve mail che cosa ci anticipa? Ci anticipa una cosa
particolarmente preoccupante: questo progetto come verrà
realizzato? Con personale altamente qualificato, ovvero i formatori
saranno i volontari dell'associazione affiancati da personale
sanitario non meglio qualificato, e poi si allega la scheda del
progetto.
Io non nego la possibilità che ci possano essere dei mitomani
che mandino delle comunicazioni alle scuole, è nel loro pieno
diritto: qualcuno può scrivere per chiedere di bandire una lettera
dall'alfabeto italiano e qualcun altro può proporre dei progetti di
educazione affettiva e alla sessualità, quello che però ci ha
lasciato particolarmente sgomenti è proprio il fatto che
addirittura delle associazioni si arroghino il diritto di poter
entrare all'interno delle scuole, di poter trattare degli argomenti
e dei temi che hanno una delicatezza assoluta e particolare, ne
abbiamo parlato anche ieri; su temi così delicati è necessaria e
fondamentale la presenza della famiglia, e ogni famiglia ha una sua
personale interpretazione rispetto all'educazione che vuole dare su
determinati argomenti.
Non a caso c'è un'ampia delega che lo Stato fornisce su questi
temi alle famiglie e quello che risulta più curioso è che si dica:
"Il personale che formerà, i formatori", perché ti formano a queste
materie, ti formano all'educazione affettiva, ti formano al sesso,
questi educatori sono quelli che però, come finalità politiche,
hanno ben chiara la propalazione del matrimonio egualitario, la
propalazione di tutta una serie di azioni che mirano a qualificare
certe azioni come la normalità o, addirittura, a promuovere certi
stili di vita che possono sicuramente non incontrare il favore
delle famiglie, magari non di tutte, di alcune sicuramente no.
Proprio queste famiglie ci hanno scritto preoccupate, e non
soltanto le famiglie, perché siamo in possesso della mail,
significa che anche il personale scolastico non è rimasto
particolarmente colpito in maniera positiva da questa mail, a
fronte del rischio, che riteniamo assolutamente concreto, che
qualche associazione in maniera proditoria voglia infiltrarsi
all'interno delle scuole con proprio personale che non ha alcuna
qualifica, tant'è vero che viene scritto nella mail che i volontari
sono affiancati da personale sanitario. Chi l'ha scelto? Chi lo
qualifica? Con quale qualifica? Con quali capacità? Con quali
competenze e perché mettere del personale sanitario affiancato da
persone che obiettivamente fanno politica e vogliono entrare nella
scuola semplicemente per fare e portare avanti politica?
Con quest'interpellanza, chiediamo al Governo regionale -
immagino che risponderà l'assessore Guichardaz - di conoscere se
sia intenzione da parte dell'Amministrazione porre in essere ogni
azione utile per impedire che un tema così delicato venga lasciato
alla discrezione di associazioni politicizzate e di personale non
formato, senza alcun coinvolgimento delle famiglie.
Presidente -
Risponde l'assessore Jean-Pierre Guichardaz,
ne ha facoltà.
Guichardaz J. (FP-PD) -
Alla sua domanda, "Se sia
intenzione, da parte dell'Amministrazione, porre in essere ogni
azione utile per impedire che un tema così delicato venga lasciato
alla discrezione di associazioni politicizzate di personale non
formato senza alcun coinvolgimento delle famiglie": intanto mi
lasci precisare che a oggi le attività di educazione alla
sessualità nelle classi della scuola secondaria di primo grado non
sono svolte da docenti formati, così come invece lei ha affermato,
perché mi dicono che non è mai stata attivata una formazione ad hoc
di questo tipo, quindi non è compito dei docenti formare
all'educazione alla sessualità e all'affettività.
L'educazione alla sessualità viene invece fornita - riferisco
ciò che mi ha trasmesso l'Assessorato del collega Marzi, quindi la
risposta è una risposta in doppio - da esperte di ostetricia e da
psicologhe dell'Azienda USL, in particolare nel terzo anno di
scuola secondaria di primo grado, in corrispondenza con le
spiegazioni da parte del docente di scienze dell'apparato
riproduttivo.
L'educazione alla sessualità verte sulla presentazione dei
metodi anticoncezionali, sulle malattie sessualmente trasmissibili,
sull'educazione all'affettività e sulle risposte alle domande degli
studenti, quindi spero con questo di aver detto rispetto alla
questione sia degli insegnanti e sia di chi è deputato a effettuare
questo tipo di interventi.
Il consultorio adolescenti "Pangolo", fino allo scorso anno
scolastico, ha sempre svolto interventi di educazione
all'affettività e sessualità in svariate scuole secondarie di primo
grado che ne hanno fatto richiesta anche durante gli anni del
Covid, tra l'altro mi riferisco - per fare un esempio - alla
Lexert, all'Einaudi e a Variney.
Per quest'anno la struttura semplice dipartimentale psicologia
dell'Azienda USL ha valutato più opportuno tornare ad occuparsi
esclusivamente delle scuole secondarie di secondo grado, non parlo
del Pangolo ma della struttura Psicologia, che peraltro
corrispondono maggiormente al suo target di utenza.
Un gruppo di ostetriche dovrebbe riprendere, proprio nel corso
di quest'anno scolastico, ad occuparsi dei progetti nelle scuole
medie, pertanto alle istituzioni scolastiche che hanno richiesto
l'intervento del Pangolo, anche a Saint-Vincent, è stata data
l'indicazione di contattare la coordinatrice dell'area territoriale
di riferimento.
Ricordo a ogni buon conto che, oltre alle attività inserite nel
catalogo dell'offerta formativa da parte della Sovrintendenza agli
studi, enti e associazioni possono liberamente trasmettere progetti
alle scuole le quali, nell'ambito della loro autonomia
organizzativa, decidono se adottarli a seguito di opportuna
delibera degli organi collegiali e le ricordo che il Consiglio
d'istituto è formato per metà da rappresentanti delle famiglie e
per l'altra metà da rappresentanti delle istituzioni, quindi sono
loro che decidono, eventualmente, se accogliere le proposte di cui
lei ha dato oggi nota.
Preciso però che per l'anno scolastico 2023-2024 non sono stati
inseriti percorsi di affettività e sessualità nel catalogo
regionale da parte della USL - sfogliandolo non ho trovato neppure
proposte da parte di associazioni, quali ad esempio Arcigay - o
proposte da parte di altri soggetti, a causa di carenze in questo
caso - da quello che mi hanno riferito per quanto riguarda la USL,
di personale sanitario, psicologi ed ostetriche, disponibili al
momento ad operare in modo sistematico nelle scuole.
È il motivo per cui non esiste nel catalogo che si trova su
"Webécole" nessun tipo di offerta esterna, rispetto alle iniziative
istituzionali, finalizzata a qualsivoglia tipo di educazione alla
sessualità.
Presidente -
Replica il consigliere Manfrin.
Manfrin (LEGA VDA) -
Ovviamente colgo positivamente la
conclusione della sua risposta, ovvero il fatto che nessuno di
questi progetti e di queste proposte si svilupperà tra il
2023-2024, da quello che dice non c'è il personale sanitario per
svolgerlo, quindi da questo punto di vista vogliamo cogliere lo
spunto positivo.
Rispetto alla risposta relativa ai docenti formati - se lei va a
leggere il testo che abbiamo depositato, non parliamo di Valle
d'Aosta, ma parliamo in generale del nostro Paese -
l'inquadramento, ovvero le attività di educazione sessuale, viene
svolto dagli insegnanti che hanno seguito un percorso
formativo.
Quello che accade nel nostro Paese è che gli insegnanti che
trasmettono queste conoscenze hanno svolto a monte una formazione,
e l'ha detto anche lei quando ha parlato della trafila dove c'è
un'esperta di ostetricia, uno psicologo della USL e un docente di
scienze che li affianca, quindi significa che c'è una formazione
alla base.
Di questo non possiamo che essere assolutamente felici, anche
perché è evidente che, quando parliamo di scuole secondarie di
primo grado, parliamo di ragazzi con un'età che varia tra gli 11 e
i 14 anni, quindi parliamo sicuramente di ragazzi che hanno un'età
nella quale essere influenzati è sicuramente possibile e l'ultima
cosa che vogliamo è che qualcuno provi a utilizzare la scuola e
progetti a vario titolo presentati per catechizzare i ragazzi su
dei temi, orientando il loro pensiero invece che permettere di
formarsi in maniera autonoma.
Se dovessi riassumere tutto questo con una dichiarazione
rispetto alle sue osservazioni, direi che sono assolutamente
soddisfatto della risposta nel sapere che non vi siano progetti
all'orizzonte, e di questo la ringrazio, ma continueremo a vigilare
perché mi pare che la pressione che alcune associazioni fanno sia
diventata particolarmente importante e l'unica cosa che mi sento di
dire - soprattutto a queste associazioni che utilizzano questi
"Cavalli di troia" per entrare e provare a "Piegare" le menti dei
ragazzi all'interno delle scuole - è: "Giù le mani dai nostri
ragazzi".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK