Consiglio Regionale della Valle d'Aosta - Oggetto del Consiglio n. 2469 del 7 giugno 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2469 del 7 giugno 2012 - Resoconto
OGGETTO N. 2469/XIII - Ritiro di risoluzione: "Impegno per il
reperimento di risorse finanziarie per il recupero di un magazzino
di stoccaggio del Parmigiano reggiano danneggiato dal
terremoto".
Risoluzione
II Consiglio regionale della Valle d'Aosta
Vista la terribile tragedia che ha colpito l'Emilia-Romagna,
dove le scosse di terremoto si susseguono ormai da diversi giorni,
seminando terrore e morte;
Appreso con dolore che le morti finora accertate sarebbero
27, i feriti 350, gli sfollati 15000 e che si stimano danni per 500
milioni di euro alla produzione agroalimentare, senza contare i
danni riguardanti la produzione industriale dell'area e
l'incommensurabile danno morale subito da chi ha perso
tutto;
Preoccupato dal ripetersi di disastri di tale genere,
considerato soprattutto che, pur essendoci zone a basso, medio ed
alto rischio, tutta l'Italia è sismica e che occorre quindi
lavorare sul monitoraggio e sulla prevenzione;
Convinto della necessità di intervenire subito al fine di
gestire l'emergenza, nonché dell'importanza per il futuro di
provvedere a correggere le distorsioni che ancora caratterizzano
l'edilizia pubblica, affinché le strutture di nuova costruzione
possano dirsi realmente antisismiche;
Considerato fondamentale dare il proprio sostegno alle
popolazioni emiliane colpite dal terremoto affinché possano
ricominciare a sperare di ricostruire il loro presente, partendo da
iniziative concrete di aiuto da attuare sul territorio, provvedendo
da subito anche alla ricostruzione del tessuto economico;
Esprime
il cordoglio per le vittime del terremoto e la propria
solidarietà nei confronti dei cittadini emiliani colpiti così
duramente dal sisma
E si impegna
a reperire, in sede di assestamento del bilancio di
previsione per l'anno 2012, le risorse necessarie per finanziare il
recupero di un magazzino di stoccaggio del Parmigiano reggiano, o
di parte di esso, gravemente danneggiato dal terremoto che ha
colpito l'Emilia-Romagna.
F.to: Carmela Fontana - Donzel - Rigo - Cerise Giuseppe -
Chatrian - Patrizia Morelli - Bertin - Louvin
Presidente
- La parola alla Consigliera Carmela
Fontana.
Fontana (PD)
- Grazie Presidente.
Vista la terribile tragedia che ha colpito l'Emilia Romagna,
dove le scosse di terremoto si susseguono ormai da diversi giorni,
seminando terrore e morte; appreso con dolore che le morti finora
accertate sarebbero 27, i feriti 350, gli sfollati 15.000 e che si
stimano danni per 500 milioni di euro alla produzione
agroalimentare, senza contare i danni riguardanti la produzione
industriale dell'area e l'incommensurabile danno morale subito da
chi ha perso tutto; preoccupata dal ripetersi di disastri di tale
genere, considerato soprattutto che, pur essendoci zone a basso,
medio ed alto rischio, tutta l'Italia è sismica e che occorre
quindi lavorare sul monitoraggio e sulla prevenzione; convinta
della necessità di intervenire subito al fine di gestire
l'emergenza, nonché dell'importanza per il futuro di provvedere a
correggere le distorsioni che ancora caratterizzano l'edilizia
pubblica, affinché le strutture di nuova costruzione possano dirsi
realmente antisismiche; considerato fondamentale dare il proprio
sostegno alle popolazioni emiliane colpite dal terremoto affinché
possano ricominciare a sperare di ricostruire il loro presente,
partendo da iniziative concrete di aiuto da attuare sul territorio,
provvedendo da subito anche alla ricostruzione del tessuto
economico, esprime il cordoglio per le vittime del terremoto e la
propria solidarietà nei confronti dei cittadini emiliani colpiti
così duramente dal sisma e si impegna a reperire, in sede di
assestamento del bilancio di previsione per l'anno 2012, le risorse
necessarie per finanziare il recupero di un magazzino di stoccaggio
del Parmigiano reggiano, o di parte di esso, gravemente danneggiato
dal terremoto che ha colpito l'Emilia-Romagna. Grazie.
Presidente
- Dichiaro aperta la discussione generale. Se
nessuno chiede la parola, dichiaro chiusa la discussione
generale.
La parola al Presidente della Regione, Rollandin.
Rollandin (UV)
- Grazie Presidente.
La collega Fontana ha voluto ricordare la partecipazione al
dolore delle popolazioni colpite dal sisma, come abbiamo fatto in
questo Consiglio, quindi condividiamo quello che lei ha detto.
Condividiamo la preoccupazione per le nuove costruzioni che siano a
norma, che abbiano i requisiti, per evitare, con il ripetersi di
scosse sismiche, effetti drammatici come quelli che stiamo
vivendo.
Nel merito della risoluzione ricordo due aspetti: per quanto
riguarda il Parmigiano reggiano, ha visto che è in atto una vendita
a cui partecipano per fortuna tutti, so che in Valle è aperta
questa partecipazione all'acquisto dei prodotti; per quanto
riguarda la proposta di ricostruire una struttura per il Parmigiano
reggiano, vorrei dire che la gran parte di queste proprietà sono
delle cooperative che hanno la proprietà anche dei magazzini.
Quindi siamo d'accordo di intervenire e, come Giunta, abbiamo
proposto un primo finanziamento di 50.000 euro, ma come abbiamo
fatto in Liguria, di solito prendiamo contatti con il Presidente
della Regione, a cui diamo la disponibilità per indirizzarci verso
un aiuto mirato, cioè trovare un collegamento che sia
istituzionale, nel senso che se faccio una cosa, la faccio in
accordo con la realtà locale che può dare indicazioni su dove e
come finalizzare un certo intervento, in una dimensione che è
comprensibile. Adesso non siamo in grado di dire, come abbiamo
fatto in altre situazioni, ad esempio per la Basilicata quando
siamo intervenuti: "stiamo terminando il lavoro"; abbiamo a più
riprese incrementato le somme a disposizione.
Quindi le chiederei - comprendendo lo spirito e ribadendo la
nostra disponibilità ad intervenire in questo modo - di ritirare la
risoluzione che va in una logica comprensibile in senso generale,
ma meno nello specifico. Non ci sentiamo di impegnarci per rifare
un capannone, che può essere di una cooperativa o di un privato;
riteniamo più corretto il rapporto istituzionale ed in questo senso
aggiorneremo il Consiglio, siamo disponibili a vedere con i
Capigruppo come finalizzare questo tipo di intervento. Le chiederei
pertanto di capire le ragioni che ho appena espresso.
Presidente
- La parola al Consigliere Donzel.
Donzel (PD)
- Non c'è nessuna volontà da parte nostra su
una questione tanto delicata di fare né i primi della classe, né
quelli che la sanno più lunga.
C'è stato un grosso sforzo della collega Fontana con altri
Capigruppo per arrivare ad una mozione condivisa, sarebbe stato
simpatico se la maggioranza avesse cercato di esplicitare queste
cose e non arrivare qui dicendo: già facciamo tutto bene...e non
coinvolgere la minoranza in un documento congiunto, che sarebbe
uscito. Noi sottoscriviamo le cose che state facendo, va benissimo
il rapporto istituzionale.
Ritiriamo la risoluzione, però quella era l'idea, e qui davvero
è stata importante l'azione della collega; mi dispiace che non ci
sia stata la sensibilità di cogliere quanto sia importante un
documento del Consiglio regionale, piuttosto che un "la Giunta ha
fatto". La Giunta ha fatto bene, lo abbiamo ripetuto tante volte,
anche in interviste ho detto che la Regione Valle d'Aosta sta
facendo tantissimo, quindi non è questo in discussione. Era invece
l'idea di far parte tutto il Consiglio, tutto qui. La risoluzione è
ritirata e la sottolineatura del magazzino era rivolta al fatto che
da parte del rilancio produttivo...la necessità di mettere in moto
la macchina produttiva al più presto, quello è un settore delicato
perché non si può mai fermare, la produzione del latte è continua,
quindi lo stoccaggio è uno degli aspetti importanti.
Da parte nostra c'è la disponibilità a ritirarla, ma spero che
sia stato capito lo sforzo della collega, e dispiace che questo
Consiglio non abbia un documento come Consiglio, nel quale non
facciamo altro che dire: "fa bene la Giunta"!
Presidente
- La parola alla Consigliera Carmela
Fontana.
Fontana (PD)
- Annuncio che ritiro la risoluzione per le
motivazioni che ha detto il collega Donzel, pur esprimendo il mio
rammarico, perché ho coinvolto tutti i Capigruppo di maggioranza,
con la volontà di collaborare insieme e anche di emendare la
risoluzione, e non mi è stata data questa possibilità. Sarebbe
stato bello se tutto il Consiglio avesse votato una risoluzione
congiunta, ma non è stato possibile. Ne prendiamo atto. Grazie.
Presidente
- La risoluzione è ritirata.
Il Consiglio prende atto del ritiro.
Presidente
- I lavori dell'odierna adunanza del Consiglio
sono terminati.
La seduta è tolta.
---
L'adunanza termina alle ore 12,21.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK