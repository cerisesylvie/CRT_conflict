Consiglio Regionale della Valle d'Aosta - Oggetto del Consiglio n. 882 del 23 settembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 882 del 23 settembre 2021 - Resoconto
OGGETTO N. 882/XVI - Interpellanza: "Risultanze dell'incontro
tra Regione e Comune di Chamois sul tema dell'esternalizzazione
della gestione della funivia Buisson-Chamois".
Bertin (Presidente) -
Punto n. 43. Il consigliere Aggravi
per l'illustrazione.
Aggravi (LEGA VDA) -
L'interpellanza che ho presentato
con i colleghi Planaz e Brunod parte in realtà dal DEFR 2020-2022,
all'interno del quale si prevedeva - tra gli obiettivi tabellari
che si era dato all'epoca il Governo - l'esternalizzazione della
gestione della funivia e della telecabina Buisson-Chamois.
L'obiettivo risultato atteso era quello di una gestione più snella
ed efficace in relazione alle regole più dinamiche del mondo
privato rispetto a quello pubblico e bla bla bla, tante intenzioni
che ovviamente si scrivono nel DEFR.
Nel DEFR 21-23 non si trova nulla, non c'è traccia di che cosa
si stia facendo e molto probabilmente abbiamo pensato che ci fosse
un "effetto traslazione" dovuto anche al periodo.
Si arriva poi ai giorni nostri e l'oggetto dell'interpellanza si
fa un pochettino più complicato, nel senso che una deliberazione
del Consiglio comunale di Chamois esprime all'Amministrazione
regionale la propria "disponibilità alla gestione della funivia per
il trasporto passeggeri e della teleferica per il trasporto
materiale da Buisson a Chamois alle condizioni di cui allegata
bozza" e c'è una lettera predisposta dal Sindaco.
L'interpellanza ha quali obiettivi appunto di capire quali siano
state le conclusioni sorte nel corso di un incontro citato nel
giugno scorso e quale sia lo stato attuale della vicenda; quali
siano le risultanze delle valutazioni degli studi condotti dalle
Amministrazioni regionali in merito alle esternalizzazioni della
gestione della funivia teleferica, questo perché nel DEFR che
citavo precedentemente si diceva appunto che era in corso di
espletamento uno studio per identificare la miglior soluzione
gestionale per la funivia;      quali saranno
gli effetti in termini di bilancio e in materia gestionale per
l'Amministrazione regionale, quali per il Comune di Chamois e,
soprattutto, quali siano gli intendimenti dell'Amministrazione
regionale a fronte delle criticità emerse nel corso del
dibattimento avvenuto nel luglio scorso al Consiglio comunale.
Perché è importante quello che è stato detto in sede di
dibattimento del Consiglio comunale e su cui mi voglio concentrare?
Perché se l'oggetto del Consiglio appunto è stato valutare di
offrire all'Amministrazione regionale la possibilità che venga
affidata al comune di Chamois la gestione della funivia e della
teleferica, se uno va a leggere gli atti del Consiglio, ci sono
alcuni passaggi meritevoli di particolare attenzione; in
particolare sulla parte legata al parere di legittimità del
provvedimento in cui ho trovato in particolare tre passaggi che
vanno considerati, anche in senso lato, ovvero si riporta, e cito
testualmente dall'atto pubblico: "Se l'atto spetta al Consiglio
comunale" - viene detto che - "Sembrano però profilarsi alcuni
aspetti tipici delle figure sintomatiche dell'eccesso di potere,
nella fattispecie innanzitutto del travisamento ed erronea
valutazione dei fatti", che non è una frase proprio leggera.
Vi è poi un passaggio più di natura economica che io ritengo il
centro di questa delibera che dice: "La sproporzione tra il compito
che si offre di svolgere la capacità organizzativa economica in
essere del Comune è evidente già solo considerando che sommando al
bilancio attuale gestito dal Comune, quello della gestione della
funivia per trasporto passeggeri, si andrebbero quasi a raddoppiare
gli importi di pareggio. Quindi di fatto probabilmente raddoppiando
l'entità delle operazioni contabili necessarie e la dimensione dei
flussi di cassa indispensabili per garantire la continuità del buon
andamento dell'azione amministrativa". Si parla addirittura di
fattispecie di sviamento di potere, cioè ci sono dei termini
abbastanza forti.
Detto questo, nella parte finale di questa introduzione al
deliberato, si dice che: "Anche altro aspetto che è opportuno
considerare attiene poi alla irragionevolezza e illogicità
dell'atto di offerta di disponibilità alla Regione rinvenibile
innanzitutto nella non necessità del medesimo alla luce del fatto
che l'Amministrazione regionale sta assicurando e continuerebbe ad
assicurare comunque il servizio di trasporto passeggeri, seppur
magari con modalità diverse ma sempre assolutamente rispettose del
quadro normativo del settore risultando così del tutto superfluo
l'intervento anche sostitutivo del Comune. Si esprimono pertanto
forti dubbi e perplessità sulla legittimità del presente
provvedimento con cui il Consiglio comunale offre
all'Amministrazione regionale la propria disponibilità a vedersi
affidata anche la gestione della funivia per trasporto passeggeri
che da Buisson sale fino a Corgnolaz".
C'è poi un passaggio - e qui penso che l'Assessore sia bene che
faccia, e farà sicuramente chiarezza - dove vi è l'intervento del
Vicesindaco del Comune che, tra le altre cose, comunica che
l'apparente premura di portare in Consiglio comunale la discussione
di questo argomento deriva esclusivamente dalla fretta manifestata
dalla Regione di fare passi avanti nella gestione dossier
funivia.
Aggiungo, come se non bastasse, un altro aspetto: nella
dichiarazione di voto contrario - ed è sempre agli atti - la
minoranza giustamente argomenta dicendo che c'è un assioma di base:
"non si vorrebbe arrivare a una gestione diretta ma il rischio di
un appalto europeo in cui può arrivare chiunque è troppo alto".
Ora io non voglio entrare nel discorso delle logiche di mercato
e non voglio soprattutto entrare nelle
querelle
interne al
Comune di Chamois, però mi pongo un dubbio di questo genere: prima
si parla nel DEFR di esternalizzazione, di bandi e quant'altro e lì
capiremo quello che è stato fatto e quello che verrà fatto,
dall'altra parte però mi dico anche: qual è il peso di questa
gestione per l'Ente comune e per l'Ente regione? E, soprattutto,
ancorché sia corretto, servizi di questo tipo - che siano dati a un
ente pubblico o un ente privato - sono sostenibili dall'ente
pubblico? Sono sostenibili dall'ente privato? Chiediamoci poi anche
questo, perché sennò sembra che sono solo dalla parte del privato,
perché altrimenti rischiamo, come spesso capita, di voler comunque
cercare in tutte le maniere di mantenere una prassi o un servizio,
rischiando che a lungo andare ci siano delle criticità non da
poco.
E questo lo dico anche perché? Perché comunque l'utilizzo della
funivia - della teleferica nel caso di Chamois - è sicuramente un
esempio, un unicum, non soltanto per la nostra regione, ma anche in
senso lato e se parliamo, tra l'altro, anche di altre tipologie di
funicolari che collegano dei paesi, non sto parlando del
collegamento Cime Bianche - lo dico per l'altra parte del tavolo -
e non ci sono croci a Chamois - ci sono stato poco tempo fa e non
ne ho viste - ma detto questo è bene considerare la sostenibilità
delle cose, perché, altrimenti, "per paura dello straniero che può
passare il Buthier", alla fine della fiera ci creiamo dei grossi
problemi, e questo lo dico nell'interesse di tutti, perché spesso e
volentieri vediamo un grande spauracchio, poi in realtà il fantasma
ce l'abbiamo in casa, perché è inutile che poi si generi una
gestione di uno-due anni, perché così deve essere, e poi il terzo
anno dobbiamo tappare il buco.
Ecco, io l'ho semplificato visto che mi si dice che spesso parlo
complicato, ma quando si parla di soldi è bene essere precisi,
brutali e diretti. Grazie Assessore.
Presidente -
Risponde l'assessore Bertschy.
Bertschy (AV-SA) -
Grazie a lei, consigliere Aggravi, a
parti invertite avrei fatto la stessa interpellanza, perché il tema
è ovviamente un tema che ha necessità di essere trattato con la
massima trasparenza, con la massima prudenza e con l'intenzione di
fare la migliore scelta.
La premessa è che la Regione gestisce una funivia ed è come se
guidasse il pullman o i treni: non è il compito della Regione,
soprattutto in una situazione dove per certi versi diventa
controllore-controllato e quindi questo è il tema dal quale ha
origine già dal 2016 un percorso che ci ha portato ad avvicinarci
alla tappa che poi nel 2019 è diventata la tappa per procedere allo
studio per l'esternalizzazione.
Le cose che chiede nell'interpellanza e anche le premesse della
sua interpellanza sono assolutamente condivisibili, su queste
bisogna confrontarci e trovare poi appunto il percorso giusto per
dare un futuro sempre migliore, sostenibile e nell'interesse della
comunità.
Quali sono le cose che tra il 19 e il 21 sono cambiate e che
hanno portato a fare questa ulteriore valutazione? L'ordinaria
amministrazione non ha permesso all'Amministrazione regionale di
portare avanti tutta l'attività che si era immaginata di fare e,
inoltre, nel settembre 2020 le elezioni comunali e regionali hanno
determinato un nuovo quadro e un nuovo assetto istituzionale. Dopo
queste lezioni, si è ripreso a discutere con la nuova
Amministrazione comunale sul percorso che stiamo facendo, che è
quello dello studio di esternalizzazione del servizio, chiedendo
però all'Amministrazione comunale quale intenzione e quale
interesse potesse avere rispetto a una eventuale gestione in
convenzione dell'impianto.
Lo abbiamo chiesto in un paio di riunioni proprio per fare in
modo che la scelta per andare all'esternalizzazione del servizio
fosse una scelta prima di tutto condivisa dal territorio, in una
logica che credo tutti condividiamo: si parte come sempre dai
nostri comuni, cercando di non lasciare poi a loro, ovviamente, i
problemi.
Non si tratta di fretta: le delibere poi ognuno le scrive come
vuole, ma la nostra non era fretta, ma necessità di concludere un
percorso per poterlo avviare in via definitiva.
Tra l'altro personalmente ritengo che il tentativo e lo sforzo
per permettere al Comune di gestirsi la cosa più importante che ha,
il suo collegamento con il territorio, sia uno sforzo meritevole e
ringrazio l'Amministrazione comunale, per averlo voluto comunque
approfondire, e il Sindaco per aver aperto questa fase di
trattativa e di lavoro.
La scelta di farlo attraverso una delibera è una scelta che ha
fatto l'Amministrazione comunale, che però condivido, perché ha
permesso a tutti di portare in evidenza una proposta per poterla
discutere.
Quindi, fatte queste premesse, per arrivare alle risposte alle
sue richieste, dico anche che è in corso la revisione generale
della funivia e la funivia potrà esercire fino al 2056, però ci
sarà prima un'altra revisione ventennale e tutte le attività.
Quindi, per quanto riguarda quali siano le conclusioni sorte nel
citato incontro del giugno scorso e quale sia lo stato attuale
della vicenda ce li siamo già raccontati, nel senso che si è
chiesto al Comune di valutare l'interesse per questa proposta, il
Comune ha fatto le sue valutazioni e le ha espresse attraverso una
lettera che contiene delle premesse e sei punti. I primi tre
sicuramente sono di tipo politico, il quarto, il quinto e il sesto
meritano invece un approfondimento di tipo tecnico-amministrativo
perché si propongono delle cifre, dei canoni e su quello dovremo
confrontarci.
Il tema è quello di ridare un'efficienza al sistema gestionale,
sapendo bene che - oltre a essere nelle condizioni che ho già
espresso - l'Amministrazione pubblica si trova nella rigida
gestione dei problemi della gestione personale con la difficoltà a
stabilizzare il personale formato, a fare della buona
commercializzazione sul territorio... conflitto di interessi, le
criticità nella gestione degli acquisti. Abbiamo dovuto in passato
rincorrere anche solo il sistema delle manutenzioni, quindi c'è un
tema che ci ha portato a fare questa proposta e che, evidentemente,
non deve diventare lo stesso tema per una gestione da parte del
Comune: o si è in grado di fare dei passi avanti in questa
direzione o la strada dell'esternalizzazione deve essere vista come
la strada migliore, ma in accordo con il Comune.
La seconda domanda, "quali siano le risultanze delle valutazioni
e degli studi effettuati": nella visione dell'esternalizzazione si
sono affrontati e si sono anche analizzati i modelli gestionali
degli altri territori e si è trovata, come è normale che sia, molta
attività sull'esternalizzazione dei contratti. Ci sono alcune
grandi funivie che vengono gestite attraverso società pubbliche,
direi che per noi non è il momento di insistere su quella strada,
quindi la strada che abbiamo individuato - o quella della
convenzione o quella dell'esternalizzazione - ci sembra la strada
migliore.
Ovviamente poi possiamo fornire un po' di documentazione su
quello che è stato fatto.
Sul terzo punto "quali saranno gli effetti in termini di
bilancio in materia gestionale per l'Amministrazione regionale...
comune di Chamois": a oggi non esiste un bilancio analitico della
gestione della funivia, perché sta all'interno della nostra... C'è
invece un bilancio della società in house perché i due impianti
vanno visti in maniera differenziata, nel senso che la funivia è
gestita dall'Amministrazione regionale, mentre la teleferica è
gestita dall'Amministrazione comunale attraverso la sua società in
house.
Per quanto riguarda la teleferica c'è un bilancio; per quanto
riguarda noi, ci sono dei dati che io le indico: più o meno i costi
sono intorno al milione di euro, una buona parte dei costi per il
personale: 770 mila euro per l'ultimo bilancio, mentre i ricavi
vanno intorno ai 460-470 mila euro, quindi già oggi c'è un
intervento pubblico a compensazione dei ricavi che, evidentemente,
vengono a mancare.
Quindi non si tratta tanto di un buco, ma di gestire un servizio
pubblico, tant'è vero che l'esternalizzazione andrebbe fatta con un
canone di gestione.
In tutto questo, ovviamente, rientrano i problemi di un servizio
come questo, che, se è tutto commerciale, viene a mancare la parte
pubblica, quindi il servizio notturno per il soccorso o le corse
speciali per i residenti, mentre se è tutto pubblico crea le
differenze che conosciamo.
Infine, "quali siano gli intendimenti dell'Amministrazione
regionale a fronte delle criticità emerse nel corso del
dibattimento": io ho letto con attenzione la delibera e devo dire
che per quello che ci riguarda non abbiamo nessuna intenzione di
creare un problema comune, anzi, le osservazioni andranno
analizzate, le stiamo analizzando con le nostre strutture, perché
nelle intenzioni non c'è proprio quella di creare al Comune di
Chamois un problema, ma piuttosto di creare un'opportunità per uno
sviluppo diverso.
Quindi c'è un tavolo di lavoro a livello regionale che si sta
confrontando - personale e strutture, ovviamente degli impianti a
fune - che ha concluso una prima fase di analisi delle richieste
che il Comune ha fatto e si aprirà adesso un confronto con il
Comune per capire quali siano eventualmente i problemi superabili e
quali no.
Alla fine di questo lavoro si assumeranno le decisioni
necessarie in piena trasparenza e con il coinvolgimento,
ovviamente, di tutti i gruppi consiliari; oggi siamo anche qui per
rispondere a questo.
Dovrà essere un buon accordo e un buon rapporto tra enti
pubblici. Se ci saranno queste condizioni non aumenteranno i costi
- perché anche l'Amministrazione regionale non deve presentare un
aumento dei costi - e si potrà andare avanti, altrimenti avremo
fatto tutto il possibile per fare la scelta migliore possibile
nell'interesse dell'Amministrazione regionale, del Comune e
dell'interesse ovviamente sociale economico di quel territorio e di
tutta la Valle d'Aosta.
Presidente -
Per la replica, il consigliere Aggravi.
Aggravi (LEGA VDA) -
Grazie, Assessore, per la
disponibilità e per la risposta.
Preciso una cosa: laddove con una battuta parlavo di "buco",
ovviamente non intendevo il disavanzo attuale tra i costi
dell'impianto e della gestione e i ricavi, perché il trasporto
pubblico sappiamo che va sempre in perdita, ma parlavo in
prospettiva della possibilità che quel disavanzo possa diventare
maggiore, perché sappiamo che, quando si parla di un servizio
pubblico, la sostenibilità sta laddove il disavanzo è sostenibile,
perché altrimenti poi ci si avvicina ovviamente a una situazione
d'insostenibilità e quindi bisognerà fare altre scelte.
Sicuramente, come anche su altre scelte, altre tematiche,
condividiamo la necessità di una condivisione con l'ente locale,
con la partecipata locale, sicuramente altrettanto non bisogna però
poi sfociare - come ho già detto e come in parte riconosco anche
dalla risposta - nel rischio di andare oltre, ovvero bisogna poi
anche vedere conti alla mano se il servizio è sostenibile. Lei
parlava anche dell'esercizio fino al 2056: è vero che c'è un'altra
revisione, ma è un orizzonte di tempo sufficientemente ampio per
comprendere effettivamente se i piani stanno in piedi.
Quindi io mi auguro che al di là degli aggettivi che ci sono
nella delibera - e soprattutto in determinati passaggi - che il
Comune al suo interno possa trovare una via che sia meno forte
delle frasi contenute all'interno del deliberato, dall'altro lato
che questo tavolo di confronto possa appunto dirimere le criticità
presenti e - nel caso in cui si identificassero criticità non
sostenibili per chi poi eserciterà la cosa - individuare una
soluzione invece che possa consentire una sostenibilità.
Poi sappiamo che anche questi tentativi di assegnare all'esterno
i servizi hanno delle ulteriori criticità, perché ovviamente chi
partecipa alla gara deve anche valutare una sostenibilità
dell'investimento privato, però ovviamente questo è un altro
discorso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK