Consiglio Regionale della Valle d'Aosta - Oggetto del Consiglio n. 2104 del 27 luglio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2104 del 27 luglio 2006 - Resoconto
OGGETTO N. 2104/XII - Discussione e inizio della votazione
del disegno di legge: "Manutenzione, per l'anno 2006, del sistema
normativo regionale. Modificazioni di leggi regionali e altre
disposizioni".
CAPO I
INDUSTRIA, ARTIGIANATO, ENERGIA E POLITICHE DEL
LAVORO
Articolo 1
(Disposizioni in materia di servizi camerali. Modificazioni
alla legge regionale 20 maggio 2002, n. 7)
1. Dopo il comma 3 dell'articolo 1 della legge regionale 20
maggio 2002, n. 7 (Riordino dei servizi camerali della Valle
d'Aosta), è inserito il seguente:
"3bis. La Chambre ha sede in Aosta o in un Comune del
circondario e competenza sull'intero territorio regionale; essa può
costituire uffici periferici, mediante deliberazione del Consiglio
di cui all'articolo 6.".
2. Dopo il comma 6 dell'articolo 16 della l.r. 7/2002, è
aggiunto il seguente:
"6bis. Per il personale dell'Amministrazione regionale
inquadrato nei ruoli della Chambre in applicazione del presente
articolo, l'accertamento della conoscenza della lingua italiana o
francese conseguito presso l'Amministrazione regionale conserva
validità presso la Chambre, in relazione alla fascia funzionale cui
lo stesso si riferisce.".
Articolo 2
(Disposizioni in materia di artigianato valdostano di
tradizione. Modificazioni alla legge regionale 21 gennaio 2003, n.
2)
1. La lettera d) del comma 1 dell'articolo 3 della legge
regionale 21 gennaio 2003, n. 2 (Tutela e valorizzazione
dell'artigianato valdostano di tradizione), è sostituita dalla
seguente:
"d) intaglio decorativo;".
2. Al comma 4 dell'articolo 7 della l.r. 2/2003, è aggiunto,
in fine, il seguente periodo: "Tali produttori non possono in ogni
caso superare il 30 per cento degli espositori ammessi nel settore
tradizionale.".
3. Dopo il comma 7 dell'articolo 8 della l.r. 2/2003, è
inserito il seguente:
"7bis. L'iscrizione è sospesa d'ufficio per un periodo di sei
mesi, con provvedimento del dirigente della struttura competente,
nel caso di produttori iscritti al Registro nei confronti dei quali
sia contestata in forma scritta, per più di una volta in due anni,
la presentazione di produzioni non ammissibili, nell'ambito delle
manifestazioni di cui all'articolo 7, comma 1.".
4. Al comma 9 dell'articolo 8 della l.r. 2/2003, le parole:
"con cadenza mensile" sono sostituite dalle seguenti: "con cadenza
bimestrale".
Articolo 3
(Disposizioni in materia di politiche regionali del lavoro e
di riorganizzazione dei servizi per l'impiego. Modificazioni alla
legge regionale 31 marzo 2003, n. 7)
1. L'articolo 5 della legge regionale 31 marzo 2003, n. 7
(Disposizioni in materia di politiche regionali del lavoro, di
formazione professionale e di riorganizzazione dei servizi per
l'impiego), è sostituito dal seguente:
"Articolo 5
(Programma annuale)
1. In
esecuzione del Piano triennale, la Giunta
regionale, sentito il Consiglio per le politiche del lavoro di cui
all'articolo 6, adotta il programma annuale degli interventi di
politiche attive del lavoro, delle azioni di formazione
professionale, delle attività di orientamento e di sviluppo dei
servizi per l'impiego, predisposto dalla struttura regionale
competente in materia di programmazione e gestione delle politiche
del lavoro e della formazione professionale.".
2. Al comma 2 dell'articolo 35 della l.r. 7/2003, sono
aggiunti, in fine, i seguenti periodi: "In caso di acquisto di
locali, la Regione, nei limiti delle disponibilità finanziarie, può
contribuire al finanziamento dell'iniziativa, mediante la
concessione di contributi ai Comuni interessati, con le modalità e
sulla base dei criteri stabiliti con deliberazione della Giunta
regionale, fino al 100 per cento della relativa spesa; non sono in
ogni caso ammesse a contributo le spese relative alla manutenzione
ordinaria e straordinaria dei predetti locali.".
Articolo 4
(Disposizioni in materia di interventi promozionali per l'uso
razionale dell'energia. Modificazione alla legge regionale 3
gennaio 2006, n. 3)
1. Al comma 3 dell'articolo 1 della legge regionale 3 gennaio
2006, n. 3 (Nuove disposizioni in materia di interventi regionali
per la promozione dell'uso razionale dell'energia), sono aggiunte,
in fine, le seguenti parole: "e per l'installazione di impianti
dimostrativi destinati alla climatizzazione degli ambienti e alla
produzione di acqua calda sanitaria".
CAPO II
LAVORI PUBBLICI, EDILIZIA RESIDENZIALE PUBBLICA, AMBIENTE E
GOVERNO DEL TERRITORIO
Articolo 5
(Disposizioni in materia di conferimento di rifiuti solidi
urbani e assimilati. Modificazione alla legge regionale 16 agosto
1982, n. 37)
1. Dopo il comma primo dell'articolo 3 della legge regionale
16 agosto 1982, n. 37 (Norme per lo smaltimento dei rifiuti
solidi), è aggiunto il seguente:
"1bis. Rientra inoltre nella fase di conferimento, come
definita al comma primo, numero 1), la consegna da parte dei
produttori dei rifiuti urbani e assimilati, anche in forma
differenziata, presso i centri comunali di conferimento o isole
ecologiche, opportunamente attrezzati. Tali centri o isole
ecologiche, in quanto assicurano il raggruppamento dei rifiuti
urbani e assimilati in frazioni merceologiche omogenee ai fini
della raccolta e del successivo avvio alle operazioni di
smaltimento e di recupero, non rientrano nelle operazioni di
smaltimento e di recupero, come specificate negli allegati B e C
del decreto legislativo 5 febbraio 1997, n. 22 (Attuazione della
direttiva 91/156/CEE sui rifiuti, della direttiva 91/689/CEE sui
rifiuti pericolosi e della direttiva 94/62/CE sugli imballaggi e
sui rifiuti di imballaggio), e successive modificazioni, e non sono
assoggettati al regime autorizzativo di cui agli articoli 27, 28 e
33 del medesimo decreto.".
Articolo 6
(Definizione di procedimenti pendenti, preordinati
all'erogazione dei contributi di cui alla legge regionale 28
febbraio 1990, n. 10)
1. A
decorrere dalla data di entrata in vigore della
legge regionale 10 agosto 2004, n. 16 (Nuove disposizioni in
materia di gestione e funzionamento del parco naturale Mont Avic.
Abrogazione delle leggi regionali 19 ottobre 1989, n. 66, 30 luglio
1991, n. 31, e 16 agosto 2001, n. 16), vige nuovamente l'articolo
21, comma 3, lettera a), della legge regionale 30 luglio 1991, n.
30 (Norme per l'istituzione di aree naturali protette), al solo
fine della definizione dei procedimenti preordinati alla
concessione e all'erogazione dei contributi di cui all'articolo 6
della legge regionale 28 febbraio 1990, n. 10 (Norme concernenti
l'obbligo di costruzione del manto di copertura in lose di pietra e
la disciplina dei relativi benefici economici. Abrogazione della
legge regionale 12 dicembre 1986, n. 71 e successive
modificazioni), in favore di coloro che hanno terminato i lavori di
rifacimento del manto di copertura del tetto in lose di pietra
entro la data di entrata in vigore della citata l.r.
16/2004.
Articolo 7
(Disposizioni in materia di incarichi per il supporto alle
attività inerenti alla realizzazione di opere pubbliche.
Modificazioni alla legge regionale 20 giugno 1996, n. 12)
1. Al comma 2 dell'articolo 6 della legge regionale 20 giugno
1996, n. 12 (Legge regionale in materia di lavori pubblici), sono
aggiunti, in fine, i seguenti periodi: "All'individuazione dei
bisogni procedono le strutture tecniche delle singole
amministrazioni competenti; è tuttavia consentito il ricorso a
strutture specialistiche esterne individuate ai sensi della legge
regionale 28 aprile 1998, n. 18 (Norme per il conferimento di
incarichi a soggetti esterni all'Amministrazione regionale, per la
costituzione di organi collegiali non permanenti, per
l'organizzazione e la partecipazione a manifestazioni pubbliche e
per azioni promozionali e pubblicitarie), in mancanza della
competente struttura tecnica o nell'ipotesi di sua inadeguatezza o
temporanea indisponibilità in relazione alle attività in
corso.".
2. Al comma 4 dell'articolo 6 della l.r. 12/1996, come
sostituito dall'articolo 5, comma 1, della legge regionale 5 agosto
2005, n. 19, le parole: "ai sensi della legge regionale 28 aprile
1998, n. 18 (Norme per il conferimento di incarichi a soggetti
esterni all'amministrazione regionale, per la costituzione di
organi collegiali non permanenti, per l'organizzazione e la
partecipazione a manifestazioni pubbliche e per azioni promozionali
e pubblicitarie)," sono sostituite dalle seguenti: "ai sensi della
l.r. 18/1998".
3. Dopo il comma 4 dell'articolo 6 della l.r. 12/1996, come
modificato dal comma 2, è inserito il seguente:
"4bis. Nel caso di incarichi a strutture specialistiche
esterne conferiti con le modalità di cui ai commi 2 e 4, in deroga
a quanto stabilito dall'articolo 5, commi 2 e 3, della l.r.
18/1998, i soggetti incaricati possono essere titolari
contemporaneamente di più di un incarico e la durata dell'incarico,
in relazione alle specifiche esigenze dello studio da svolgere, può
avere durata superiore agli undici mesi.".
Articolo 8
(Disposizioni in materia di composizione delle commissioni
edilizie comunali. Modificazione alla legge regionale 6 aprile
1998, n. 11)
1. Il comma 4 dell'articolo 55 della legge regionale 6 aprile
1998, n. 11 (Normativa urbanistica e di pianificazione territoriale
della Valle d'Aosta), è sostituito dal seguente:
"4. I componenti della commissione edilizia sono scelti fra
soggetti competenti per esperienza e specifica preparazione nelle
discipline riguardanti l'edilizia, l'urbanistica e l'ambiente. La
commissione è formata dal numero di componenti eletti definito dal
regolamento edilizio in misura non inferiore a tre e non superiore
a sette, ivi compreso l'esperto in materia di tutela del paesaggio
individuato ai sensi della legge regionale 27 maggio 1994, n. 18
(Deleghe ai Comuni della Valle d'Aosta di funzioni amministrative
in materia di tutela del paesaggio), e, in qualità di componente di
diritto, da un rappresentante del servizio igienico-sanitario
dell'Azienda sanitaria regionale.".
Articolo 9
(Disposizioni in materia di lavori pubblici afferenti alle
attività di protezione civile. Modificazioni alla legge regionale
18 gennaio 2001, n. 5)
1. Il comma 1 dell'articolo 9 della legge regionale 18
gennaio 2001, n. 5 (Organizzazione delle attività regionali di
protezione civile), è sostituito dal seguente:
"1. Al fine di prevenire l'insorgere di pericolo immediato di
danni alle persone e ai beni o per garantire l'erogazione dei
servizi primari e il collegamento tra gli abitati, la Giunta
regionale può concedere, nei limiti degli stanziamenti di bilancio
e della percentuale massima di cui all'articolo 8, comma 2,
contributi in conto capitale per la realizzazione, da parte dei
Comuni nell'esercizio delle competenze agli stessi attribuite dalla
presente legge, di interventi di somma urgenza, come definiti
dall'articolo 15ter, comma 10, della l.r. 12/1996, introdotto
dall'articolo 14 della legge regionale 5 agosto 2005, n.
19.".
2. Al comma 4 dell'articolo 9 della l.r. 5/2001, le parole:
", se dichiarati di somma o imperiosa urgenza, certificata dal
responsabile del procedimento dell'amministrazione procedente,"
sono soppresse.
Articolo 10
(Proroga del termine per la sperimentazione della televisione
digitale terrestre e della rete unitaria della pubblica
amministrazione. Modificazione alla legge regionale 4 novembre
2005, n. 25)
1. Al comma 1 dell'articolo 24 della legge regionale 4
novembre 2005, n. 25 (Disciplina per l'installazione, la
localizzazione e l'esercizio di stazioni radioelettriche e di
strutture di radiotelecomunicazioni. Modificazioni alla legge
regionale 6 aprile 1998, n. 11 (Normativa urbanistica e di
pianificazione territoriale della Valle d'Aosta), e abrogazione
della legge regionale 21 agosto 2000, n. 31), le parole: "31
dicembre 2006" sono sostituite dalle seguenti: "31 dicembre
2007".
CAPO III
ISTRUZIONE
Articolo 11
(Disposizioni in materia di agevolazioni per il diritto allo
studio universitario. Modificazione alla legge regionale 14 giugno
1989, n. 30)
1. Il comma 2bis dell'articolo 3 della legge regionale 14
giugno 1989, n. 30 (Interventi della Regione per l'attuazione del
diritto allo studio nell'ambito universitario), come inserito
dall'articolo 11, comma 1, della legge regionale 19 dicembre 2005,
n. 34, è abrogato.
2. I commi 1 e 3 dell'articolo 11 della l.r. 34/2005 sono
abrogati.
Articolo 12
(Disposizioni in materia di formazione dei dirigenti
scolastici. Modificazione alla legge regionale 26 luglio 2000, n.
19)
1. Dopo l'articolo 22 della legge regionale 26 luglio 2000,
n. 19 (Autonomia delle istituzioni scolastiche), è inserito il
seguente:
"Articolo 22bis
(Formazione dei dirigenti scolastici)
1. I dirigenti scolastici sono ammessi a partecipare alle
iniziative di formazione, anche ad essi rivolte, organizzate
dall'Amministrazione regionale per il personale dalla stessa
dipendente.".
Articolo 13
(Disposizioni in materia di valutazione dell'attività
dell'IRRE-VDA. Modificazione alla legge regionale 27 luglio 2001,
n. 12)
1. L'articolo 20 della legge regionale 27 luglio 2001, n. 12
(Trasformazione dell'Istituto regionale di ricerca, sperimentazione
ed aggiornamento educativi per la Valle d'Aosta (IRRSAE) in
Istituto regionale di ricerca educativa della Valle d'Aosta
(IRRE-VDA). Abrogazioni di leggi regionali concernenti l'IRRSAE), è
abrogato.
Articolo 14
(Disposizioni in materia di incarichi di dirigente tecnico
dei ruoli scolastici regionali. Modificazione alla legge regionale
1° agosto 2005, n. 18)
1. Dopo il comma 3 dell'articolo 7 della legge regionale 1°
agosto 2005, n. 18 (Disposizioni in materia di organizzazione e di
personale scolastico. Modificazioni alla legge regionale 8 marzo
1993, n. 12 (Accertamento della piena conoscenza della lingua
francese per il personale ispettivo, direttivo, docente ed
educativo delle istituzioni scolastiche dipendenti dalla Regione)),
è aggiunto il seguente:
"3bis. Ai fini del conferimento degli incarichi dirigenziali
ai sensi dell'articolo 19, comma 5bis, del decreto legislativo 30
marzo 2001, n. 165 (Norme generali sull'ordinamento del lavoro alle
dipendenze delle amministrazioni pubbliche), come inserito
dall'articolo 3, comma 1, lettera f), della legge 15 luglio 2002,
n. 145, il numero dei posti disponibili nella dotazione organica
del ruolo regionale dei dirigenti tecnici, definita ai sensi
dell'articolo 1, comma 3, della legge regionale 17 aprile 1990, n.
14 (Ruolo regionale degli ispettori tecnici e norme in materia di
reclutamento del personale direttivo, docente ed educativo delle
istituzioni scolastiche regionali), è pari ad uno.".
CAPO IV
SANITÀ E POLITICHE SOCIALI
Articolo 15
(Disposizioni in materia di interventi assistenziali in
favore di minori. Modificazione alla legge regionale 1° giugno
1984, n. 17)
1. Dopo il comma primo dell'articolo 8 della legge regionale
1° giugno 1984, n. 17 (Interventi assistenziali ai minori), è
aggiunto il seguente:
"1bis. Nel caso in cui gli interventi assistenziali di cui al
comma primo consistano nel pagamento di rette, gli stessi possono
essere, altresì, diretti in favore di gestanti o madri con figli
minori che necessitino di tutela e protezione, temporaneamente
inserite in strutture anche collocate al di fuori del territorio
regionale, per disposizione dell'autorità giudiziaria o sulla base
di progetti predisposti dagli operatori socio-sanitari
territoriali.".
Articolo 16
(Disposizioni in materia di assistenza economica in favore
dei meno abbienti. Modificazione alla legge regionale 27 maggio
1994, n. 19)
1. Il comma 4 dell'articolo 6 della legge regionale 27 maggio
1994, n. 19 (Norme in materia di assistenza economica), come
sostituito dall'articolo 25, comma 2, della l.r. 38/2001, è
sostituito dal seguente:
"4. La concessione o il diniego degli interventi di
assistenza economica di cui alla presente legge sono disposti con
provvedimento del dirigente della struttura di cui al comma 1, in
conformità al parere reso dalla Commissione di cui al comma 2,
entro il termine stabilito dalla Giunta regionale ai sensi
dell'articolo 1, comma 3.".
Articolo 17
(Disposizioni in materia di relazione annuale sullo stato di
salute e di benessere sociale della popolazione regionale.
Modificazione alla legge regionale 25 gennaio 2000, n. 5)
1. Il comma 3 dell'articolo 4 della legge regionale 25
gennaio 2000, n. 5 (Norme per la razionalizzazione
dell'organizzazione del Servizio socio-sanitario regionale e per il
miglioramento della qualità e dell'appropriatezza delle prestazioni
sanitarie, socio-sanitarie e socio-assistenziali prodotte ed
erogate nella Regione), come sostituito dall'articolo 35, comma 2,
della legge regionale 15 dicembre 2003, n. 21, è sostituito dal
seguente:
"3. La relazione annuale sullo stato di salute e di benessere
sociale è illustrata dall'assessore regionale competente in materia
di sanità e politiche sociali alla Giunta e al Consiglio regionale
ed è divulgata dalla struttura di cui all'articolo 5, comma 1,
anche mediante pubblicazione nel sito Internet della
Regione.".
Articolo 18
(Disposizioni in materia di integrazione regionale al
trattamento pensionistico degli ex combattenti. Modificazione alla
legge regionale 7 agosto 2002, n. 17)
1. Al comma 1 dell'articolo 2 della legge regionale 7 agosto
2002, n. 17 (Integrazione regionale al trattamento pensionistico
degli ex combattenti), sono aggiunte, in fine, le seguenti parole:
"o iscritti all'Anagrafe italiani residenti all'estero (AIRE) in un
Comune della Valle d'Aosta".
CAPO V
TURISMO, SPORT E TRASPORTI
Articolo 19
(Disposizioni in materia di Commissione tecnico-consultiva
per le piste di sci. Modificazione alla legge regionale 17 marzo
1992, n. 9)
1. Il comma 8 dell'articolo 6 della legge regionale 17 marzo
1992, n. 9 (Norme in materia di esercizio ad uso pubblico di piste
di sci), è sostituito dal seguente:
"8. Ai componenti della Commissione, esterni
all'Amministrazione regionale, è corrisposto per ogni seduta un
gettone di presenza, il cui ammontare è stabilito con deliberazione
della Giunta regionale, in misura comunque non superiore alla
tariffa per giornata di rappresentanza approvata dalla Regione per
le guide alpine.".
Articolo 20
(Disposizioni in materia di contributi per la realizzazione
di iniziative di interesse turistico-promozionale. Modificazione
alla legge regionale 24 giugno 1992, n. 31)
1. L'articolo 1 della legge regionale 24 giugno 1992, n. 31
(Concessione di contributi per la realizzazione di iniziative di
interesse turistico-promozionale), come modificato dall'articolo
40, comma 1, della legge regionale 20 gennaio 1998, n. 3, è
sostituito dal seguente:
"Articolo 1
(Oggetto)
1. La Regione concede contributi a favore di enti privati non
aventi finalità di lucro, al fine di sostenere ed incentivare la
realizzazione di spettacoli, manifestazioni ed altri eventi
suscettibili di produrre effetti favorevoli per la Valle d'Aosta
sotto il profilo turistico-promozionale.".
Articolo 21
(Disposizioni in materia di contributi per investimenti nel
settore del trasporto collettivo di persone. Modificazione alla
legge regionale 9 maggio 1995, n. 15)
1. La lettera a) del comma 4 dell'articolo 6 della legge
regionale 9 maggio 1995, n. 15 (Interventi regionali per
investimenti nel settore del trasporto pubblico collettivo di
persone), come sostituito dall'articolo 5 della legge regionale 22
marzo 2000, n. 10, è sostituita dalla seguente:
"a) dieci anni per le attrezzature e sette anni per gli
autobus;".
2. La disposizione di cui all'articolo 6, comma 4, lettera
a), della l.r. 15/1995, come sostituita dal comma 1, si applica
anche con riguardo al vincolo di destinazione e al divieto di
alienazione relativi agli autobus oggetto di contributi concessi
anteriormente alla data di entrata in vigore della presente
legge.
Articolo 22
(Disposizioni in materia di trasporto pubblico locale.
Modificazione alla legge regionale 1° settembre 1997, n.
29)
1. Al comma 3 dell'articolo 32 della legge regionale 1°
settembre 1997, n. 29 (Norme in materia di servizi di trasporto
pubblico di linea), è aggiunto, in fine, il seguente periodo: "I
beneficiari delle agevolazioni possono essere sospesi, per un
periodo commisurato alla gravità dell'infrazione accertata,
dall'uso dei titoli di viaggio agevolati e sono altresì tenuti alla
restituzione delle somme corrispondenti alle agevolazioni
indebitamente fruite, secondo le modalità stabilite con
deliberazione della Giunta regionale.".
Articolo 23
(Disposizioni in materia di interventi a favore dello sport.
Modificazione alla legge regionale 1° aprile 2004, n. 3)
1. La lettera e) del comma 5 dell'articolo 6 della legge
regionale 1° aprile 2004, n. 3 (Nuova disciplina degli interventi a
favore dello sport), è sostituita dalla seguente:
"e) attribuzione al CAI Valle d'Aosta di un contributo fisso
forfettario pari al 7 per cento dello stanziamento annuo
complessivo previsto per la concessione dei contributi di cui
all'articolo 3, comma 1, lettera c);".
CAPO VI
ALTRE DISPOSIZIONI
Articolo 24
(Disposizioni in materia di affidamento del servizio di
stampa e distribuzione del Bollettino ufficiale della Regione.
Modificazione alla legge regionale 3 marzo 1994, n. 7)
1. Al comma 1 dell'articolo 6 della legge regionale 3 marzo
1994, n. 7 (Norme per la redazione del Bollettino ufficiale della
Regione autonoma Valle d'Aosta, per la pubblicazione degli atti ed
istituzione dell'Albo notiziario della Regione autonoma Valle
d'Aosta), le parole: "con preferenza, a parità di altre condizioni,
per quelle aventi sede legale ed operanti in Valle d'Aosta da
almeno cinque anni" sono soppresse.
Articolo 25
(Disposizioni in materia di introito dei compensi dovuti per
gli incarichi attribuiti ai dirigenti regionali)
1. Gli eventuali compensi dovuti per gli incarichi svolti dai
dirigenti regionali, in ragione del loro ufficio e conferiti
dall'Amministrazione regionale o su designazione della stessa, sono
accertati ed introitati al capitolo 9700 (Recuperi diversi) del
bilancio di previsione della Regione. Le somme così introitate sono
utilizzate per il finanziamento dei rinnovi contrattuali.
Articolo 26
(Disposizioni in materia di rimborso delle spese legali e
processuali agli amministratori e ai dipendenti regionali)
1. Per i procedimenti penali avviati nei confronti di
consiglieri e assessori regionali, conclusi con sentenza definitiva
alla data del 31 dicembre 2005, il rimborso, totale o parziale,
delle spese legali e processuali di cui all'articolo 10, comma 1,
della legge regionale 21 agosto 1995, n. 33 (Norme sulle indennità
spettanti ai membri del Consiglio e della Giunta e sulla previdenza
dei consiglieri regionali), è deliberato dalla Giunta regionale
anche nel caso in cui dette spese non siano risultate a qualsiasi
titolo coperte da assicurazione, a condizione che l'interessato
abbia presentato, alla data del 31 dicembre 2005, denuncia di
attivazione della garanzia assicurativa alla struttura regionale
competente.
2. Al ricorrere delle condizioni di cui al comma 1, la
disposizione di cui al medesimo comma si applica anche ai
dipendenti regionali.
Articolo 27
(Obblighi per i concessionari del servizio pubblico di
distribuzione di gas naturale)
1. Le imprese affidatarie del servizio pubblico di
distribuzione di gas naturale ai sensi del decreto legislativo 23
maggio 2000, n. 164 (Attuazione della direttiva 98/30/CE recante
norme comuni per il mercato interno del gas naturale, a norma
dell'articolo 41 della legge 17 maggio 1999, n. 144), e successive
modificazioni, sono tenute a comunicare alla Regione i piani per lo
sviluppo ed il potenziamento, nell'ambito del territorio regionale,
delle reti e degli impianti di distribuzione.
Articolo 28
(Disposizioni finanziarie)
1. Gli eventuali oneri derivanti dall'applicazione degli
articoli 3, comma 2, 4, 6, 14, 15, 18, 19, 20, 23 e 26 trovano
copertura negli stanziamenti già iscritti nei pertinenti capitoli
del bilancio pluriennale della Regione per gli anni 2006/2008 e non
alterano gli equilibri di bilancio.
Presidente
- La parola al relatore, Consigliere
Salzone.
Salzone (FA)
- Anche quest'anno si è resa necessaria
l'elaborazione di un progetto di legge di manutenzione del sistema
normativo regionale (DL n. 110).
Il nuovo testo predisposto dalla I Commissione consiliare
permanente modifica leggi regionali afferenti ambiti diversi e si
compone di 28 articoli suddivisi in 6 Capi, distinti per settori
d'intervento. Il filone, peraltro già attuato negli anni passati, è
quello di non mutare radicalmente la disciplina legislativa
vigente, ma piuttosto quello di apportare modifiche necessarie
tendenti a migliorare la comprensione del testo e/o coniugare
meglio le varie leggi in vigore con le nuove normative che, in
qualche modo, hanno un collegamento. Per quanto riguarda il metodo
di lavoro seguito ogni Commissione consiliare ha esaminato gli
articoli di rispettiva competenza e, dove l'ha ritenuto necessario,
ha apportato le modifiche del caso.
La II Commissione "Affari generali", nella riunione del 12
giugno ha esaminato:
- l'articolo 25, che regola la redazione del Bollettino
Ufficiale della Regione, affidandone il servizio di stampa e
distribuzione ad imprese tipografiche aventi sede legale e operanti
da almeno 5 anni nella nostra Regione;
- l'articolo 26, che disciplina l'introito e l'utilizzo dei
compensi dovuti ai dirigenti regionali per gli incarichi svolti in
ragione del loro ufficio e conferiti dall'Amministrazione regionale
o su designazione della stessa;
- l'articolo 27, che disciplina il rimborso delle spese legali e
processuali agli amministratori ed ai dipendenti regionali;
- l'articolo 29, che reca disposizioni finanziarie.
Al termine della discussione la II Commissione, a maggioranza,
ha espresso parere favorevole sugli articoli sopraccitati.
La III Commissione "Assetto del territorio", competente ad
esaminare gli articoli dal 5 all'11, ha espresso il proprio parere
favorevole, a maggioranza, nella seduta del 26 maggio ed ha
abrogato - dopo un'attenta e complessiva disamina - l'articolo 7,
che intendeva ridefinire il percorso per l'assegnazione degli
alloggi in condizioni di emergenza abitativa reputando che tale
argomento necessiti di ulteriori approfondimenti.
La IV Commissione "Sviluppo economico" ha espresso il proprio
parere favorevole a maggioranza, nella riunione del 30 maggio,
su:
- l'articolo 1, che disciplina il riordino dei servizi camerali
della Valle d'Aosta;
- l'articolo 2, che tutela e valorizza l'artigianato tipico di
tradizione valdostana;
- l'articolo 3, che semplifica il procedimento di adozione del
programma annuale degli interventi delle politiche del lavoro,
delle azioni di formazione professionale, di orientamento e
sviluppo dei servizi per l'impiego;
- l'articolo 4, che promuove l'uso razionale dell'energia, volto
alla diffusione delle tecnologie a minor impatto sull'ambiente;
- l'articolo 21, che disciplina la concessione di contributi ad
enti privati, senza scopo di lucro, per la realizzazione di
iniziative di interesse turistico-promozionale;
- l'articolo 22, che disciplina l'erogazione di contributi nel
settore del trasporto pubblico collettivo di persone;
- l'articolo 23, che detta norme sull'uso improprio di titoli di
viaggio agevolati concessi dall'Amministrazione regionale a favore
della fruizione del trasporto pubblico locale;
- l'articolo 28, che garantisce una migliore conoscenza
dell'evoluzione del servizio di erogazione del gas naturale sul
territorio regionale.
La V Commissione "Servizi sociali" ha espresso il proprio parere
favorevole a maggioranza, nella riunione del 14 giugno, sugli
articoli 12, 13, 14, 15, 16, 17, 18, 19, 20, 24; in tale riunione
ha emendato l'articolo 20, stabilendo che i compensi spettanti ai
componenti della Commissione tecnico-consultiva per le piste di sci
non possono superare la tariffa per giornata di rappresentanza
approvata dalla Regione per le guide alpine.
Gli articoli dal 12 al 15 hanno rilevanza in materia di diritto
allo studio, istituzioni scolastiche, IRRE-VDA e l'accertamento
della piena conoscenza della lingua francese per il personale
scolastico. Gli articoli dal 16 al 19 competono la materia sociale
e pensionistica. L'articolo 24 modifica il criterio di attribuzione
del contributo annuale al CAI Valle d'Aosta.
La I Commissione "Istituzione e Autonomia" ha, come gli anni
passati, svolto il ruolo di capofila del progetto di legge.
Nella veste, quindi, di relatore generale, e in collaborazione
con i relatori della II Commissione e III Commissione, Fey Marco,
della IV Commissione, Praduroux Renato, della V Commissione, Comé
Dario, vi proponiamo l'approvazione del nuovo testo all'ordine del
giorno.
Presidente
- Su questo disegno di legge sono stati
presentati degli emendamenti del gruppo "Arcobaleno" e del collega
Lattanzi, che da parte della Presidenza del Consiglio vengono
dichiarati inammissibili, in quanto in contrasto con l'ex articolo
66, comma 5bis, del Regolamento interno. Vogliamo iniziare almeno
la discussione generale fino intorno alle ore 13 per poi
interromperla? Posso dichiarare aperta la discussione generale?
Ricordo il percorso del disegno di legge: la I Commissione ha
dato parere favorevole presentando un nuovo testo; parere
ugualmente favorevole della II Commissione; parere favorevole della
III Commissione con la presentazione di un emendamento; parere
favorevole della IV e V Commissione con la presentazione, da parte
di quest'ultima, di un emendamento; ugualmente il CPEL ha dato il
suo avviso favorevole al disegno di legge.
Se non ci sono iscritti a parlare, dichiaro chiusa la
discussione generale.
Pongo in votazione l'articolo 1:
Consiglieri presenti, votanti e favorevoli: 23
Il Consiglio approva all'unanimità.
Presidente
- Pongo in votazione l'articolo 2:
Consiglieri presenti: 24
Votanti e favorevoli: 20
Astenuti: 4 (Bortot, Frassy, Squarzino Secondina,
Venturella)
Il Consiglio approva.
Presidente
- Pongo in votazione l'articolo 3:
Consiglieri presenti: 24
Votanti e favorevoli: 20
Astenuti: 4 (Bortot, Frassy, Squarzino Secondina,
Venturella)
Il Consiglio approva.
Presidente
- Pongo in votazione l'articolo 4:
Consiglieri presenti: 23
Votanti e favorevoli: 22
Astenuti: 1 (Frassy)
Il Consiglio approva.
Presidente
- Pongo in votazione l'articolo 5:
Consiglieri presenti: 23
Votanti e favorevoli: 22
Astenuti: 1 (Frassy)
Il Consiglio approva.
Presidente
- Pongo in votazione l'articolo 6:
Consiglieri presenti: 23
Votanti e favorevoli: 22
Astenuti: 1 (Frassy)
Il Consiglio approva.
Presidente
- La parola al Consigliere Venturella
sull'articolo 7.
Venturella (Arc-VA)
- Nel segno della discontinuità
rispetto alle votazioni dei precedenti articoli, il nostro gruppo
voterà contro questo articolo che riguarda un ingiustificato
allargamento in riferimento alla durata, al tempo, alla
sovrapposizione di incarichi di consulenza: questo è un pericoloso
allargamento di ciò che possono fare e disfare Assessori e
Coordinatori rispetto ad incarichi di consulenza, che già sono
ridondanti in questa Amministrazione.
Presidente
- Pongo in votazione l'articolo 7:
Consiglieri presenti: 26
Votanti: 24
Favorevoli: 20
Contrari: 4
Astenuti: 2 (Ferraris, Fontana Carmela)
Il Consiglio approva.
Presidente
- Pongo in votazione l'articolo 8:
Consiglieri presenti: 25
Votanti e favorevoli: 24
Astenuti: 1 (Frassy)
Il Consiglio approva.
Presidente
- Pongo in votazione l'articolo 9:
Consiglieri presenti: 25
Votanti e favorevoli: 24
Astenuti: 1 (Frassy)
Il Consiglio approva.
Presidente
- Pongo in votazione l'articolo 10:
Consiglieri presenti: 25
Votanti e favorevoli: 24
Astenuti: 1 (Frassy)
Il Consiglio approva.
Presidente
- La parola alla Consigliera Squarzino
Secondina sull'articolo 11.
Squarzino (Arc-VA)
- Qui vorrei fare una riflessione
sugli articoli che riguardano l'istruzione, tutti quanti.
Rispetto all'articolo 11 prendiamo atto che si è tornati
indietro rispetto a una decisione presa lo scorso anno, nel senso
che lo scorso anno, per risparmiare, si erano tolti soldi per borse
di studio a studenti lavoratori; poi, essendo intervenuta la Corte
costituzionale, si torna di nuovo a prevedere queste borse di
studio! Lo voglio ricordare facendo riferimento a un intervento
fatto dalla sottoscritta in sede di bilancio: a volte abbiamo "il
prurito" di dare soldi a chi studia dicendo: "già ha 150 ore su cui
poter contare, perché deve avere anche altro"? Credo che tenendo
conto dei bassi tassi di scolarità che ci sono nella nostra
popolazione, ogni intervento che faciliti la crescita culturale dei
cittadini e dei lavoratori - fossero anche impiegati non importa -
vada sostenuto.
Votiamo quindi a favore di questo articolo, come riconosciamo
giusto anche il fatto che si preveda la formazione di dirigenti
scolastici insieme ad altri dirigenti della pubblica
amministrazione, come anche il fatto che si riconosca all'IRRE una
funzione sua di valutare gli altri, per cui non ha bisogno di
essere soggetta alla valutazione. Capisco, rispetto all'articolo
15, che si voglia individuare la quantità di persone che devono
fare i dirigenti tecnici, ma qui forse andava previsto l'insieme,
non solo un posto per sistemare l'esistente, ma a nostro avviso -
per questo ci asterremo su questo - andava individuata una
programmazione con l'indicazione chiara di quanti dirigenti tecnici
abbiamo bisogno nel mondo della scuola, perché a secondo
dell'Assessore che c'è e delle politiche scolastiche che si fanno,
si tende a prefigurare un numero maggiore o minore.
Credo non sia corretto, ogni anno, dire: c'è un dirigente... il
prossimo anno, un altro; per cui, noi, su questo ci asteniamo in
attesa che ci sia una definizione più chiara del personale
direttivo tecnico.
Président
- La parole au Président de la Région,
Caveri.
Caveri (UV)
- Vorrei cogliere l'occasione dell'articolo
11 per dire che l'elastico della spesa pubblica non è infinito. Lei
non può venire in aula di tanto in tanto a - giustamente - ribadire
come dobbiamo essere sempre più attenti alle questioni del
"Welfare" e dello stato sociale e, dall'altra, pensare che gli
elastici si allunghino all'infinito!
Lo scorso anno nella finanziaria avevamo fatto un'operazione
giusta che ci è stata ingiustamente contestata dallo Stato e
abbiamo voluto evitare i costi di un contenzioso costituzionale.
Che sia chiaro che oggi i dipendenti pubblici dell'Amministrazione
regionale che fanno l'Università sono dei privilegiati, che hanno
una serie di coperture che credo in nessun paese occidentale
esistano.
Il dipendente che fa l'Università ha le 150 ore - un costo per
l'Amministrazione -, ha la borsa di studio, i libri gratuiti e,
soprattutto, visto che la maggior parte sono iscritti
all'Università della Valle d'Aosta, hanno i corsi serali molto
costosi, esplicitamente organizzati per loro. A fronte di questo
insieme così vasto di aiuti, continuiamo ad avere - sono dati del
nucleo di valutazione dell'Università - un gravissimo tasso di
mortalità scolastica universitaria dei dipendenti pubblici che la
frequentano. I corsi serali vengono organizzati e dimensionati
soprattutto in riferimento ai dipendenti pubblici. A metà anno -
malgrado questa rete di grande protezione - molti rinunciano e non
partecipano più, e talvolta i corsi vanno avanti per i pochi
sopravvissuti con dei costi che non sarebbero stati giustificati se
all'inizio si avesse avuta quella percezione.
Devo dirle, collega, con molta franchezza, capisco che lei
gioisce per il fatto che noi ridiamo le borse di studio, ma credo
che talvolta, soprattutto per i moltissimi lavoratori che non
lavorano nel pubblico, un qualche tipo di ragionamento rispetto al
rischio che si crei nella nostra società civile una sorta di
contrapposizione fra chi ha un impiego pubblico e chi non ce l'ha
dobbiamo farlo! Rendiamoci conto di questa cosa. Abbiamo
ripristinato la norma, forse era troppo rozza, forse il funzionario
di Palazzo Chigi che ha letto velocemente la legge...
(interruzione di un Consigliere, fuori microfono)
... probabilmente uno studente universitario triste e solitario,
come dice la celebre canzone, ma lei ha ragione quando dice che
bisogna fare in modo che i dipendenti possano migliorare il proprio
"status", quello della formazione permanente anche a livello
universitario deve essere un nostro obiettivo; poi vorrei sapere
cosa faremo dei 7 e 8 livelli che si iscrivono a psicologia, perché
avremo un sacco di psicologi...
(nuova interruzione di un Consigliere, fuori
microfono)
... sopportare? Ma quello che voglio dire senza nessuna polemica
è che nella prossima finanziaria dovremo tornarci su in maniera
scientifica, perché il problema è che nella normativa attuale
trattiamo nello stesso modo chi si laurea per la 1
a
volta e chi si laurea per la 4
a
volta! Allora rispetto a
continuare a dare le 150 ore, i libri gratis, i trasporti gratis e
i corsi a chi si laurea per puro piacere, nel condividere con lei
la soddisfazione di aver ripristinato queste cose, credo sia molto
importante in prospettiva - ma questo sarà un "mal di pancia" del
nuovo Assessore in collaborazione con l'Università, perché noi
abbiamo una Università le cui tasse sono le più basse d'Italia e lo
abbiamo fatto proprio per spingere le persone - trovare un modo per
convincere le persone che si iscrivono, dicendo loro che esiste un
sacrificio della nostra comunità e un investimento su di loro come
studenti lavoratori, del fatto che questo abbandono ci
preoccupa.
Presidente
- La parola al Consigliere Bortot.
Bortot (Arc-VA)
- Se le sue parole le prendiamo in un
senso, sono assolutamente d'accordo, perché c'è chi ne abusa; se le
prendiamo sul piano dei diritti non sono d'accordo, perché il
diritto allo studio è sancito dalle disposizioni di legge. Se si
crea una discrepanza fra i dipendenti pubblici e i dipendenti
privati, probabilmente è che i dipendenti privati hanno delle
restrizioni nell'acquisire un diritto di studio che altri hanno già
acquisito.
Sul discorso degli abusi dovremmo introdurre dei parametri, e
per fare questo dovremmo riprendere tutto il discorso, legato a
quello che continuiamo a sostenere anche noi sulla formazione
professionale, scollegata dalla singola azienda, sulla formazione
culturale in generale, per immettere sul mercato del lavoro sia chi
c'è già e ha più alte professionalità, sia per dare livelli
culturali e professionalità diverse a un mercato di lavoro che le
chiede diverse. Questo discorso va ripreso in senso più generale e
bisognerà capire come riusciamo a incentivare il diritto allo
studio a chi, rispetto ad altri, è punito.
Presidente
- Pongo in votazione l'articolo 11:
Consiglieri presenti, votanti e favorevoli: 25
Il Consiglio approva all'unanimità.
Presidente
- Sono le ore 13, vi chiedo di sospendere per
riprendere alle ore 15,30 per procedere nella votazione
dell'articolato.
La seduta è tolta.
---
La séance se termine à 12 heures 58.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK