Consiglio Regionale della Valle d'Aosta - Oggetto del Consiglio n. 2554 del 28 gennaio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2554 del 28 gennaio 1987 - Resoconto
OGGETTO N. 2554/VIII - DISFUNZIONI NEL REPARTO DI
TRAUMATOLOGIA DELL'OSPEDALE DI AOSTA. (Interrogazione).
PRESIDENTE:
Do lettura del testo della interrogazione
presentata dal Consigliere Baldassarre:
Interrogazione
Avuta notizia del caos esistente presso l'Ente Ospedaliero
Regionale della Valle d'Aosta e soprattutto del disordine che regna
nel reparto di traumatologia, reparto che ha "gettato la spugna"
tant'è che l'U.S.L. ha "appaltato l'ammalato" ed indetto una gara
di appalto allo scopo di consentire ai valdostani di curarsi
altrove vista l'impossibilità di farlo presso l'Ospedale Regionale
di Aosta;
Sembra che poi esistano oltre 40 richieste di danni da parte
di cittadini che hanno avuto la "sfortuna" o, meglio ancora, la
"dabbenaggine" di farsi ricoverare all'Ospedale regionale con gravi
conseguenze;
Avuta notizia poi della stipula di una convenzione fra
l'U.S.L. e la Casa di Cura San Michele di Albenga a condizioni di
discutibile vantaggio per la Regione e con grave disagio per gli
ammalati costretti ad affrontare un lungo viaggio;
il sottoscritto Consigliere regionale
Interroga
l'Assessore alla Sanità ed Assistenza Sociale allo scopo di
conoscere:
1)
il numero esatto dei pazienti che hanno richiesto
risarcimento di danni e relativa quantificazione;
2)
il contenuto della Convenzione stipulata con la
Casa di Cura San Michele di Albenga;
3)
l'esito della gara di "Appalto del malato" indetta
dall'U. S. L.;
4)
avere notizie circa le motivazioni che hanno
indotto l'U.S.L. a condurre una trattativa privata con la Casa di
Cura San Michele di Albenga;
5)
se corrisponde a verità la circostanza, secondo la
quale si sarebbero effettuati nei mesi scorsi oltre 30 interventi
presso una Casa di Cura privata in provincia di Torino, senza
Convenzione alcuna.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Tralascerò le premesse di questa
interrogazione, altrimenti dovrei entrare in polemica con il
Consigliere Baldassarre, e prima di arrivare a quelle che sono le
richieste specifiche di questa interrogazione vorrei fare una
piccola premessa per chiarire il problema di queste convenzioni
ortopediche con cliniche private fuori Valle.
Innanzitutto bisogna chiarire il fatto che non è la mancanza del
Primario nella Ortopedia-traumatologia, che ha fatto scartare
questa necessità delle convenzioni con cliniche private, perchè già
da tempo si studiava la possibilità di fare queste convenzioni. Le
convenzioni, fra l'altro, vengono a normalizzare quella che è una
situazione di fatto all'Ospedale di Aosta, che si protrae da anni.
In effetti, da anni il Primario o i responsabili dell'unità
operativa di Ortopedia-traumatologia autorizzavano il ricovero
presso privati di cittadini valdostani per queste operazioni.
Quindi, si è venuta solo a normalizzare una situazione, in quanto
quelle operazioni, che non venivano fatte all'Ospedale di Aosta,
già si eseguivano fuori.
Le scelte fatte prioritariamente sono state compiute fra quelle
ditte che avevano un migliore contatto con l'U.S.L. cioè dove in
numero maggiore si recavano i cittadini a fare questo tipo di
operazione. Vi era la necessità di un convenzionamento, perchè, non
facendo evidentemente le operazioni in Valle d'Aosta, bensì in
cliniche private, non tutti i cittadini avevano la possibilità di
anticipare dieci milioni per farsi operare; cioè, dovevano andare
in indiretta e poi chiedere rimborso all'U.S.L., quindi dovevano
anticipare i soldi e poi ricevere un rimborso fino al massimo
dell'80% della spesa ammessa.
Stiamo studiando, o quanto meno i contatti sono già stati presi,
oltre che con l'U.S.L., anche con gli aiuti di questa unità
operativa, un programma di futura attività ospedaliera e fuori
dall'ospedale, perchè come il Consiglio sa, è cominciata
l'istituzione di centri traumatologici anche sul territorio:
quindi, bisognerà avere un programma ben preciso per quella che è
l'attività ospedaliera, traumatologica e ortopedica, e per come si
svolgerà sul territorio. In questo campo posso dire che dei
contatti sono già stati presi; ad esempio sono stati avvicinati, da
parte dell'U.S.L., Ospedali, che sono i più rinomati nel campo
ortopedico. Inoltre, ho avuto occasione di avere un incontro con il
Prof. Busquet di Saint-Etienne, il quale ha dato la sua
disponibilità per collaborare con l'équipe di Aosta, formando in
tutti i casi dei giovani, o addirittura, se del caso, venendo ad
operare insieme ad una équipe che abbiamo qui ad Aosta.
Ripeto che questo non si può attuare da un momento all'altro, in
quanto, oltre al fatto della necessità degli spazi, di dare fiducia
a questi giovani e dare loro la possibilità di fare quello che
finora non è stato permesso di fare, una organizzazione di questi
interventi non si improvvisa, ma ha bisogno di una sperimentazione
e di un supporto di una scuola ortopedica.
Venendo alla risposta punto per punto, dove si chiede il numero
esatto dei pazienti, che hanno richiesto il risarcimento di danni e
relativa quantificazione all'U.S.L., risulta che dal 1983 i
pazienti richiedenti sono stati tre, non quaranta come asserisce il
Consigliere Baldassarre.
Al punto due si chiede di conoscere il contenuto della
Convenzione stipulata con la Casa di Cura San Michele di Albenga;
bisogna dire che non c'è ancora nessuna convenzione in atto, in
quanto l'unica, quella approvata dall'Assemblea dell'U.S.L., non è
stata ancora esaminata dalla Co.re.Co.. Per il momento, non c'è
ancora nessuna convenzione approvata, però, come dicevo prima, la
deliberazione di indicazione della Regione dà degli indirizzi; per
cui, se all'Ospedale di Aosta non è possibile fare queste
operazioni, ci si può appoggiare, secondo i prezzi indicati dalla
Regione stessa, a strutture private, in attesa di una
convenzione.
Al punto tre, concernente l'esito della gara di "appalto del
malato", diciamo che questo appalto non c'è stato e, comunque, le
richieste fatte a queste cliniche private sono arrivate; ne mancano
ancora una o due; si stanno facendo i prospetti per vedere la
confrontazione, e poi le passeremo al Comitato di gestione.
Al quarto punto si chiedono notizie circa le motivazioni che
hanno indotto l'U.S.L. a condurre una trattativa privata con la
Casa di Cura San Michele - aggiungo: non solo la San Michele, ma
anche la Pina Pintor. Sono state scelte, in un primo tempo, perchè
erano quelle che avevano un maggior rapporto con l'U.S.L., in
quanto la maggior parte dei cittadini della Valle d'Aosta si
recavano o alla S. Michele o alla Pina Pintor. In più, dobbiamo
dire che alla San Michele c'è già una convenzione in atto con
l'U.S.L. per la riabilitazione; pertanto, era molto più comodo,
anche per chi andasse a farsi operare, qualora avesse bisogno di
una degenza di riabilitazione, avere la possibilità di fare anche
la riabilitazione post-operatoria. Un altro fatto non indifferente,
che aveva suggerito la richiesta di convenzioni, era la necessità
di sapere chi operasse in queste cliniche, perchè ad Albenga opera
il prof. Spotorno e a Torino, alla Pina Pintor, opera il dott.
Vassoney.
Con l'ultima domanda si chiede se corrisponde a verità la
circostanza secondo la quale si sarebbero effettuati nei mesi
scorsi oltre 30 interventi presso una Casa di Cura privata in
provincia di Torino, senza convenzione alcuna. Sono state fatte 35
impegnative, di cui 20 già rimborsate, ma c'è la delibera del
18.7.1986, in cui si stabilisce che l'U.S.L. deve fare queste
convenzioni e, in attesa dell'entrata in vigore delle stesse, c'è
la possibilità di rimborsare le spese di queste operazioni. Quindi,
anche senza convenzioni, su indirizzo dei costi e dei prezzi dati
dalla Regione, l'U.S.L. era autorizzata a mandare questi pazienti a
farsi operare, perchè, come si vede, c'è, a partire da luglio, la
possibilità di fare convenzioni; siamo a gennaio e convenzioni
attuate non ce ne sono ancora.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Debbo dire subito che non sono
per niente soddisfatto della risposta dell'Assessore.
Nella premessa dell'interrogazione ho detto che è stato
"appaltato l'ammalato" e che il reparto di ortopedia dell'Ospedale
di Aosta ha "gettato la spugna": questi sono i termini che ho usato
nella premessa. Le risposte dell'Assessore confermano queste mie
presenze dell'interrogazione: ad Aosta non si opera più in
ortopedia, non c'è più possibilità di essere ricoverati
all'Ospedale regionale perchè addirittura mancano i posti letto,
essendo stato privilegiato un altro reparto. Quindi, il valdostano,
in una Regione come la nostra, dove durante il periodo invernale
succedono incidenti di rilevanza superiore rispetto a quella di
altre Regioni, è costretto a peregrinare fra le diverse cliniche
private e a recarsi a San Michele di Albenga, con tutti i costi e
le difficoltà che si conoscono, visto che l'U.S.L. (e mi chiedo il
perchè l'Assessore questo non l'abbia detto) non ha ancora indetto
il concorso da Primario al reparto di Ortopedia.
Passando ad altre affermazioni fatte dall'Assessore, egli ha
detto che i malati "si recavano"; invece i malati, caro Assessore,
venivano "dirottati" in una clinica privata, in modo particolare
alla Pina Pintor, dove l'Assessore ha confermato che ci sono stati
non trenta interventi, come ho scritto, ma addirittura
trentacinque, nel lasso di tempo che va dal mese di giugno al mese
di ottobre e dove la delibera 5239 del mese di luglio autorizza
l'U.S.L. ad assicurare convenzioni, ma non l'autorizza a promuovere
sul campo il Primario della Pina Pintor incontrato sulle scale del
Palazzo Regionale, cui l'Assessore dice: "ti mandiamo quaranta
ammalati". Questo è successo ed è successo altro ancora, perchè
sono in possesso di alcune documentazioni, per cui ritornerò su
questo argomento con una interrogazione a risposta scritta.
Volevo avvertire l'Assessore che a Torino, sulla Stampa del
27.1.1987, si dà notizia dell'arresto di dieci persone, tutti
responsabili dell'U.S.L., per avere "dirottato", senza avere
stipulato convenzione, in cliniche e laboratori privati persone
residenti in Piemonte. Vi siete ritrovati in queste condizioni:
avete "dirottato" gli ammalati alla Pina Pintor, ad Albenga, senza
convenzione. Voglio vedere (e lo chiederò nella mia interrogazione)
in che modo giustificherete il pagamento di questi interventi.
Non solo costringete l'ammalato a fare il pendolare fra la Valle
d'Aosta e Albenga (oppure un'altra clinica di Torino), ma avete
fatto un appalto e questo l'Assessore non lo ha detto, dove sono
state aperte le buste il 10 gennaio 1987; un appalto unico in cui
invitavate tre cliniche private: la Pina Pintor e altre due di
Torino di cui in questo momento mi sfuggono i nomi. A quel momento
avete diviso l'appalto e avete diviso anche l'ammalato; ma perchè
volete amministrare in questa maniera la salute pubblica? Qui si
gioca con la salute dei cittadini, ma non si può amministrare in
questo modo e l'U.S.L. è responsabile di tante cose che succedono
in Valle d'Aosta.
Queste informazioni le ho avute da Primari pronti a testimoniare
ed a presentare delle denunce all'autorità giudiziaria. Ho elementi
certi in mano; so anche che avete "dirottato" ammalati senza alcuna
convenzione e adesso l'Assessore tenta di giustificare questo
atteggiamento. Siamo su una strada sbagliata, l'ammalato deve
essere rispettato; non potete dirottarlo come volete voi solo
perchè fa comodo a determinate persone.
Ripeto la mia insoddisfazione sulle risposte dell'Assessore;
ritornerò sull'argomento con una interrogazione scritta dove
chiederò che mi siano forniti elementi certi per poter poi andare
avanti nel mio lavoro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK