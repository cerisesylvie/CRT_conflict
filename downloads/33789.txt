Consiglio Regionale della Valle d'Aosta - Oggetto del Consiglio n. 1858 del 8 giugno 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1858 del 8 giugno 2011 - Resoconto
OGGETTO N. 1858/XIII - Disegno di legge: "Modificazioni alla
legge regionale 18 gennaio 2010, n. 1 (Disposizioni urgenti in
materia di scadenza temporale di vita tecnica delle sciovie a fune
alta e delle funivie bifune)".
Articolo 1
(Sostituzione del titolo)
1. Il titolo della legge regionale 18 gennaio 2010, n. 1
(Disposizioni urgenti in materia di scadenza temporale di vita
tecnica delle sciovie a fune alta e delle funivie bifune), è
sostituito dal seguente: "Disposizioni urgenti in materia di
scadenza temporale di vita tecnica e di revisione generale degli
impianti a fune".
Articolo 2
(Sostituzione dell'articolo 1)
1. L'articolo 1 della l.r. 1/2010 è sostituito dal
seguente:
"Articolo 1
(Rinvio condizionato della scadenza di fine vita tecnica
delle sciovie a fune alta e delle seggiovie ad ammorsamento
fisso)
1. Nelle more della revisione della normativa statale vigente
in materia di esercizio degli impianti a fune, le sciovie a fune
alta e le seggiovie ad ammorsamento fisso che giungono alla
scadenza di fine vita tecnica entro il 28 febbraio 2012 e che non
abbiano già beneficiato di analoghe proroghe possono proseguire
l'esercizio sino al termine della stagione invernale 2011/2012, in
deroga alle scadenze temporali fissate nel paragrafo 3 delle norme
regolamentari annesse al decreto del Ministro dei trasporti 2
gennaio 1985 (Norme regolamentari in materia di varianti
costruttive, di adeguamenti tecnici e di revisioni periodiche per i
servizi di pubblico trasporto effettuati con impianti funicolari
aerei e terrestri), purché siano effettuati i controlli tecnici in
conformità a quanto previsto dal paragrafo 4 delle citate norme
regolamentari e a condizione che siano rispettate le prescrizioni
stabilite dal direttore di esercizio e approvate dalla struttura
regionale competente in materia di impianti a fune, di seguito
denominata struttura competente, a garanzia della sicurezza degli
impianti.".
Articolo 3
(Inserimento dell'articolo 2bis)
1. Dopo l'articolo 2 della l.r. 1/2010 è inserito il
seguente:
"Articolo 2bis
(Revisione ridotta)
1. Nelle more della revisione della normativa statale vigente
in materia di esercizio degli impianti a fune, la revisione
generale degli impianti a fune soggetti alla concessione di cui
alla legge regionale 18 aprile 2008, n. 20 (Disposizioni in materia
di concessione e costruzione di linee funiviarie in servizio
pubblico per trasporto di persone o di persone e cose), può essere
posticipata, per una sola volta, di due anni rispetto alle scadenze
temporali fissate nel paragrafo 3 delle norme regolamentari annesse
al decreto del Ministro dei trasporti 2 gennaio 1985, purché sia
effettuata, prima della scadenza, una revisione ridotta, secondo un
programma approvato dalla struttura competente. Al fine
dell'approvazione di tale programma, il concessionario è tenuto a
trasmettere alla medesima struttura, entro il 30 aprile dell'anno
in cui è prevista l'effettuazione della revisione generale, la
seguente documentazione:
a) parere di ammissibilità della revisione ridotta
rilasciato, a garanzia della sicurezza dell'impianto,
preferibilmente dal costruttore originario;
b) piano di controlli non distruttivi, corrispondenti a
quelli previsti per la revisione generale, per gli elementi
costruttivi, gli organi meccanici e le relative giunzioni saldate,
per la rottura dei quali non esistono, nell'impianto, efficaci
accorgimenti tecnici atti a tutelare la sicurezza dei viaggiatori o
del personale;
c) piano di controlli non distruttivi, corrispondenti a
quelli previsti per la revisione speciale, per tutti gli altri
elementi costruttivi;
d) nuovo piano di controlli non distruttivi per la restante
durata di vita tecnica, predisposto da personale qualificato, che
tenga conto della variazione delle scadenze e dei piani di cui alle
lettere b) e c).
2. Al termine dei lavori di revisione ridotta, la struttura
competente effettua il collaudo funzionale di cui all'articolo 29
della l.r. 20/2008, previa dichiarazione del direttore di esercizio
sull'ammissibilità dell'esercizio in sicurezza dell'impianto per
l'ulteriore periodo di due anni.".
Presidente
- La parola al relatore, Consigliere
Bieler.
Bieler (UV)
- Grazie Presidente.
Il settore degli impianti a fune si deve confrontare sempre più
con un contesto articolato ed in continua evoluzione. La
globalizzazione del mercato del turismo permette alla gente di
confrontare facilmente le offerte di innumerevoli località in aree
geografiche distanti fra loro, prenotare e recarvisi più
facilmente. I gusti della gente sono sempre in costante evoluzione
e vanno quindi studiati e assecondati. La tecnica, sia nella
pratica dello sci, sia nella realizzazione degli impianti, evolve
costantemente ed è necessario restare al passo con i tempi.
Dal punto di vista della sicurezza dei sistemi di trasporto,
nonostante il mercato turistico possa ormai considerarsi unico,
ogni Stato ha tuttavia il proprio sistema di norme e quello
italiano è sicuramente fra i più articolati e completi. Ne
consegue, quindi, un eccellente livello di sicurezza, a cui
corrispondono tuttavia maggiori costi di gestione: da un lato,
pertanto, si deve competere a livello internazionale come offerta
turistica; dall'altro, però, i costi gestionali possono variare da
Stato a Stato, distorcendo in qualche misura equa concorrenza fra i
vari comprensori. Per cercare di perequare la situazione, già
alcuni anni or sono è intervenuta una direttiva europea - ed un
successivo decreto di recepimento - che ha introdotto criteri
tecnici più uniformi per quanto attiene la realizzazione delle
infrastrutture; tuttavia, per ciò che riguarda l'esercizio e quindi
anche la durata degli impianti, si è ancora in attesa di analogo
provvedimento che dovrebbe giungere nei prossimi anni.
L'orientamento sarà verosimilmente quello di correlare le revisioni
e la vita tecnica degli impianti al loro effettivo funzionamento e
stato di conservazione, e non più come oggi, in Italia, unicamente
in base alla loro anzianità, sia che il loro uso sia stato intenso
negli anni oppure no. Ci si ritrova quindi oggi in modo un po'
paradossale a dover revisionare o smantellare impianti in buone
condizioni che negli anni hanno funzionato un ridotto numero di
ore, ma che sono ormai giunti alle scadenze prescritte.
Ecco quindi che questo disegno di legge intende introdurre
alcune limitate possibilità, pur garantendo adeguati livelli di
sicurezza, massimi in termini assoluti, e rinviare nel tempo
determinate operazioni tecniche di un certo livello, in modo da
consentire ai gestori, in questo quadro normativo in evoluzione, di
rinviare ad una fase successiva scelte importanti, quali ad esempio
quella di revisionare a fondo un impianto, piuttosto che rifarlo
completamente. Il disegno di legge consente quindi, garantendo
comunque la sicurezza dell'esercizio, solo per le sciovie e le
seggiovie ad ammorsamento fisso in scadenza di vita tecnica nella
prossima stagione invernale, di funzionare fino al termine
dell'inverno prossimo. Per tutti i tipi di impianto, invece, di
rinviare di due anni e per una sola volta la revisione generale,
effettuandone una di tipo ridotto. Si tenga presente che la
revisione generale, intervento radicale di verifica e/o
sostituzione di parti di impianto può arrivare a costare, nei casi
più complessi, anche qualche milione di euro. Grazie.
Presidente
- Ricordo che il disegno di legge ha avuto
parere favorevole all'unanimità della IV Commissione sul nuovo
testo, quindi discuteremo sul nuovo testo predisposto dalla IV
Commissione. Dichiaro aperta la discussione generale.
La parola al Vicepresidente Chatrian.
Chatrian (ALPE)
- Grazie Presidente.
Abbiamo votato a favore già in commissione su questo disegno di
legge operativo. Chiederei all'Assessore e al Presidente della IV
Commissione, al più presto, compatibilmente con gli altri impegni,
di fare il punto della situazione dal punto di vista tecnico degli
impianti in scadenza per avere la mappatura generale del sistema
funiviario valdostano; dopodiché di fare qualche considerazione in
merito a smantellamenti vari, vite tecniche e scelte di tipo più
politico, strategico, amministrativo. Grazie.
Presidente
- La parola al Consigliere Donzel.
Donzel (PD)
- Egregio Presidente, cari colleghi, come
Partito Democratico abbiamo già espresso un parere favorevole su
questo provvedimento in sede di commissione, quindi in questa sede
ci limitiamo a rimarcare due questioni: una, che pur non ritenendo
un improprio costo di gestione tutto ciò che è finalizzato alla
sicurezza, siamo anche dell'avviso che non possa esserci una
disattenzione rispetto ad uno sciupio di materiali, forse anche da
considerare un eccesso di utilizzo di determinati materiali che
dovrebbero essere portati non diciamo all'usura dal danno
strutturale, perché quello va sempre evitato, ma bisognerebbe
sfruttare appieno la funzionalità degli impianti. Questa cosa, che
è da tempo attesa, non avviene, sia perché...e qui va la nostra
sollecitazione, anche per quanto siamo piccoli, come Valle d'Aosta,
al Governo nazionale, perché ci sia un atteggiamento responsabile
su questo...qui parliamo di costi enormi che vanno affrontati per
rendere più competitivo il nostro settore turistico. Se sostituiamo
un impianto efficiente con un altro altrettanto efficiente, c'è un
utilizzo non corretto delle risorse, fermo restando il principio
assolutamente inderogabile della massima sicurezza che deve essere
garantita a questi impianti.
La seconda considerazione che facciamo riprende l'intervento che
abbiamo fatto un anno fa - questo è il terzo intervento che
facciamo da quando si è insediata la legislatura - per chiedere
piccole proroghe rispetto agli impianti a fune, è il terzo
provvedimento che facciamo. Avevamo già chiesto - e la volta scorsa
era il mio collega Rigo che aveva fatto questa richiesta - se fosse
stato possibile anche a livello regionale fare una riflessione che
non fosse quella di arrivare all'ultimo giorno per chiedere la
piccola proroga, il piccolo intervento, ma fare una riflessione più
organica che ci permettesse di predisporre un disegno di legge in
cui non fossimo ogni anno, rispetto al singolo impianto, a
chiederne la modifica. L'altra volta, nel 2010, addirittura
arrivammo con il fiato corto sull'impianto...quindi valutare di
concerto con il competente ministero su questa materia
delicatissima, perché la priorità che va data alla sicurezza è
assoluta, come riuscire anche ad evitare queste continue modifiche
annuali per far prendere fiato ad un impianto, anche se in effetti
la modifica di quest'anno attiene a qualche mese, alla fine
stagione di un impianto. Quindi valutare, fermo restando tutti i
controlli che vengono verificati puntualmente per garantire
l'efficienza dell'impianto, che questa cosa possa essere
realizzata.
Dal nostro punto di vista un voto favorevole e, al contempo,
queste sollecitazioni che a nostro avviso sono doverose per operare
in serenità in questo settore strategico per la Valle d'Aosta.
Presidente
- Se nessun altro chiede la parola, dichiaro
chiusa la discussione generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Grazie Presidente.
Brevemente, per ringraziare la puntuale relazione del relatore,
ringraziare l'attività della commissione che ha voluto analizzare,
con dei tempi assolutamente interessanti, il disegno di legge.
Sicuramente questo tema è stato già enunciato, ringrazio anche
gli altri intervenuti, è un tema che non dico che ci passa sopra la
testa, ma è un tema che ha un'ampiezza nazionale ed internazionale.
A tale riguardo segnalerei due attività: le attività del nostro
ufficio regionale che, nello scenario nazionale, ritengo sia
considerato uno dei servizi più qualificati a livello italiano.
Abbiamo tantissimi apprezzamenti, abbiamo dei tecnici che negli
anni si sono formati, quindi questo ci fa dire che tutti questi
provvedimenti sono provvedimenti che hanno come primo punto la
sicurezza. Non ci sono provvedimenti che hanno una flessione, anzi,
c'è una particolare attenzione ed un particolare rigore. Questi
tecnici partecipano costantemente ad attività nazionali ed
internazionali, quindi c'è una circolarità nello scambiarci le
conoscenze, le professionalità, e devo ringraziare questo servizio.
Dall'altro, c'è l'attività di cui può essere testimone il
Presidente della Regione, sia in ambito di conferenza
Stato-Regioni, sia come interlocuzione con il ministero. Questo è
un problema che sentono anche le altre Regioni e all'ordine del
giorno della conferenza Stato-Regioni più volte hanno sollevato
questo problema per dare delle risposte.
Se voi andate a vedere l'attività della Regione Emilia
Romagna...uno pensa all'Emilia Romagna e pensa al mare, ma in
realtà ci sono una serie di impianti che insistono sugli Appennini
e c'è un'attenzione particolare, quindi abbiamo degli alleati anche
su questo tema in ambiti non sperati. Da questo punto di vista
stiamo pertanto cercando di fare il possibile per presentare dei
provvedimenti di natura legislativa che vadano in questa direzione,
ma ovviamente dobbiamo stare all'interno di un circuito più ampio
del nostro.
Questo ci sembra un provvedimento che dà delle risposte
puntuali, anche il comma che è stato inserito in commissione è un
comma assolutamente importante, che dà la possibilità di graduare
gli interventi e, soprattutto, valorizzare delle risorse che ci
sono all'interno delle società, perché in questo modo, programmando
e distribuendo su più anni questo intervento, si dà modo di
valorizzare le risorse interne. Grazie per il lavoro.
Presidente
- Passiamo ad analizzare l'articolato del
disegno di legge.
Pongo in votazione l'articolo 1:
Consiglieri presenti, votanti e favorevoli: 33
Il Consiglio approva all'unanimità.
Presidente
- Articolo 2: stesso risultato. Articolo 3:
stesso risultato.
Pongo in votazione la legge nel suo complesso:
Consiglieri presenti, votanti e favorevoli: 33
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK