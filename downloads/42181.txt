Consiglio Regionale della Valle d'Aosta - Oggetto del Consiglio n. 1112 del 21 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Caserme e carceri
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1112 del 21 novembre 2019 - Resoconto
OGGETTO N. 1112/XV - Interrogazione: "Protocollo di intesa
fra Ministero di Grazia e Giustizia e RAVA in merito alla Casa
Circondariale di Brissogne".
Farcoz (Président) -
Point 18 à l'ordre du jour. Pour la
réponse, la parole au président Fosson.
Fosson (PNV-AC-FV) -
È da diverso tempo che tutti stiamo
cercando di lavorare alla sottoscrizione di questa bozza di accordo
con il Ministero per la Casa Circondariale di Brissogne, che manca
dal 2017 e su questo ci siamo sicuramente impegnati tutti.
Finalmente la bozza a cui si fa riferimento, che era datata 22
maggio 2019, è pervenuta alla Presidenza della Regione dal
Ministero della Giustizia in data 7 luglio 2019 ed è stata
protocollata il giorno successivo, cioè a noi è arrivata il 7
luglio ed è stata subito esaminata. Il 18 luglio 2019 la bozza in
argomento è stata trasmessa agli Assessorati interessati (Sanità,
salute, politiche sociali/Istruzione, università, ricerca e
politiche giovanili, Affari europei, politiche del lavoro,
inclusione sociale, trasporti) per le verifiche di competenza e la
formulazione di eventuali osservazioni alla proposta che il
Ministero ci ha spedito. La bozza è stata trasmessa chiaramente
anche al Difensore civico regionale, affinché lo stesso, in qualità
di garante dei diritti delle persone sottoposte a misure
restrittive della libertà personale, potesse formulare osservazioni
e suggerimenti ed essere coinvolto fin dall'inizio in un processo
che interessa anche le sue peculiari funzioni.
Questa bozza di documento, accoglibile e condivisibile
praticamente in quasi tutte le sue parti, soprattutto nella parte
di formazione, di istruzione, di continuità e di recupero anche
lavorativo, ha e aveva delle grandi differenze dal punto di vista
sanitario per quella che era la richiesta e per quanto poteva
essere l'offerta, anche perché noi abbiamo un pronto soccorso molto
vicino al carcere, invece non abbiamo un pronto soccorso in bassa
valle, se non un anestesista e l'elicottero pronto per interventi
in tutto il fondo valle. C'è la disparità tra richieste e quello
che si poteva offrire, ma c'era veramente una differenza anche in
termini logici di utilizzazione delle risorse disponibili rispetto
alle esigenze.
C'è stata una interlocuzione quest'estate con il Ministero,
spiegando la realtà sanitaria della Valle d'Aosta: che cosa offriva
la vicinanza al pronto soccorso, la possibilità di interventi
rapidi con mezzi come l'ambulanza, dove c'è sempre anche
l'anestesista, eccetera. Questa fase interlocutoria è terminata e
chiaramente il Ministero in quel periodo estivo ha avuto dei
problemi anche per i cambi, ma questo con i tecnici forse ha
influito poco, ma comunque l'interlocuzione è stata ampia e questa
fase istruttoria è terminata al 31 ottobre 2019, con la
condivisione di tutte le osservazioni e le proposte di modifica da
parte delle strutture regionali e del Difensore civico. Il 7
novembre la Presidenza ha inviato al Ministero della giustizia
tutta la bozza del protocollo d'intesa, integrata con le proposte
di modificazione. Siamo ora in attesa del riscontro del Ministero
per sottoporre il testo definitivo all'approvazione della Giunta
regionale e procedere alla successiva sottoscrizione. Speriamo
veramente che i tempi del Ministero siano più ristretti possibile.
Abbiamo già dato la nostra disponibilità a eventuali ulteriori
confronti e comunque provvederemo e provvederò in tempi brevi a
sollecitare la firma di questo documento, perché questo protocollo,
come sappiamo tutti, è necessario a risolvere se non tutte, ma
almeno alcune delle difficoltà del carcere, che si trova senza un
regolamento da diversi anni. Grazie dell'interrogazione.
Présidente -
Pour la réplique, la parole au collègue
Manfrin.
Manfrin (LEGA VDA) -
Grazie per le sue risposte.
Effettivamente io avevo visto la bozza di maggio e non sapevo che
fossero già state formulate delle osservazioni, quindi la ringrazio
per avermelo chiarito. Lei lo ha già ricordato e mi pregio di
ricordare ulteriormente che l'ultimo protocollo sottoscritto dalla
Regione Autonoma Valle d'Aosta risale al 2007, sottoscritto nel
2007 e scaduto nel 2017, quindi da ben due anni siamo senza un
protocollo che disciplini tutta una serie di temi. Quello che
rimane un pochino nebuloso e che mi ha detto che è stato trasmesso
il 7 novembre è quali siano state le modifiche effettuate su quel
testo. Da quello che mi è parso di capire, tendenzialmente soltanto
per quello che riguarda l'assistenza sanitaria e socio
riabilitativa.
Ho voluto riassumere, ma è importante che questa bozza di
protocollo venga finalmente firmata. Magari possiamo anche chiedere
la collaborazione dei parlamentari valdostani, che sicuramente
potranno farsi promotori di questa richiesta di sottoscrizione,
visto che giace ancora da un po' di tempo. Parliamo di necessità
che riguardano la territorializzazione della pena, oltre che
l'assistenza sanitaria e socio riabilitativa, l'istruzione, le
attività ricreative culturali sportive, la formazione
professionale, l'orientamento al lavoro, l'attività lavorative
all'interno dell'istituto per soggetti in esecuzione penale
esterna, la programmazione la realizzazione di interventi a favore
di soggetti detenuti e non, sottoposti a provvedimenti limitativi
della libertà da parte delle autorità giudiziarie, interventi
assistenziali a favore dei detenuti che versano in situazioni di
disagio economico, la formazione e l'aggiornamento congiunto degli
operatori e l'osservatorio per la verifica dell'applicazione del
protocollo. Tutta una serie di temi che sono fondamentali per
l'attività interna, che abbiamo già più volte trattato anche in
quest'aula: il tema della tutela di coloro che si occupano della
sicurezza all'interno della struttura e gli agenti, gli ufficiali
di polizia penitenziaria e il personale amministrativo, che
chiaramente vengono sottoposti a una pressione assolutamente
importante. Se non vi sono alcuni modi per poter tenere occupati i
detenuti all'interno dell'istituto, posto anche il fatto - ma
questo lo abbiamo già fatto: non concerne la Regione, ma concerne
soltanto lo Stato - di pensare di inquadrare, incasellare il nostro
istituto penitenziario nel suo attuale inquadramento, quindi
applicare quella che si chiama la cosiddetta sorveglianza dinamica.
Uno pensa alla sorveglianza dinamica come a chissà quale
straordinario ritrovato della scienza e della tecnica: la
sorveglianza dinamica dei bracci è semplicemente che tutte le porte
delle celle sono aperte e all'interno del braccio si circola
liberamente. Immaginate voi cosa voglia dire circolare e
soprattutto mantenere l'ordine pubblico all'interno della struttura
per gli agenti di polizia penitenziaria che devono girare in mezzo
a orde di detenuti, decine e decine di persone, peraltro per la
maggior parte extracomunitari, con necessari problemi di
comunicazione, così come di cultura e quant'altro. È evidente che
in questo problema si inserisce anche la funzionalità del
protocollo, che permette di impiegare in alcuni lavori i detenuti,
evitando che l'ozio poi provochi, come già successo, rivolte e
aggressioni. Io sono stato all'interno dell'istituto quando c'è
stata una rivolta nella quale sono state blindate, sono state
bloccate da dentro le porte interne del braccio per impedire agli
agenti di entrare ed è stata fatta una trattativa per ore da parte
dei vigili del fuoco, da parte degli operatori della polizia
penitenziaria per cercare di riportare l'ordine.
Evidentemente questo protocollo e assolutamente importante per
una gestione della sicurezza della struttura penitenziaria della
Valle d'Aosta e ci auguriamo che venga al più presto sottoscritto.
Ringrazio il Presidente per la risposta che ha fornito anche
riguardo alle modifiche proposte e ci auguriamo che il prima
possibile si possa anche avere magari una copia della bozza o
almeno un ritorno, tanto per capire effettivamente quali saranno le
linee sulle quali verterà poi il tutto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK