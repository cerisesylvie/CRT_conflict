Consiglio Regionale della Valle d'Aosta - Oggetto del Consiglio n. 417 del 19 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 417 del 19 febbraio 2019 - Resoconto
OGGETTO N. 417/XV - Interrogazione: "Stato di avanzamento
degli atti prodromici all'avvio della procedura di appalto della
gestione della "Cittadella dei giovani"".
Rini (Presidente)
- Punto n. 11 all'ordine del giorno.
Per la risposta, la parola all'Assessore Certan.
Certan (ALPE)
- La concessione del servizio di gestione
della Cittadella dei giovani la cui scadenza naturale era il 7
settembre 2018 è stata prorogata a seguito di un'intesa tra le
amministrazioni pubbliche interessate. Nello specifico, il gruppo
interistituzionale, che era formato, lo ricordo, dal Comune di
Aosta, da un rappresentante dell'Assessorato della cultura, da uno
delle politiche giovanili e da un rappresentante del CELVA,
riunitosi il 7 agosto 2018, ha deciso per la proroga tecnica sino
al 31 marzo 2019 per dissipare alcuni dubbi, anche di carattere
legale, nonché di convenire sui contenuti di protocollo d'intesa e
linee guida, sì da poter poi procedere con gli atti di gara veri e
propri. Nel corso del mese di ottobre, nelle date del 2 e del 26
ottobre, i componenti del gruppo interistituzionale hanno
proseguito in un'attività di confronto che ha lasciato aperta la
possibilità di riproporre un contratto che sostanzialmente
replicasse le condizioni della concessione in corso, dando spunti e
idee da inserire da parte del Comune di Aosta nel protocollo
d'intesa e linee guida. Possibilità quest'ultima che è stata
definitivamente discussa e approvata a livello politico nel corso
della riunione del gruppo interistituzionale del 7 febbraio 2019,
con ciò significando anche la riproposizione del precedente
protocollo d'intesa per un arco temporale biennale, eventualmente
rinnovabile.
Alla luce di quanto espresso negli incontri interistituzionali
del mese di ottobre 2018 dai legali del Comune, i documenti di gara
andranno inviati da parte del Comune a INVA nella sua veste di
centrale di committenza entro il prossimo 31 marzo per l'avvio
delle procedure di gara. Nelle more della conclusione di queste è
plausibile il mantenimento in essere della proroga, per il tempo
strettamente necessario all'espletamento della gara, garantendo
l'erogazione dei servizi. Ricordo, ma ho visto che nelle sue
premesse lo aveva sottolineato, la gestione della Cittadella e
tutta la documentazione è portata avanti dal Comune di Aosta.
L'Assessorato della cultura e quello delle politiche giovanili si
inseriscono soprattutto per quanto riguarda la parte del protocollo
d'intesa e delle linee guida.
Presidente
- Per la replica, la parola al Consigliere
Manfrin.
Manfrin (LEGA VDA)
- Questa sua risposta non mi sorprende
e, proprio a questo proposito, anzi, accolgo con malcelato... non
saprei neanche come definirlo... stupore potrebbe essere un ottimo
aggettivo... con malcelato stupore questa sua risposta, perché?
Perché è evidente che non è molto chiaro né alla Regione autonoma
Valle d'Aosta, né al Comune di Aosta l'utilizzo delle proroghe e
per questo faccio un pochino di storia. Partiamo da una
dichiarazione fatta il 25 luglio 2018 dal Vicesindaco di Aosta,
Marcoz, che diceva: "
con la determina del 6 luglio abbiamo
affidato l'incarico per l'affidamento in concessione del servizio e
sono in corso le attività di predisposizione degli atti, attività
poi presiedute dalla CUC
", quindi significa che loro il 6
luglio stavano già predisponendo gli atti di gara. A quel punto, al
di là del fatto che esprimo un certo stupore per il Comune di Aosta
dal momento che sapeva benissimo che c'era un appalto in scadenza a
settembre e arriva a luglio dicendoci: "
caspita, non abbiamo
predisposto gli atti di gara, dobbiamo fare una proroga
".
Prendo atto del fatto che nel nuovo Codice degli appalti, ovvero al
comma 11 dell'articolo 106 del decreto n. 50, si dice che "
la
durata del contratto può essere modificata esclusivamente per i
contratti in corso di esecuzione se è prevista nel bando e nei
documenti di gara un'opzione di proroga. La proroga deve essere
limitata al tempo strettamente necessario alla conclusione delle
procedure necessarie per l'individuazione di un nuovo
contraente
". Ora, avete fatto una proroga, anzi il Governo
Spelgatti ha fatto una proroga di sei mesi, peraltro, doveva
servire appunto a trovare un contraente, anzi a fare le procedure
di gara per affidare questa Cittadella. Arriviamo magicamente quasi
alla data del finale della proroga, quella di marzo, e scopriamo
che nessun atto è stato fatto per bandire queste procedure di
gara.
Vi ricordo quello che dice sempre l'ANAC nel merito parlando di
utilizzo distorto delle proroghe tecniche: "
in linea di
principio il rinnovo della proroga, al di fuori dei casi
contemplati dall'ordinamento, di un contratto di appalto di
servizio di forniture, stipulato da un'Amministrazione pubblica, dà
luogo a una figura di trattativa privata non consentita e legittima
a qualsiasi impresa del settore a far valere dinanzi al Giudice
amministrativo il suo interesse legittimo all'espletamento della
gara
". Inoltre, l'autorità interpreta la proroga tecnica come
un ammortizzatore pluriennale di inefficienze, dovuto alla mancanza
di una corretta programmazione dell'acquisizione di beni e servizi.
Ciò comporta quindi un uso improprio delle proroghe, che può
assumere profili di illegittimità e di danno erariale allorquando
le Amministrazioni interessate non dimostrino di avere attivato
tutti quegli strumenti organizzativi e amministrativi necessari a
evitare il generale e tassativo divieto di proroga dei contratti in
corso e le correlate distorsioni del mercato. Capirete che, se un
appalto scade a settembre e io faccio una proroga a marzo per
permettere di predisporre gli atti di gara e a marzo arrivo e non
sono ancora pronti gli atti di gara e faccio un'ulteriore proroga
perché ovviamente nessuna operazione è stata messa in atto, è
evidente che siamo di fronte a un grosso problema...
(interruzione di un Consigliere, fuori microfono)
... certo che è il Comune, ma è finanziato dalla Regione, questo
ce lo dimentichiamo. Se sarà fatta una proroga, quindi questa
proroga dovrà essere finanziata in parte dal Comune di Aosta e in
parte dalla Regione autonoma Valle d'Aosta e sarà lì la differenza,
perché voglio vedere come si comporterà la Regione autonoma Valle
d'Aosta, per il Comune ci penseremo per la parte sua. Per la
Regione autonoma Valle d'Aosta, se deciderà di finanziare questa
ulteriore proroga, sarà evidente che dovremo informare le autorità
competenti del fatto che c'è un'evidente violazione delle
disposizioni dell'ANAC e del Codice degli appalti. La delibera
dell'ANAC n. 384 del 17 aprile 2018 continua dicendo: "...
l'autorità ha individuato alcune ristrettissime ipotesi nelle
quali la proroga può ritenersi ammessa in ragione del principio di
continuità dell'azione amministrativa sopra richiamato,
restringendo però tale possibilità a casi limitati ed eccezionali
nei quali, per ragioni obiettivamente non dipendenti
dall'Amministrazione, vi sia l'effettiva necessità di assicurare
precariamente il servizio nelle more del reperimento con le
ordinarie procedure di un nuovo contraente
". Sempre
quest'autorità afferma chiaramente con riferimento all'istituto
della proroga che: "
fermo restando che ogni decisione in merito
compete all'Amministrazione istante, ove quest'ultima optasse per
una proroga tecnica, la stessa dovrebbe protrarsi per il tempo
strettamente necessario a espletare nuova procedura, che dovrebbe
essere già avviata al momento dell'adozione della proroga e avviare
l'esecuzione da parte del nuovo aggiudicatario dei limiti di
proporzionalità e adeguatezza e previa, motivata e documentata
istruttoria in tal senso
".
Questo ovviamente evidenzia
che vi è stata un'inadempienza nell'individuare un nuovo contraente
e nel predisporre gli atti di gara, quello che ho detto prima,
torno a dire, ovviamente faremo le dovute segnalazioni e vedremo
come si comporterà la Regione autonoma Valle d'Aosta se deciderà di
finanziare questa ulteriore proroga che ci è stata annunciata
dall'Assessore.
Presidente
- Con questo possiamo sospendere i lavori, che
riprenderanno domani mattina alle ore 9:00. La seduta è
terminata.
---
La seduta termina alle ore 23:54.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK