Consiglio Regionale della Valle d'Aosta - Oggetto del Consiglio n. 140 del 13 luglio 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 140 del 13 luglio 1970 - Resoconto
OGGETTO N. 140/70 - Acquisto del complesso immobiliare
costituente il "Castello di Aymavilles". Delega alla
Giunta.
Milanesio
(P.S.I.)
- Io cercherò di essere
brevissimo nella relazione e sarò a vostra disposizione per gli
eventuali chiarimenti. Il castello di Aymavilles, ebbene, è noto a
tutti, non voglio dilungarmi molto nell'illustrazione dei cenni
storici, anzi, non mi dilungherò per niente, voi li avete come
allegato all'oggetto, sono stati compilati dalla sovraintendenza
con cura, e sono stati ricercati dati che prima non comparivano; ci
sono tutte le notizie possibili ed immaginabili, sul piano storico,
sull'origine di questo castello, le trasformazioni che ha subìto
nel tempo e sui casati che l'hanno ereditato, e fino agli acquisti
avvenuti recentemente da parte del Sig. Raffaele Bombrini che è
legittimo proprietario di questo complesso immobiliare denominato
"Castello di Aymavilles".
La ragione per cui la Regione intende procedere immediatamente
all'acquisto di questo castello - La ragione è contingente; è da un
po' che l'Amministrazione regionale aveva messo l'occhio, diciamo
così, sul Castello di Aymavilles, e da un poco che la Regione
voleva acquistarlo; però sono tante le cose che l'Amministrazione
regionale deve fare in questo settore, e molto spesso si è presi,
anzi, quasi sempre si è presi dall'urgenza di fare le cose più
impellenti, di restaurare i monumenti che crollano e che cadono e
si è sempre tralasciato l'acquisto di questo bene.
Recentemente, sono stato informato da diverse persone, tra cui
anche il Consigliere Caveri che segue sempre con attenzione questi
problemi e il Castello stava per essere venduto ad un signore
svizzero che lo avrebbe acquistato per viverci, diceva lui, e per,
probabilmente, mettere a frutto tutto quello che ci poteva mettere
sul terreno circostante il Castello, e che ammonta, come voi avete
potuto vedere dalla relazione, a ben 50.000 mq. circa.
Ci siamo subito preoccupati di questa situazione, innanzitutto
perché il castello veniva acquistato da uno svizzero non ben
identificato, il quale poteva avere magari delle mire
sull'utilizzazione di questo castello, l'utilizzazione di questo
castello, che non erano confacenti alla natura del monumento.
Lustrissy diceva "mire territoriali", non credo, insomma, ad ogni
buon conto, non penso che lo svizzero volesse costituire una extra
territorialità in Valle d'Aosta; comunque l'Amministrazione
regionale ha pensato bene di prendere immediati contatti con il
Bombrini, per addivenire ad un acquisto dell'immobile che era
oggetto di questa vendita.
Il Bombrini ha avuto un contatto con il sottoscritto e ha
mandato, su mia sollecitazione, una lettera, io gli avevo chiesto
una offerta, ha mandato una lettera nella quale si dice che è
disposto a cedere, io leggo alcuni punti "a cedere
all'Amministrazione regionale, al prezzo complessivo di 65 milioni,
il Castello e le proprietà" ed elenca tutti i beni che sono
compresi in questa vendita e quelli che non sarebbero compresi
nella vendita.
Nella vendita sarebbero compresi i terreni, eccetera per circa
5.000 mq. terreni situati in località Pes, sopra la Fornace, nella
quale vi è la sorgente che fornisce l'acqua potabile al Castello; i
diritti d'acqua del Consorzio Ru Arberio, per l'irrigazione del
comprensorio agricolo, immobili oggi esistenti nel Castello.
Escluderebbe invece dalla vendita gli arredi sacri della
Cappella, i libri che si trovano nelle librerie e nelle cassepanche
del Castello, gli attrezzi agricoli della cascina, gli attrezzi e
le botti della cantina, i mobili del fattore situati nel fabbricato
della cascina, eccetera eccetera.
Ora, la prima nostra, evidentemente il Bombrini ci dice che la
sua proprietà è esente da peso o vincolo da parte di terzi, chiede
che sia fissato un termine ragionevole per la stipulazione
dell'atto notarile, e poi, soprattutto chiede che venga effettuato
al più presto questo acquisto o che la decisione venga al più
presto presa da parte dell'Amministrazione regionale, in quanto è
in corso di trattative con questo signore svizzero interessato
all'acquisto.
La prima cosa fatta dalla Regione è stata quella di nominare una
Commissione di esperti che procedesse ad una valutazione
dell'immobile e del monumento al fine di darci un elemento di
giudizio sicuro per procedere all'acquisto.
La stima è contenuta nella relazione che è allegata all'oggetto
in discussione e come voi potete ben vedere, si è proceduto nella
stima secondo la tecnica usuale dei periti, cioè che si è prescisso
dal valore storico dell'immobile e si è valutato invece la
proprietà come una qualunque altra proprietà; si è passato a
valutare il terreno, e sono 50.000 mq.; gli si è attribuito un
valore di 400 lire al mq. che è poco a mio avviso, in una zona così
panoramica, e per un terreno così cospicuo, attribuendo un valore
di 20 milioni quindi al terreno, si è passati a valutare il
fabbricato di pertinenza del Castello, attribuendo praticamente un
valore di 7000 lire al mc. per cui risulterebbe di 4 milioni il
valore del fabbricato; si è passato a valutare gli arredi, i
mobili, eccetera eccetera per altri 8 milioni, la sorgente e si è
arrivati ad un valore complessivo di 45.425.000 lire, escludendo il
Castello, escludendo il Castello; questo perché? Perché risulta
assai difficile, anche ad una commissione di periti quali sono la
Dott.ssa Noemi Gabrielli, l'architetto Prola, l'architetto Bellone,
il Geom. Levêque, risulta difficile anche a loro dare un valore
venale ad un Castello che viene considerato un monumento, viene
considerata una costruzione avente un particolare pregio storico e
artistico; è chiaro che però, da parte dell'Amministrazione
regionale, c'è una proposta nei confronti del Bombrini, una
proposta al ribasso, evidentemente; questa proposta la Giunta la fa
al Consiglio, cioè quella di dare, invece che 65 milioni così come
richiesto, 60 milioni per il complesso denominato Castello di
Aymavilles, e comprendendo però in questi 60 milioni, anche, cosa
che escludeva il Bombrini, comprendendo gli arredi sacri della
Cappella, che sono arredi di particolare pregio e i libri che si
trovano nella Libreria, nelle Cassepanche del Castello, che sono
anch'essi libri di un notevole pregio storico ed artistico.
A queste condizioni noi riteniamo che l'acquisto sia, non solo
opportuno, ma sia, direi, un affare, un affare sotto tutti i
profili, sia sotto il profilo storico che sotto il profilo
economico, per l'Amministrazione regionale.
È vero che qualcuno ha detto: "ma, anni fa vendevano il Castello
per 40 milioni"; probabilmente è vero, però abbiamo fatto male anni
fa a non comprarlo per 40 milioni; oggi come oggi, con l'aumento
del valore dei terreni che è registrato in Valle d'Aosta, come del
resto in Italia in genere, noi dobbiamo capire che una proprietà di
questa entità, con il fabbricato del Castello, con tutti gli
oggetti storici, sacri e non sacri che vi sono, non può essere
acquistata, una proprietà di questo tipo, per meno di 60
milioni.
Io, quindi, a nome della Giunta propongo al Consiglio l'acquisto
del Castello di Aymavilles per la cifra di 60 milioni e propongo
che si dia mandato alla Giunta di dare 20 milioni subito, al
proprietario, all'atto della stipulazione, finanziandolo sul
capitolo 825, acquisto di beni immobili per la valorizzazione del
patrimonio archeologico ed artistico, sul bilancio di previsione
della Regione per l'anno 1970; di dare 40 milioni sul capitolo di
spesa del bilancio di previsione della Regione per l'anno 1971,
corrispondente al sopracitato capitolo 825, e poi 6 milioni da
imputarsi all'articolo 203 per l'anno 1970, riguardante le spese
per l'atto notarile e di compravendita e accessorie, e di delegare
la Giunta regionale per il perfezionamento e la conclusione delle
trattative della compravendita e l'adozione di ogni successivo
provvedimento deliberativo di esecuzione, per addivenire alla
stipulazione dell'atto notarile di compravendita del complesso
immobiliare, fabbricato terreno e altri, beni, eccetera eccetera e
per la liquidazione delle relative spese, nonché per gli eventuali
ulteriori accertamenti ed aggiornamenti catastali e per le
precisazioni e rettifiche eventuali circa l'esatta descrizione e
consistenza dei beni da acquistare e le intestazioni di
proprietà.
Sono a vostra disposizione per ulteriori chiarimenti.
Tonino (P.S.I.U.P.)
- Dunque, io sono d'accordo a che la
Regione acquisti quel castello; ritengo anche che il prezzo sia un
prezzo conveniente; ritengo anche che la procedura per addivenire
alla stima del valore complessivo sia stata fatta bene con una
certa accuratezza, quindi non spendo per questo una parola in più
se non quella di dire di essere d'accordo.
Vorrei dire invece qualcosa sull'allegato che contiene la
premessa, la quale premessa, anche qui, trovo ricca di notizie di
carattere sia storico, sia sulla situazione ambientale, sia sul
tipo architettonico e sullo stato fisico del castello stesso, ma
soprattutto vorrei soffermarmi sull'ipotesi di utilizzazione di
quel castello, ed è proprio partendo dalla sua utilizzazione che
ritengo importante sottolineare come in Valle d'Aosta si verifichi
un impoverimento e una dispersione del patrimonio culturale, vale a
dire, codici, documenti, libri, manoscritti, che è o era di una
certa vastità e di originalità; infatti si verifica la seguente
situazione: codici e manoscritti, resti delle antiche tradizioni
culturali, oltre ai documenti che sono una testimonianza non
indifferente per lo studio del passato, sono dispersi tra vari
privati; in alcuni casi, e solo in alcuni casi sono raccolti in
locali praticamente accessibili per ragioni di spazio e di
struttura agli studiosi.
Poco o nulla vediamo che ha fatto la Regione per raccogliere
questo materiale acquistandolo da privati o da enti, dando una
decente sistemazione, cioè un centro di raccolta con personale
competente qualificato, a vantaggio e profitto degli studiosi della
cultura valdostana.
Oltre alla raccolta di questo prezioso materiale, che ha una
testimonianza passata, si dovrebbe procedere alla raccolta in forma
organica e qualificata di tutta la documentazione attuale sulla
storia e sulla cultura locale. Questa raccolta, questa ricerca di
valori inestimabili della vita culturale valdostana sia quella
antica, sia attraverso le attuali documentazioni può favorire uno
sviluppo di ricerche che nulla hanno a che fare con il sistema del
patrimonio culturale attuale locale che favorisce una certa
speculazione in tale senso; quindi io penso che una delle più
importanti utilizzazioni del Castello di Aymavilles potrebbe essere
quello di un centro di raccolta di tutta una documentazione sulla
storia e sulla cultura valdostana. La sua vicinanza con il
capoluogo faciliterebbe proprio per questo una sua funzione di
collegamento fra i vari studiosi della città di Aosta e della Valle
che di questi problemi vorrebbero interessarsi.
Io propongo l'uso di questo castello in questa maniera, e poi
vediamo.
Savioz
(P.C.I.)
- Ritengo che sulla proposta di
acquisto del Castello di Aymavilles non ci sia nulla da eccepire,
che sia bene acquistarlo e penso che sia una realizzazione che
sotto diversi profili indubbiamente è interessante per la Regione,
non dimenticandoci però che i castelli, come tutti sappiamo,
costano, non tanto per l'acquisto, quanto per il loro mantenimento
e la loro sistemazione, però essendo un patrimonio di carattere
culturale e storico, eccetera, è necessario che la Regione lo
comperi. D'altra parte, le trattative per l'acquisto del Castello
di Aymavilles risalgono già a diversi anni fa, poi furono arenate
per una serie di cose che erano di interesse della famiglia
Bombrini, e quindi oggi ritorna alla ribalta e ritorna in modo
definitivo.
Quindi io sull'acquisto, sul prezzo, sul valore, eccetera, non
ho nulla da aggiungere, niente da togliere. L'unica cosa che mi
preoccupa è la sua sistemazione; l'interno del Castello di
Aymavilles, purtroppo è stato a suo tempo manomesso in un modo
barbaresco e distruttivo per cercare di farne una abitazione di
carattere civile; ora, il pristino di quello che era il castello
nella sua, non dico origine, ma nell'andamento della sua storia con
le sue varie modifiche, prima ancora che fosse eliminato il ponte
levatoio con il rispettivo canale, eccetera bisognerebbe però fare
uno studio approfondito sulla possibilità della restaurazione,
chiamiamola così, del castello e non dimentichiamo che uno dei
pochi castelli della Valle d'Aosta che si presta per una serie di
possibilità di vario genere.
Quindi, io penso che si possa benissimo accettare l'idea che ha
dato il Consigliere Tonino per quanto concerne una possibilità di
una biblioteca di carattere regionale, storico, eccetera e nello
stesso tempo possiamo, nel Castello di Aymavilles, per esempio,
usufruire dei saloni che ha per le conferenze, per i congressi, per
una serie di cose che possono essere utilissime, ma, prima di tutto
e soprattutto, io vorrei pregare la Giunta e l'Assessore competente
che si faccia un immediato studio di restauro, perché mi ricordo
bene, quando l'abbiamo visitato, le strutture portanti del tetto
lasciano un pochettino perplessi in quanto che determinati puntali
sono stati messi, ma voi sapete che quando si mettono dei puntali
sotto i travi maestri, è perché i medesimi hanno un qualche cosa
che non regge più, che non basta più. È come un vecchio che ha
bisogno di un bastone; quindi stiamo attenti perché l'orditura di
quel tetto è una orditura formidabile, bellissima, sotto tutti gli
aspetti e direi con una architettura coraggiosa e avanzata per i
tempi in cui fu fatto, con delle portate che sono delle portate non
indifferenti e che ci lasciano un po' col fiato in sospeso. Ora,
bisognerà stare molto attenti a intervenire rapidamente e
radicalmente sulle portanti del tetto; questa è la prima cosa
necessaria; poi uno studio approfondito per fare del Castello di
Aymavilles un qualche cosa che serva e non diventi uno dei tanti
manieri che abbiamo nella Valle d'Aosta che sono lì, spettacolari,
che si vedono benissimo, perché illuminati di notte, ma che poi
durante tutto l'anno non hanno una grande utilizzazione, salvo
alcuni, tipo Fenis, tipo Issogne, però abbiamo la rocca di Verrès
che è bellissima ed è lì, lasciata nelle condizioni storiche
eccetera e che non è neanche visitata, non è abilitata a niente.
Ora, ripeto, il Castello di Aymavilles, col suo bellissimo Parco,
che purtroppo è stato spogliato dalle sue bellissime piante
secolari, non ci sono più, e purtroppo non ci sono più, anche in
quel caso bisogna provvedere immediatamente, dopo uno studio di
carattere tecnico professionale, a ripristinare la bellezza del
Castello di Aymavilles: se voi vedete delle vecchie fotografie di
una volta, il Castello di Aymavilles era veramente bellissimo, col
suo Parco che aveva intorno, di piante di vario genere, e che
provenivano da varie località, anche mediterranee.
Queste sono le premesse per cui io pregherei la Giunta di voler
proprio interessarsene a fondo perché questo castello diventi un
qualche cosa di vivo nella Regione Autonoma della Valle
d'Aosta.
Pedrini
(P.L.I.)
- Signor Presidente, così come
noi siamo stati d'accordo con il Consigliere Andrione per il
Castello di St. Pierre, evidentemente siamo anche d'accordo per il
Castello di Aymavilles. Io vorrei pregare soltanto la Giunta, dopo
le raccomandazioni fatte dal Consigliere Savioz che io approvo
incondizionatamente, di trovare una soluzione, non soltanto come
biblioteca, ma evidentemente ci sono altre soluzioni possibili, in
sede di Commissione turismo io penso si possa parlare anche un
momentino di questo problema e di vedere veramente che il Castello
di Aymavilles serva alla Regione per quelle, anche quelle
manifestazioni che evidentemente oggi si trovano ad essere
costrette in un salone del Palazzo Regionale che non è più
confacente con il 1970.
Andrione
(U.V.)
- Nous ne pouvons que nous
féliciter avec la Junte pour la décision d'acheter le château
d'Aymavilles.
Je voudrai détromper Monsieur Milanesio: les 40 millions avaient
été offerts par moi personnellement, au moment où j'étais assesseur
à l'Instruction Publique, à travers une tierce personne, et ils
avaient été refusés de cette époque.
Ce qui nous intéresserait maintenant, ce serait que de la part
de l'Assessorat au Tourisme, avec le temps, évidemment, on
s'intéresse également à l'achat du château de Sarriod d'Introd et,
en manière d'utilisation, je partage ce que Monsieur Savioz et
Monsieur Pedrini ont dit: il faut faire une étude pour utiliser ces
châteaux, mais il faudrait aussi étudier une utilisation collective
des différents châteaux: Aymavilles, St. Pierre, La Tour, Introd,
peuvent constituer un pôle d'attraction très intéressant.
Il faut qu'il y ait une liaison, il faut qu'il y ait quelque
chose qui permette d'explorer aux touristes toute la Vallée et qui
permette de valoriser ces châteaux qui ne doivent pas rester,
Savioz a très bien dit, quelque chose de mort, mais qui doivent
être vitalisés dans le présent.
Je crois que là la Commission au tourisme et même celle de
l'Instruction Publique devraient exprimer, commencer à exprimer un
avis pour empêcher que le gros patrimoine culturel et historique ne
soit qu'une passivité pour la Région.
Milanesio
(P.S.I.)
- Brevemente. Io innanzi tutto
ringrazio i Consiglieri per essere intervenuti nella discussione;
hanno portato tutti gli elementi positivi alla discussione stessa.
Condivido le indicazioni date da Tonino, del resto già
l'indicazione di questo tipo era contenuta nelle possibili
utilizzazioni e si parlava, va ben, di museo, sede di esposizioni
temporanee o altre manifestazioni culturali, o per funzioni di
rappresentanza della Regione.
Forse sono possibili in questo castello più di una di queste
funzioni, più di una di queste funzioni. Ora, condivido anche le
argomentazioni svolte dal Consigliere Savioz, cioè di intervenire
rapidamente per il restauro; il restauro in questo castello è però
diverso di quello che si deve fare in altri castelli; in altri
castelli si tratta di garantire l'integrità fisica e la stabilità,
diciamo così, del monumento. In questo castello invece, almeno
pare, che l'integrità fisica e la stabilità non sia compromessa. Si
tratta di togliere certe brutture che sono state fatte per renderlo
abitabile si presumeva, e restituire ad esempio lo splendore,
l'antico splendore a certe parti di questo castello, un restauro
che lo abbellisca, non un restauro, diciamo così statico, ma un
restauro conservativo e migliorativo. Verrà messo immediatamente
allo studio, non appena ne entreremo in proprietà, il che dovrebbe
essere tra breve.
Io penso che ci sia anche un altro problema da esaminare
immediatamente, cioè il problema del Parco. Abbiamo un Parco
grandissimo; questo Parco, a mio avviso, può essere diviso in due
parti, una di pertinenza stretta del castello, l'altro potrebbe
essere eventualmente dato in pubblico godimento, cioè ai cittadini,
sistemandolo opportunamente in qualche modo con dei controlli e
con, diciamo così, degli accorgimenti, per cui non venga
compromesso il verde pubblico, non venga calpestato e non si arrivi
a degli scempi. Giustamente Andrione ricorda il problema di Sarriod
d'Introd; la Regione, la Valle d'Aosta che si può definire anche
secondo me, soprattutto la Valle centrale, la Valle dei Castelli,
perché ha proprio questa caratteristica, noi dobbiamo cercare di
metterla in luce anche di reclamizzarla sotto questo profilo e
l'autostrada è una eloquente, cioè il percorso in autostrada è una
testimonianza della presenza di tutti questi castelli, perché se
una cosa di bello ha fatto l'autostrada, è stata proprio quella di
mettere in luce, con una visione centrale della Valle, tutti questi
castelli, al lato sinistro e al lato destro, percorrendola.
Ora, il Castello di Aymavilles, che si presenta anche
visivamente molto imponente e molto aggraziato, dovrebbe a mio
avviso prestarsi, assieme ad altri castelli, a delle funzioni,
così, che potremmo definire integrate, cioè, noi dovremmo cercare
di studiare una utilizzazione di questi Castelli, di tipo
evidentemente culturale, di tipo storico, anche di tipo, così, di
rappresentanza, in modo tale da usufruire di questo patrimonio che
la Regione ha e di non lasciare ammuffire questi castelli; bisogna
vitalizzarli perché la cosa peggiore è quella di fare un monumento,
sistemarlo e poi lasciarlo lì, così come è. Se non viene in qualche
modo abitato, e per abitato io intendo dire frequentato dall'uomo,
è chiaro che si degrada rapidamente, perde il significato che noi
gli dobbiamo dare, perché se acquistiamo questi castelli non è per
lasciarli lì, come dei monumenti intoccabili, solo da vedersi, ma
li vogliamo utilizzare, vogliamo creare una compenetrazione tra lo
spirito dell'epoca e la nostra epoca attuale, vogliamo
rivitalizzarli, insomma, vogliamo di nuovo renderli attuali, o
comunque trasformarli in una testimonianza visiva del passato.
Io ringrazio il Consiglio che mi pare abbia espresso un parere
favorevole e sottolineo come ancora una volta il patrimonio della
Regione, con questo acquisto si arricchisca di un monumento
importantissimo che già tanto ha dato lustro alla Valle d'Aosta e
ai suoi castelli.
Montesano (P.S.D.I.)
- Nessun altro vuole intervenire?
Consigliere Ramera.
Ramera (D.C.)
- Vorrei semplicemente così fare una
osservazione e un suggerimento all'Assessore al Turismo, dato che
ha parlato di varia utilizzazione dei castelli, si potrebbe vedere
per esempio gli spettacoli "Son et lumière", ma questi si possono
vedere dopo.
Vorrei suggerirgli, se è possibile, scusi se esco un attimo
dall'argomento, ma è l'utilizzazione di un patrimonio che abbiamo,
del teatro Romano, in quanto basterebbe che chiedesse al nostro
Ufficio di Roma, di mettersi in contatto con la Compagnia del
Teatro Romano di Ostia in quanto quindici giorni fa io ho
incontrato lo scenografo che mi disse che appunto stanno venendo a
Torino, verso fine luglio o primi di agosto e per una cifra molto,
ma molto modesta sarebbero lieti di fare almeno un paio di
spettacoli al nostro teatro Romano. L'Avvocato Caveri mi diceva che
però ci sono anche dei problemi di solidità o meno del teatro, però
effettivamente sarebbe giunta anche l'ora di utilizzare quest'opera
e di vedere se si può fare qualche cosa.
Milanesio
(P.S.I.)
- Brevemente. D'intento con la
Sovraintendenza abbiamo già preso contatti con uno studio, mi pare
di Torino o di Milano, non ricordo più bene, che ha compiuto
sistemazioni di altissimo livello tecnico ed artistico per quanto
riguarda utilizzazioni di monumento tipo teatri e antiteatri,
perché l'utilizzazione di questi monumenti è estremamente
problematica. Noi abbiamo visto, ad esempio, che recentemente, in
un recente passato, a lasciare svolgere le manifestazioni in questo
anfiteatro, in questo teatro Romano, se ne otteneva solo un
degradamento, diciamo così, del monumento stesso, perché era gente
che arrivava lì, asportava pietre, rompeva tutto, con grave
incolumità, anche, da parte dei partecipanti; quindi si tratta di
fare degli interventi molto delicati, in questo quadro abbiamo già
preso un contatto preciso, e ci dovrebbero anzi presentare un
progetto di massima per l'eventuale utilizzazione del teatro
Romano, con opportune sovrastrutture, che poi si tolgono, in
materiale, diciamo così, mobile, in sovrastrutture mobili, che
potrebbe consentire l'utilizzazione del monumento senza degradarlo
e senza mettere a repentaglio l'incolumità dei cittadini che lo
frequenterebbero.
Io quindi voglio assicurare il Consigliere Ramera che una
iniziativa in questo senso è già stata presa; siamo in attesa di
questo progetto di massima, che ci veniva consegnato gratuitamente,
perché queste furono le condizioni che io misi, noi vogliamo vedere
un progetto di massima, però lo vogliamo gratuitamente. Se la cosa
sarà di gradimento della Regione, allora affideremo lo studio per
la sistemazione, per la creazione di queste sovrastrutture mobili
che poi si tolgono e si mettono a seconda delle circostanze.
Montesano (P.S.D.I.)
- Allora, chiudiamo la discussione e
mettiamo in votazione l'oggetto n. 17; chi approva alzi la mano?
Contrari? Astenuti. Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK