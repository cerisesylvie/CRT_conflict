Consiglio Regionale della Valle d'Aosta - Oggetto del Consiglio n. 130 del 11 marzo 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 130 del 11 marzo 1982 - Resoconto
OGGETTO N. 130/VII - ADATTAMENTO ALLA REALTA' VALDOSTANA DEL
CONTRATTO COLLETTIVO NAZIONALE PER OPERAI ADDETTI AI LAVORI DI
SISTEMAZIONE IDRAULICO-FORESTALE ED IDRAULICO-AGRARIA.
Approvazione di mozione.
PRESIDENTE
: Do lettura della seguente mozione:
MOZIONE
CONSIDERATO
che sta per iniziare la discussione sul
contratto collettivo nazionale per operai addetti ai lavori di
sistemazione idraulico-forestale ed idraulico-agraria, contratto a
cui si fa riferimento per i lavoratori dei cantieri forestali
regionali, la cui attività dovrebbe riprendere entro alcune
settimane;
ALLO SCOPO
di adattare in modo adeguato tale contratto
alla realtà valdostana, attraverso un largo confronto con le
Organizzazioni Sindacali ed i lavoratori interessati, il Consiglio
regionale della Valle d'Aosta
DELIBERA
di impegnare la Giunta regionale a discutere preventivamente
con le Organizzazioni Sindacali regionali le disposizioni che la
Regione dovrà emanare ad integrazione del contratto nazionale e a
portare successivamente il testo concordato all'esame del Consiglio
regionale.
PRESIDENTE
: Ha chiesto di parlare per l'illustrazione
della mozione il Consigliere Cout. Ne ha facoltà.
COUT - (PCI):
Questa è una mozione che chiede che venga
compiuto un atto, secondo noi, dovuto.
Voi sapete che operano in Valle d'Aosta ogni anno 7/800 operai
della forestale. Questi devono attuare, anche in base alla premessa
del loro contratto nazionale di lavoro, piani di forestazione,
sistemazioni idrogeologiche, pulitura dei boschi, riattivazione
sentieri, e in un certo qual modo, devono cercare inoltre di far
fronte allo spopolamento della montagna con la conseguente
possibilità di lavoro a tempo parziale per operai ad un certo
livello. Nella bassa Valle, ad esempio, fanno fronte anche alla
situazione occupazionale che si è verificata dalla chiusura della
filatura Brambilla.
Questo contratto integrativo regionale quindi interessa un bel
numero di persone e dà la possibilità alla Regione di ampliare le
indicazioni del contratto nazionale per adattarlo alla realtà
regionale.
Uno tra i punti che vengono demandati alle Regioni è, ad
esempio, quello di prevedere per gli operai la possibilità di avere
delle assunzioni a tempo indeterminato superando la frammentazione
che esiste attualmente.
Il contratto collettivo nazionale di questi operai stipulato nel
1976 e rinnovato nel 1979, dovrebbe essere rivisto nel 1982.
Nel 1977 è stato stipulato ed applicato il contratto integrativo
regionale; successivamente invece al rinnovo del contratto
nazionale del 1979 non c'è stata, come era previsto, la
stipulazione del contratto integrativo regionale.
La nostra mozione tende semplicemente a chiedere che, da parte
della Regione, da parte delle Organizzazioni Sindacali, si provveda
a questo atto che, in fondo, è un atto dovuto, anche perché
pensiamo che, con tutti i problemi inerenti a questo tema, sia
necessario adottare al più presto possibile il contratto collettivo
nazionale alle realtà locali.
PRESIDENTE
: E' aperta la discussione. Ha chiesto di
parlare l'Assessore all'Agricoltura e Foreste Marcoz. Ne ha
facoltà.
MARCOZ - (UV):
Confesso che il Consigliere Cout mi ha
confuso le idee.
Il contratto nazionale dei forestali è scaduto il 31.12.1981, e
quindi è tutto da rivedere. Quando ci chiameranno a livello
ministeriale si andrà a Roma, assieme alle Organizzazioni
Sindacali, come Regione Valle d'Aosta con tutte le altre Regioni,
per discuterne.
Sarei quindi d'accordo con questa mozione se dicesse di
incontrarsi prima con i Sindacati locali e di discutere
preventivamente le proposte che si devono portare come Regioni a
livello nazionale. Ma andare a discutere prima, noi come Regione,
non sapendo ancora quale sarà il contratto nazionale, quali saranno
le disposizioni delle varie Associazioni sindacali a livello
nazionale è una cosa assurda.
Sono d'accordo, quindi, a discuterne prima, se si vuole, per
riferire a Roma a livello nazionale quali sono le esigenze della
Regione, pur sapendo che non tutte saranno recepite, come è
successo la volta scorsa, in cui la Valle d'Aosta è stata una delle
pochissime Regioni che ha discusso il contratto nazionale.
Abbiamo portato certe nostre esigenze di montagna, di zona
alpina che a livello ministeriale non sono state recepite.
Se si vuole quindi nuovamente fare sì che la Valle d'Aosta
faccia sentire la sua voce a livello nazionale si porti quanto
concordato con le Associazioni Sindacali, sono d'accordo, ma
discutere preventivamente quello che noi dobbiamo fare, senza
conoscere il testo del contratto nazionale, mi pare una cosa
assurda.
Con questo tipo di deliberato quindi chiedo alla maggioranza di
votare contro.
PRESIDENTE
: Ha chiesto di parlare il Consigliere Mafrica.
Ne ha facoltà.
MAFRICA - (PCI):
La nostra mozione deriva dall'aver
verificato una inosservanza rispetto a delle esigenze reali.
Abbiamo verificato che nel 1976 c'è stato un contratto; nel 1977, a
livello
regionale, tra l'Assessore all'Agricoltura e Foreste e Sindacati
si è fatto un contratto integrativo; nel 1979 c'è stato un altro
contratto, a cui non è seguito alcun contratto a livello
regionale.
Siccome nel contratto nazionale c'erano delle disposizioni che,
a nostro parere, potevano essere interpretate nel senso di favorire
determinati incarichi, come nomine a tempo indeterminato - ma non
vogliamo entrare nel merito perché è compito dei Sindacati -,
riteniamo opportuno sollecitare sia la Giunta che i Sindacati
affinché, quando sarà stipulato il contratto nazionale si faccia
seguire il contratto integrativo regionale.
Se l'Assessore è d'accordo ad intervenire - io non so in che
fase sia la discussione tra Regione e Organizzazioni Sindacali a
livello nazionale - si intervenga, noi siamo favorevoli anche ad un
intervento di tipo preventivo in questo senso.
Noi chiediamo che si segua questa vicenda per arrivare alla
stipulazione di un contratto più specifico, frutto di discussione
tra Giunta e OO.SS., affinché non si perda questa occasione per
renderlo più adatto alla nostra realtà e per favorire questi
lavoratori.
La mozione ha solo lo scopo di una sollecitazione che valga sia
per la Giunta che per le Organizzazioni Sindacali.
PRESIDENTE
: Ha chiesto di parlare il Presidente della
Giunta. Ne ha facoltà.
ANDRIONE - (UV):
Quello che dice l'Assessore Marcoz è che
è disposto a ricevere le Organizzazioni Sindacali perché gli dicano
quello che lui dovrà sostenere in quella sede. Questo è
accettabile.
In quella sede ci sarà un confronto fra Regioni e Stato, allora
il testo deve essere modificato in questo senso: impegnare la
Giunta regionale a udire preventivamente le Organizzazioni
Sindacali in relazione alle disposizioni che la Regione con lo
Stato dovranno emanare..... Questo però è profondamente diverso dal
testo scritto.
PRESIDENTE
: Ha chiesto di parlare l'Assessore
all'Agricoltura e Foreste Marcoz. Ne ha facoltà.
MARCOZ - (UV):
Chiudo con una brevissima parentesi.
La volta scorsa al Consiglio Nazionale noi portavamo, come
Regione del Nord certe nostre esigenze, che venivano bocciate,
perché la forza maggiore è quella del Sud.
Non ho alcun problema a sentire i Sindacati circa quello che
devo dire a Roma.
PRESIDENTE
: Colleghi Consiglieri, ritenete che si possa
trovare un testo unico e concordato come ha proposto il Presidente
della Giunta?
Ha chiesto di parlare il Presidente della Giunta. Ne ha
facoltà.
ANDRIONE - (UV):
Io ho scritto così: "impegnare la Giunta
regionale a discutere preventivamente con le Organizzazioni
Sindacali regionali le proposte che la Regione farà per il
contratto nazionale, e a portare successivamente il testo
concordato all'esame del Consiglio regionale".
PRESIDENTE
: Do lettura della mozione nel suo testo
emendato:
MOZIONE
CONSIDERATO
che sta per iniziare la discussione sul
contratto collettivo nazionale per operai addetti ai lavori di
sistemazione idraulico-forestale e idraulico-agraria, contratto a
cui si fa riferimento per i lavoratori dei cantieri forestali
regionali, la cui attività dovrebbe riprendere entro alcune
settimane;
ALLO SCOPO
di adattare in modo adeguato tale contratto
alla realtà valdostana, attraverso un largo confronto con le
Organizzazioni Sindacali ed i lavoratori interessati, il Consiglio
regionale della Valle d'Aosta
DELIBERA
di impegnare la Giunta regionale a discutere preventivamente
con le Organizzazioni Sindacali regionali le proposte che la
Regione farà per il contratto nazionale ed a portare
successivamente il testo concordato all'esame del Consiglio
regionale.
PRESIDENTE
: Ha chiesto di parlare il Consigliere Mafrica.
Ne ha facoltà.
MAFRICA - (PCI):
Noi concordiamo con il testo proposto
dal Presidente della Giunta perché ha recepito lo spirito della
nostra iniziativa. Noi ci riferivamo già alla seconda fase, ma
siamo maggiormente d'accordo se è possibile intervenire nella
prima.
Siamo d'accordo sul fatto che la Regione faccia tutto il
possibile perché già nel contratto nazionale vi siano delle cose
che più facilmente possono essere trasferite qui.
PRESIDENTE
: Metto in approvazione l'oggetto n. 26 con le
variazioni proposte dal Presidente della Giunta.
ESITO DELLA VOTAZIONE
Presenti, votanti e favorevoli: ventitré.
IL CONSIGLIO APPROVA
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK