Consiglio Regionale della Valle d'Aosta - Oggetto del Consiglio n. 1845 del 14 febbraio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1845 del 14 febbraio 1991 - Resoconto
OGGETTO N. 1845/IX - Interventi in merito alle riserve di
caccia Grand Avert, Dondena-Clavalité, Monte Bianco e
Rhêmes-Notre-Dame.
(Interpellanza)
Presidente: Do lettura dell’interpellanza
presentata dal Consigliere Riccarand ed iscritta al punto 17
dell’ordine del giorno.
INTERPELLANZA
Rilevato che il 31 dicembre 1990 sono scadute le concessioni
regionali per quattro riserve di caccia: "Grand Avert" (nei Comuni
di Fénis e Saint-Marcel), "Dondena-Clavalité" (Fénis, Champorcher e
Champdepraz), "Monte Bianco" (Courmayeur), "Rhêmes-Notre-Dame"
(Rhêmes-Notre-Dame e Rhêmes-Saint-Georges);
Evidenziato che il mantenimento di tali riserve di caccia appare
anacronistico e che da più parti è stata avanzata la richiesta alla
regione di non rinnovare le concessioni;
Sottolineato che è opportuno non provvedere al rinnovo delle
concessioni e prevedere la trasformazione delle riserve di caccia
in parchi regionali;
il sottoscritto Consigliere regionale del Gruppo Verde
Alternativo
interpella
l’Assessore all’Agricoltura,
Foreste ed Ambiente Naturale per sapere:
1) qual è attualmente il personale utilizzato nelle quattro
riserve di caccia citate in premessa;
2) che cosa si intende fare in merito a tali riserve di caccia
per cui sono scadute le concessioni;
3) se non si ritiene urgente assumere gli opportuni
provvedimenti per trasformare tali riserve di caccia in parchi
regionali.
Presidente:
Ha chiesto la parola il Consigliere
Riccarand; ne ha facoltà.
Riccarand (VA)
: Il 31 dicembre 1990 sono scadute le
concessioni regionali relative alle quattro riserve citate dal
segretario del Consiglio nella lettura
dell’argomento in oggetto ed io credo che molti
elementi consiglino di non prorogare il regime delle concessioni
regionali che non ha dato buoni frutti negli anni passati.
La legge regionale sulla caccia del 1973, già prevedeva in via
d’ipotesi, la trasformazione di quelle riserve in
parchi regionali, in assenza di valide ragioni per conservarle
tali.
Ora, essendo scadute le convenzioni, noi crediamo che non sia
opportuno procedere "
tout court
" al loro rinnovo, ma
riteniamo che converrebbe esaminare la possibilità di trasformare
tali riserve in parchi regionali. Ci sembra del resto che gli
stessi cacciatori e le associazioni venatorie siano, almeno in
parte, favorevolmente orientati verso una decisione in tal senso,
che consentirebbe di utilizzare meglio questi territori.
L’interpellanza ha quindi lo scopo di conoscere
gli intendimenti della Giunta regionale rispetto a questa ipotesi
di lavoro, ma coglie anche l’occasione per ottenere
notizie sul personale utilizzato nelle quattro riserve di caccia
esistenti in Valle d’Aosta.
Presidente:
Ha chiesto la parola
l’Assessore all’Agricoltura, Foreste
ed Ambiente naturale, Lanièce; ne ha facoltà.
Lanièce (DC):
Rispondo subito al primo punto
dell’interpellanza, dicendo che le riserve di caccia
"Monte Bianco", "Grand Avert" e quella consorziale
"Rhêmes-Notre-Dame", detta comunemente "riserva del Conte Rossi",
hanno quattro guardacaccia ciascuna, mentre quella di
"Dondena-Clavalité" ne ha quattro più una volontaria; una di queste
ha presentato domanda di dimissioni, mentre un’altra
è stata licenziata a fine anno, ma sono in corso le pratiche per la
loro sostituzione. Il numero delle guardie è stato quindi contenuto
entro il disposto del decreto di concessione.
In merito al secondo punto dell’interpellanza,
posso dire che l’esecutivo intende rinnovare il
regime delle concessioni, ma per un periodo di tempo più limitato,
in attesa di studiare e di approfondire meglio
l’argomento.
Il Consigliere Riccarand ha accennato alla pressione delle
associazioni venatorie per non rinnovare le concessioni, ma tengo a
precisare che solo un distretto ha ipotizzato di non rinnovare la
concessione alla sola riserva di "Dondena-Clavalité", dichiarando
che sarebbe forse più opportuno crearvi un’oasi di
ripopolamento.
Possiamo concludere dicendo che, poiché occorre del tempo per
avviare gli studi e predisporre i progetti dei quattro parchi, la
Giunta intende procedere ad un rinnovo delle concessioni limitato
nel tempo.
Presidente:
Ha chiesto la parola il Consigliere
Riccarand; ne ha facoltà.
Riccarand (VA)
: Anch’io credo che la
strada indicata dall’Assessore, cioè quella di un
breve rinnovo delle concessioni, magari anche per un solo anno, che
consenta però di avere il tempo per esaminare la situazione, sia
necessaria.
Tra l’altro, chiederei di verificare bene la
questione della proprietà dei terreni o l’esistenza
o meno di titoli di affitto o comunque di utilizzo reale dei
terreni, perché mi sembra che questa materia, che pure è prevista
dalla legge, non sia adeguatamente rispettata, nel senso che i
concessionari delle riserve non hanno un rapporto corretto con
molti proprietari di terreni compresi nelle stesse. Credo comunque
che possa essere accettata l’ipotesi del rinnovo
provvisorio, per esaminare la trasformazione delle riserve in oasi
o in parchi.
Colgo l’occasione per ricordare per
l’ennesima volta all’Assessore
all’Agricoltura, Foreste ed Ambiente naturale, che
sulla questione dei parchi è dall’agosto del 1990
che siamo in attesa delle correzioni alla legge già approvata dal
Consiglio. Non riusciamo a capire per quale motivo quella legge,
che richiedeva semplici correzioni sulla base delle osservazioni
del Presidente della Commissione di Coordinamento, non venga
riportata all’esame del Consiglio. Chiedo che quella
legge non sia stravolta con nuovi testi, ma che le siano apportate
solo le necessarie correzioni richieste dal Presidente della
Commissione di Coordinamento.
E’ chiaro che anche la trasformazione di queste
riserve in parchi dovrebbe essere inserita
all’interno della legge quadro sui parchi regionali
che stiamo aspettando di poter riesaminare in Consiglio per
licenziarla in via definitiva.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK