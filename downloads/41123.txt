Consiglio Regionale della Valle d'Aosta - Oggetto del Consiglio n. 348 del 24 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Pubblica sicurezza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 348 del 24 gennaio 2019 - Resoconto
OGGETTO N. 348/XV - Reiezione di mozione: "Impegno del
Presidente e del Governo regionale a prendere contatti con le altre
Regioni italiane al fine di condividere iniziative riguardanti
l'applicazione del "decreto sicurezza", a riferire gli esiti alla
Commissione consiliare competente e a impugnare la legge
132/2018".
Rini (Presidente)
- Passiamo all'esame del punto n. 45
all'ordine del giorno. La parola alla collega Minelli per
l'illustrazione.
Minelli (RC-AC)
- La mozione che presentiamo quest'oggi
unitamente alla collega Pulz, e che abbiamo deciso di non rinviare
rispetto ad altre iniziative in ragione del fatto che riveste
carattere di urgenza, riguarda il decreto 113/2018, poi convertito
in legge n. 132, il cosiddetto "decreto sicurezza". In realtà
avevamo già presentato questa iniziativa sotto forma di risoluzione
nell'ultimo Consiglio, che si è concluso con la mancata discussione
di alcuni provvedimenti, tra cui questo. Durante la riunione dei
Capigruppo, avvenuta all'inizio della passata seduta consiliare,
era stata ravvisata la non urgenza del provvedimento, cosa che noi
abbiamo contestato, in quanto ritenevamo e riteniamo che non si
possa considerare non urgente un tema come quello dell'immigrazione
irregolare, legato ad un decreto del Governo nazionale che ci
coinvolge e mina da più parti i diritti individuali. È un tema che
nelle settimane scorse è stato su tutte le prime pagine dei
giornali nazionali ed europei e che sta mobilitando gli
Amministratori pubblici di Regioni e Comuni italiani, i quali
stanno tentando di correre ai ripari per quelle che sono le loro
competenze.
La legge n. 132/2018 prevede infatti, tra le altre cose, che
alla scadenza del permesso di soggiorno per motivi umanitari i
cittadini stranieri non possano più iscriversi all'anagrafe con
tutte le conseguenze a ciò connesse. La norma colpisce poi anche i
minori non accompagnati e gli stranieri in possesso di regolare
permesso di soggiorno per motivi di lavoro. Si ravvisa da più parti
che il decreto in oggetto sia in contrasto con vari articoli della
nostra Costituzione, in particolare: con l'articolo 2, laddove il
rifiuto di residenza anagrafica limita il soggetto nell'esercizio
della partecipazione alle formazioni sociali; con l'articolo 14,
laddove l'inviolabilità del domicilio verrebbe incisa da un
provvedimento negativo in materia anagrafica; con l'articolo 16,
dove la libertà di movimento verrebbe condizionata, se non
addirittura disumanamente compressa, in caso di incisione del
diritto di residenza, oltre ogni ragionevole protezione di altri
interessi pubblici e, infine, con l'articolo 32, che riguarda il
diritto alla salute, il quale potrebbe non essere garantito in
ragione della differenza di residenza di anagrafica o della
mancanza di residenzialità formale.
La Corte costituzionale afferma e statuisce che (cito
testualmente): "
lo straniero è anche titolare di tutti i diritti
fondamentali che la Costituzione riconosce spettanti alla
persona
". In particolare, evidenzia che questo comporta il
rispetto da parte del legislatore del canone della ragionevolezza,
dell'espressione del principio di eguaglianza che, in linea
generale, informa al godimento di tutte le posizioni soggettive. In
queste settimane ci sono state numerose prese di posizione da parte
di autorevoli esponenti della Magistratura, della cultura, della
società civile, di innumerevoli associazioni umanitarie, che da
sempre sono impegnate nell'accoglienza, associazioni sia laiche che
cattoliche e, in particolare, della Chiesa italiana. Il Cardinal
Bagnasco, Vescovo di Genova e Presidente dei Vescovi europei, si è
espresso molto duramente nei confronti di questo provvedimento per
il quale ha invocato addirittura l'obiezione di coscienza. Vorrei
soffermarmi poi anche sul monito espresso proprio in questi ultimi
giorni dal Vescovo di Palermo, Monsignor Lorefice, che invita - uso
le sue parole - "
a non rimanere in silenzio dinanzi ai disumani
decreti che aggravano la sofferenza di chi è vessato da povertà e
guerra
". A questo si aggiungono le proteste di moltissimi enti
e associazioni, cito soltanto la Caritas, oltre a tutto il mondo
del volontariato, che in questi giorni più che mai si sono espressi
contro un provvedimento che da ogni parte viene considerato lesivo
dei diritti delle persone. In molti Comuni italiani i Sindaci si
stanno attivando per approfondire tutti i profili giuridici e
anagrafici derivanti da questa norma.
La Regione Toscana, in data lunedì 7 gennaio, ha deliberato di
fare ricorso alla Corte costituzionale contro il decreto sicurezza
in cui si ravvisano profili di lesione delle competenze
costituzionalmente garantite alle Regioni, in particolare contro
l'articolo 1, sul permesso di soggiorno per motivi umanitari, che
aumenterebbe significativamente il numero degli irregolari, e
l'articolo 13, relativo all'eliminazione dell'iscrizione
all'anagrafe, che di fatto renderebbe invisibili le persone con
effetti immaginabili e con conseguenze anche sulla popolazione
residente, penso per esempio all'impossibilità di procedere alle
vaccinazioni che avrebbe degli effetti sulla popolazione italiana.
Altre Regioni hanno annunciato di volere adottare questa stessa
linea di comportamento, a partire dal Piemonte, dalla Calabria,
dall'Emilia Romagna, dall'Umbria e dalla Basilica; il Piemonte, tra
queste, proprio in data 18 gennaio ha dato mandato al suo
Presidente di presentare il suddetto ricorso e il Presidente
Chiamparino ha pronunciato questa dichiarazione: "
Esercitiamo
una prerogativa propria della Giunta, facciamo un ricorso sul
conflitto di attribuzione dei poteri. Riteniamo che il Governo, con
questa legge, in quanto determina effetti su politiche di cui siamo
titolari, non abbia rispettato i poteri che la Costituzione
attribuisce alle Regioni. Questo perché ai sensi dell'articolo 127
della Costituzione italiana la Regione, quando ritenga che una
legge dello Stato leda le sue competenze, può promuovere una
questione di legittimità costituzionale dinanzi alla Corte entro
sessanta giorni dalla pubblicazione della legge stessa e cioè, in
questo caso, a partire dal 4 dicembre 2018, con scadenza il 4
febbraio
". Questa è la ragione dell'urgenza che c'era nel
passato Consiglio e che c'è, a maggior ragione, quest'oggi. Credo
che la collega Pulz, che è cofirmataria della mozione, illustrerà
nel dettaglio alcuni aspetti più prettamente giuridici su cui
insiste la nostra iniziativa.
In base alle premesse che ho illustrato, noi proponiamo al
Consiglio regionale di impegnare il Governo e il suo Presidente
innanzitutto a condividere una sfida complessa - perché si tratta
davvero di una sfida complessa - che richiede una risposta politica
e istituzionale all'insegna del rispetto della dignità della
persona, così come è stato statuito dalla Carta dei diritti umani e
dalla nostra Costituzione. Inoltre impegniamo il Governo a prendere
dei contatti con le altre Regioni italiane, al fine di condividere
in particolare il ricorso alla Corte costituzionale, e poi a
verificare, anche tramite i servizi sociali e la rete del terzo
settore di assistenza agli immigrati, la sussistenza di casi in cui
l'applicazione di questo decreto possa portare ad un'effettiva
esclusione di persone che abbiano delle necessità e dei bisogni non
altrimenti esigibili, in modo da verificarne l'impatto e da mettere
in atto tutte le azioni utili ad evitare discriminazioni, diversità
e disparità di trattamento. Ancora: impegniamo a riferire
nell'apposita Commissione consiliare gli esiti dei contatti che
abbiamo evidenziato, a impugnare la legge 132/2018 con specifico
riferimento agli articoli 1, 8 e 13 per la violazione degli
articoli 2, 3, 10, 97 e 117 della Costituzione, dell'articolo 3
dello Statuto speciale della Regione Valle d'Aosta e dell'articolo
10 della legge costituzionale 3/2001. Infine l'impegno che
chiediamo è di coinvolgere attraverso il CELVA gli Enti locali,
affinché si adottino nella nostra Regione e per i nostri Comuni
delle linee di condotta unitarie per evitare quelle che potranno
essere le gravose conseguenze dell'applicazione di questo decreto.
Ci rendiamo conto che si tratta di una mozione impegnativa, ma
siamo convinti che la nostra Regione possa prendere in
considerazione un impegno di questo genere, anche e soprattutto per
riaffermare, oltre che l'importanza della garanzia dei diritti alle
persone che verrebbero colpite da questo decreto, la potestà
legislativa che la Regione ha in alcuni ambiti, in alcuni
settori.
Dalle ore 17:28 assume la presidenza il Vicepresidente
Rollandin.
Rollandin (Presidente)
- La parola alla collega Pulz.
Pulz (ADU VDA)
- Volevo sottolineare ancora che questo
"decreto legge sicurezza" di Salvini ha introdotto disposizioni che
incidono significativamente, in discriminatorio, sulla condizione
giuridica del cittadino straniero, ledendo i diritti fondamentali
della persona umana, perché crea disparità di trattamento tra i
cittadini degli Stati membri e gli stranieri regolarmente
soggiornanti.
Il punto però su cui voglio davvero richiamare tutta
l'attenzione del Consiglio, anticipato in parte dalla collega
Minelli - che ringrazio - sono le conseguenze sugli ambiti di
competenza degli Enti locali e delle Regioni perché, per effetto di
questo decreto, vengono lese le competenze regionali in materia di
assistenza sociale, sanitaria, in materia di istruzione e di
formazione di politiche del lavoro. La novità di cui parlava già la
collega, della preclusione all'iscrizione anagrafica del
richiedente il riconoscimento della protezione internazionale e
l'abrogazione della protezione umanitaria, sostituita dai casi
tassativi, quelli inevitabili di protezione speciale, rischiano
infatti di compromettere l'accesso alle prestazioni sociali erogate
dai Comuni, innanzitutto sulla base del presupposto della
residenza, mentre il combinato di tutte le disposizioni che
regolamentano l'accesso alle prestazioni sociali e sanitarie
consente, a nostro giudizio, di sostenere che anche il domicilio
dichiarato al momento della formalizzazione della domanda di asilo
dovrebbe consentire di accedere ai servizi. Però, finché questo
aspetto non sarà chiarito precisamente con circolari
interpretative, non si potranno risolvere i problemi pratici legati
al fatto che le stesse Amministrazioni si troveranno obbligate a
fare affidamento, per individuare i beneficiari dei servizi, in
alcuni casi sull'anagrafe e in altri casi no, con assurde
complicazioni che avremmo potuto evitarci.
In questi tempi, in cui si è discusso molto del "decreto
Salvini", ci sono state rassicurazioni che provengono da più parti.
Sappiamo che la stessa Corte costituzionale afferma che le Regioni
possono comunque andare oltre i limiti imposti dallo Stato,
allargando quindi l'assistenza anche alle categorie che sono state
purtroppo escluse dal legislatore statale. Queste rassicurazioni a
noi non sembrano sufficienti, perché non tengono conto degli
effetti di questa legislazione discriminatoria. C'è il paradosso di
una differenziazione regionale nei processi di integrazione,
discriminazione che impatterà in modo drammatico sulla condizione
dello straniero in Italia, determinando, a seconda del livello di
intervento suppletivo della Regione in cui lo straniero si trova,
la garanzia o meno degli stessi diritti che ci risulta dovrebbero
essere universali e pure inviolabili. Consegnando chi era regolare
all'irregolarità, il legislatore statale scarica sulle Regioni un
enorme problema sociale di cui forse non ci rendiamo ancora ben
conto, perché l'irregolare rimane sul territorio, ma è costretto a
nascondersi, diventa un clandestino, lavora in nero, si cura in
caso di estrema necessità perché comunque, per fortuna, gli sono
garantite per legge le prestazioni sanitarie, almeno quelle
urgenti. Gli operatori specializzati non possono però lavorare per
integrare lo straniero e qui stiamo parlando di persone che un
percorso di integrazione lo hanno già iniziato. E ora cosa diciamo
loro? "Ci siamo sbagliati, ora c'è una nuova legge dello Stato che
ci dice che non possiamo più occuparci di te, a meno che non ti
basti che facciamo l'elemosina".
Io credo sia fondamentale tutelare almeno le prerogative
dell'autonomia valdostana, anche sotto il profilo del libero
esercizio delle competenze legislative, che consentano alla Regione
di adottare politiche che assicurino sul territorio servizi
effettivamente universali, nel perseguimento di un modello di
autonomia che spero sia anche il vostro, che si distingue per il
suo carattere inclusivo e non esclusivo, per un carattere di
promozione del benessere di tutti e della convivenza pacifica,
attraverso la rimozione degli ostacoli di ordine economico e
sociale che impediscono il pieno sviluppo di tutte le persone.
Insomma, colleghi Consiglieri, qui a noi pare che serva un po' più
di coraggio nell'esaminare le contraddizioni di questo
provvedimento, anche per la nostra Regione; contraddizioni che ci
impediscono di essere realmente autonomi nel decidere come noi
valdostani vogliamo accogliere chi viene sul nostro territorio e
che ci obbligano forse anche ad ammettere che negli anni passati
non è stato fatto abbastanza da questa Regione nel campo
dell'accoglienza.
Per tutto questo noi riteniamo che debba essere richiesto
innanzitutto al Parlamento di abrogare il "decreto Salvini" e
comunque alla Giunta regionale di impugnarlo come hanno fatto altre
Regioni perché, come è già stato detto, i tempi stringono. Noi
chiediamo che la Giunta regionale, e in particolare il Presidente
Fosson, diano prova di essere davvero diversi dalla Lega di
Salvini. Impugnate questo decreto e vi crederemo. Abbiamo purtroppo
avuto in questo periodo segnali poco rassicuranti dalla Giunta, non
abbiamo ancora digerito - e non lo nascondiamo - la questione del
"bando affitti". In quel caso sono stati branditi argomenti tecnici
e giuridici molto deboli e contraddittori, pur di salvare
l'approccio che i Consiglieri Manfrin e Spelgatti in quest'Aula
hanno rivendicato con il solito motto, che ormai abbiamo imparato a
memoria: "Prima i nostri, prima gli italiani". Sul decreto Salvini
si gioca una partiva decisiva e da che parte sta la Giunta Fosson?
Dalla parte di chi vuole difendere l'idea che i territori debbano
essere accoglienti? Oppure troverà in questo caso ancora qualche
appiglio tecnico per dire che, nonostante la nostra bella
autonomia, siamo impotenti di fronte ad uno Stato che ci impone di
erigere dei muri? L'invito dello Stato è di adeguarci, ma allora
cos'è l'autonomia in questo contesto? È un collutorio con cui ci
sciacquiamo la bocca o è una rivendicazione di libertà che ha come
obiettivo la giustizia? Vi lascio un attimo per pensare. E davanti
a questo decreto, allo spudorato affronto all'idea di giustizia
contenuto nelle sue disposizioni, un affronto che condizionerà la
vita della nostra comunità valdostana, cosa fa un vero autonomista?
Cosa fa chi crede nella Costituzione? E cosa fa un cattolico? Sta
dalla parte di Papa Francesco? Se è autentico, io credo sceglie e
si schiera.
Presidente, Assessori, credo che dobbiate dirci da che parte
state. Ci aspettiamo un'assunzione di responsabilità che sappia
andare oltre certi tatticismi politici, abbiate il coraggio di dire
"no", abbiate il coraggio di scegliere la giustizia lasciando
perdere la convenienza vostra o di questo momento storico avverso.
La Conferenza Episcopale Italiana ha scritto di recente (e mi
imbarazza dover essere io a ricordarvelo): "
Le paure si possono
vincere solo nell'incontro con l'altro e nell'intrecciare una
relazione. È un cammino esigente questo, a volte faticoso, a cui le
nostre comunità non possono sottrarsi. Si tratta di riconoscere
l'altro nella sua singolarità, nella sua dignità, nel suo valore
umano inestimabile e di accettarne la libertà
". Sono parole,
queste, che affondano le loro radici nel Vangelo. D'altra parte
credo che mai quanto oggi il Vangelo sia attuale quando dice: "Ero
straniero e mi avete accolto". Se volete tradire queste parole, la
scelta è nelle vostre mani, però anche la responsabilità.
Presidente
- Ha chiesto la parola il collega Mossa; ne ha
facoltà.
Mossa (M5S)
- A nostro avviso la proposta di ricorso alla
Corte costituzionale da parte dei colleghi Minelli, Pulz e Bertin
contro il "decreto sicurezza" sembra un po' strumentale. Lo
dimostra il fatto che le Regioni che lo stanno promuovendo in tutta
Italia sono quelle in cui governa il PD, lo stesso PD (sedicente
partito di sinistra) che oggi promuove la campagna elettorale
contro il reddito di cittadinanza, contro l'aiuto alle persone
povere e in difficoltà. Io ricordavo una sinistra ben diversa un
tempo! Riteniamo che siano ben altri i problemi da affrontare nella
nostra Regione.
Entrando nel merito, il decreto sicurezza non presenta alcuna
distorsione civica, si tratta di un testo dettato dal buon senso.
Mi pare, fino a prova contraria, che ai richiedenti asilo
continuino ad essere garantiti i servizi di accoglienza e
assistenza, così come sono assicurate cure mediche e servizi
scolastici per i minorenni. Una volta ultimata la procedura di
riconoscimento, se l'immigrato ha diritto ad una forma di
protezione può essere iscritto all'anagrafe, possedendo una
prospettiva stabile di presenza nel nostro Paese. La nuova
normativa è stata adottata a causa dell'abuso che di tale permesso
umanitario è stato fatto, "un abuso".
Oltre alla protezione internazionale garantita ai rifugiati che
scappano dalle persecuzioni e ai profughi in fuga dalla guerra, in
Italia esiste anche una protezione temporanea aggiuntiva che, come
in altri Paesi europei, dove esiste, dovrebbe essere straordinaria
ed eccezionale, ma per colpa della vaghezza della legge - mi
riferisco a quella del 1998, sotto il Governo Prodi - ha prodotto
un abuso nel rilasciare i permessi di soggiorno umanitari. L'anno
scorso, per esempio, mentre il 16 per cento dei richiedenti asilo
ha ricevuto protezione internazionale, addirittura il 25 per cento
ha avuto protezione umanitaria. Nel resto d'Europa questa
protezione aggiuntiva o non esiste - parliamo di Francia, Belgio e
Portogallo - o è concessa "in via eccezionale". Il decreto elimina
questo con permessi di soggiorno speciali per immigrati vittime di
schiavitù, violenza domestica, calamità naturali, per gravi motivi
di salute e per atti di particolare valore civile. Chi ha ricevuto
un permesso di soggiorno per motivi umanitari continua a rimanere
legittimamente nel territorio fino alla scadenza del titolo,
potendo usufruire di tutti i benefici derivanti dalla sua
condizione, a partire dalla possibilità di convertirlo in permesso
di lavoro o per il ricongiungimento familiare, laddove però ne
ricorrano le circostanze. È quindi evidente l'opportunità,
nonostante il cambio di normativa, che viene offerta allo straniero
e che questi dovrà accogliere, se davvero ha interesse a rimanere
nel nostro Paese, rendendosi protagonista attivo dell'integrazione
a cui tende. In caso contrario, alla scadenza, ove non sussistano
condizioni per il rilascio di uno dei permessi speciali umanitari
previsti dalla nuova normativa, dovrà lasciare l'Italia.
Il permesso di soggiorno per motivi umanitari continua quindi ad
esistere, ma viene ora concesso in presenza di ben definite
circostanze, a differenza del passato, laddove veniva riconosciuto
sulla base della generica previsione di seri motivi di carattere
umanitario dai contorni indefiniti. L'ampia discrezionalità,
insieme all'interpretazione estensiva della giurisprudenza, aveva
portato ad un'applicazione così eterogenea che contrastava
addirittura con la stessa
ratio
giuridica della tutela che,
comunque, presupponeva casi di eccezionale e temporanea
gravità.
Nel tempo si era determinata una situazione paradossale: un
altissimo numero di permessi di soggiorno per cosiddetti "motivi
umanitari" comprensivi delle più svariate ipotesi, che comunque non
hanno portato all'inclusione sociale e lavorativa dello straniero.
È bene ricordare che in tutta Italia abbiamo ereditato un sistema
di gestione dei flussi migratori al collasso, una struttura a lungo
osteggiata proprio da molti Sindaci, soprattutto dei piccoli
centri, che si sono ritrovati a dover fare i conti con centri di
accoglienza del tutto sproporzionati alle reali capacità dei
territori, una continua emergenza in cui la criminalità organizzata
e non ha fatto affari d'oro sulla pelle delle persone, sottraendo
il diritto a un'accoglienza dignitosa, così come dimostrato anche
in Toscana - visto che l'avete citata nella vostra mozione - con
gli scandali nei Centri d'accoglienza straordinari o dando vita a
una tratta di esseri umani da destinare alla criminalità o, peggio,
come nel caso del macabro mercato di organi.
Con il decreto sicurezza il Governo nazionale sta cercando di
dare ordine, maggiore trasparenza e controllo. Certo, come tutte le
nuove riforme può darsi che saranno necessarie delle modifiche, ma
sempre nell'ottica del bene dei cittadini italiani e non italiani,
però in regola nel nostro Paese. Se poi la Regione vuole prendersi
l'onere e la spesa che ricadrà su tutti i cittadini valdostani, sia
quelli che approvano il "decreto sicurezza", sia quelli che non lo
approvano, di fare ricorso alla Corte costituzionale, sarà lei ad
assumersi la responsabilità di questa decisione.
Per quanto esposto, il Movimento 5 Stelle voterà contro questa
proposta.
Presidente -
Ha chiesto la parola il collega Manfrin; ne
ha facoltà.
Manfrin (LEGA VDA)
- È un piacere intervenire dopo il
collega Mossa, visti i rilievi fatti, rilievi puntuali che
condivido appieno e a cui aggiungerò soltanto un paio di
concetti.
Con questa iniziativa i Consiglieri proponenti chiedono
sostanzialmente di impugnare il cosiddetto "decreto sicurezza" o
"decreto Salvini" recentemente approvato dal Parlamento italiano.
La norma, di cui parlerò dopo, è uno dei provvedimenti cardine di
questo Governo, è stata inserita all'interno delle priorità del
famoso "contratto di governo" che - come è stato già stato
ricordato - è foriero di benefici effetti per la sicurezza del
nostro Paese. Con la presente mozione rilevo con piacere che avete
dettagliato le contestazioni che, nella scorsa risoluzione da voi
presentata nello scorso Consiglio, erano totalmente assenti alla
stregua di un'iniziativa di indirizzo politico generico. È quindi
con piacere che vado a contestare l'impostazione della vostra
mozione con la speranza che alle mie contestazioni di ordine
giuridico venga risposto con altrettanta precisione e con altre
motivazioni di ordine giuridico, che non ci si farfugli invece con
motivazioni di altro carattere che nulla hanno a che fare con il
dibattito di quest'Aula, perché parliamo di fatti e di leggi, non
certo di indirizzi politici.
Perché voi avete basato l'iniziativa, tra i vari punti di questa
mozione, sulla questione dell'anagrafe? Nel paragrafo che avete
dedicato all'anagrafe avete fatto tutta una serie di considerazioni
legate a quest'aspetto. A grandi linee contestate il mancato
rilascio della residenza a coloro che vedono scadere il permesso di
soggiorno per motivi umanitari. Ma vi siete mai chiesti, gentili
colleghi, quale sia la
ratio
dietro questa scelta? E già in
parte i colleghi Cinquestelle l'hanno riassunto. Lo dico ancora più
nello specifico: è stato ripetuto fino alla nausea quali sono le
percentuali reali di aventi diritto di coloro che arrivano nel
nostro Paese sul totale degli immigrati irregolari sbarcati in
Italia che effettuano la richiesta di asilo. Una percentuale
ridottissima (circa il 5 per cento) - parlo delle ultime
statistiche, quelle del 2018 - ha ottenuto lo
status
di
rifugiato vero e proprio, quindi con tutti i benefici; un'altra
percentuale (circa il 10 per cento) ha invece ottenuto un permesso
temporaneo, cosiddetto "sussidiario", per particolari situazioni
che mettono in pericolo la vita dell'interessato in caso di ritorno
nei Paesi di origine. Ovviamente questo è un permesso temporaneo e
quindi le persone che ottengono questo permesso dovranno poi
ritornare nei Paesi d'origine. Arriviamo così alla terza opzione,
quella interessata dal decreto sicurezza che risulta quella più
gettonata, corrispondente a ben il 25 per cento delle richieste
totali.
Al di là dell'evidenziare con questi dati che è chiaro che il 60
per cento di coloro che sbarcano non ha alcun diritto di rimanere
in questo Paese, possiamo dire che questa protezione umanitaria,
peraltro presente solo nel nostro Paese, non esiste da nessun'altra
parte in Europa, era il
refugium peccatorum
nel quale le
Commissioni scaricavano una buona fetta di persone che
sostanzialmente non avevano alcun diritto di rimanere nel nostro
Paese, ma giustificavano la migrazione con i gravissimi cambiamenti
climatici: "fa troppo caldo, fa troppo freddo, vengo in Italia così
almeno sto un pochino a svernare". Mi preme ricordare in tutto
questo che le Commissioni territoriali, incaricate di vagliare le
domande e costituite da funzionari di Polizia ma anche di delegati
di associazioni umanitarie, hanno rigettato il 60 per cento di
queste domande perché infondate.
Detto questo, torniamo al punto: perché è stata ridotta questa
formula di
status
che era un
unicum
nel panorama
giuridico internazionale? Mi pare evidente, lo vediamo nelle
motivazioni. Quali sono le materie per le quali vi è l'esclusiva
competenza dello Stato italiano? Sono ben riassunte in maniera
esaustiva all'articolo 117 della Costituzione. Se per caso non
l'aveste letta, mi permetto di ricordarvi alcuni piccoli paragrafi,
ovvero: "
a) politica estera e rapporti internazionali dello
Stato; rapporti dello Stato con l'Unione Europea; diritto di asilo
e condizione giuridica dei cittadini di Stati non appartenenti
all'Unione Europea
" (questa è un'esclusiva competenza dello
Stato); "
b) immigrazione
" (questa è un'esclusiva competenza
dello Stato); "
h) ordine pubblico e sicurezza, ad esclusione
della polizia amministrativa locale
"; "
i) cittadinanza,
stato civile e anagrafi
". Pertanto tutti i punti relativi per
cui sollevate il conflitto di attribuzione con lo Stato sono
infondati nella parte in cui si riferiscono alla questione
anagrafica, perché la questione anagrafica, così come quella
dell'immigrazione, sono di esclusiva competenza dello Stato. È
evidente che quelle parti inserite nelle premesse e
nell'impegnativa della vostra mozione sono assolutamente infondate.
Nessuno intende discriminare, voglio che sia chiaro, molto chiaro,
non come invece avete cercato di scrivere tra le righe di questa
iniziativa.
È però bene richiamare l'attenzione su un dato fondamentale. Se
un richiedente asilo - in parte è già stato anche anticipato - non
ha titolo per rimanere nel nostro Paese, a che titolo gli si
dovrebbe rilasciare la residenza? Questa è una bella domanda a cui
rispondere, a cui potrete rispondere voi. Una persona arriva qua
senza avere alcun titolo, fa una richiesta di permesso, gli viene
accordato o non gli viene accordato, ma comunque gli deve essere
data la residenza. Mi sembra una cosa assurda!
Avete peraltro anche evocato l'assistenza sanitaria; ora, prima
di strapparci i capelli per gli immigrati irregolari, vi siete mai
imbattuti in qualche italiano che è andato all'estero, si è
iscritto all'AIRE, è ritornato in Italia e poi si è trovato senza i
mezzi necessari per potersi pagare un affitto, avere un'abitazione
e quindi avere una residenza? Io sì. Ci sono tanti casi in Valle
d'Aosta, ci sono tante persone che ad oggi non possono avere una
residenza, dormono dove capita e non hanno l'assistenza sanitaria,
se non per casi di particolare urgenza. Ricordo distintamente il
caso di una persona che mi ha detto di avere dovuto farsi
accompagnare fino a Milano in un ospedale gestito da frati
comboniani per farsi aggiustare un problema a una gamba, perché qui
non trovava accoglienza, qui come da nessun'altra parte, perché per
gli iscritti all'AIRE senza residenza in Italia l'assistenza
sanitaria non è garantita, a differenza invece di chi sbarca
domani. Chi sbarca domani viene preso in carico dallo Stato durante
tutto il tragitto della sua richiesta di asilo e quello sì che ha
l'assistenza sanitaria, compresa l'assistenza dentaria, gli vengono
forniti tutta una serie di servizi, a differenza dei cittadini
italiani iscritti all'AIRE.
Veniamo, invece, a quello che considero l'appiglio sociale che
avete utilizzato. Avete citato le numerose prese di posizione di
autorevoli esponenti e ne avete fatto un elenco interessante. Al di
là delle associazioni impegnate nell'accoglienza, delle quali
ovviamente possiamo intuire le motivazioni dello scoramento, visto
il
business
milionario che viene a svanire grazie al decreto
sicurezza e della Magistratura che, in quanto organo dello Stato,
detentore di un potere importante ma soprattutto della necessaria
terzietà, dovrebbe evitare di entrare nell'agone politico, ho letto
con molto piacere la citazione di diversi esponenti della Chiesa
italiana.
Io non voglio rubare il ruolo al collega Distort ed entrare
all'interno di un dibattito dottrinale, ma nel mio limite mi
permetto di ricordare un paio di piccoli dettagli. Il primo è che
non tutta la Chiesa si è schierata su quelle posizioni; a questo
proposito devo assolutamente ricordare la recente presa di
posizione dell'Arcivescovo di Trieste, così come tanti altri
esponenti che, pochi giorni fa, ha dichiarato: "
Non esiste alcun
diritto ad emigrare, la dottrina sociale della Chiesa è chiara, i
popoli devono rimanere nelle loro terre, la politica decide se
accogliere o no, la religione deve annunciare Cristo, ma forse
qualcuno se n'è scordato
". Mi pare che sia stato
sufficientemente chiaro e netto. Mi si consenta di aggiungere un
altro dettaglio. Mi permetto di citare il passaggio numero 2241 del
catechismo della Chiesa cattolica, scritto da una persona, che vi
dirò tra poco, che dice: "
Le autorità politiche, in vista del
bene comune di cui sono responsabili, possono subordinare
l'esercizio del diritto di immigrazione a diverse condizioni
giuridiche, in particolare al rispetto dei doveri dei migranti nei
confronti del Paese che li accoglie. L'immigrato è tenuto a
rispettare con riconoscenza il patrimonio materiale e spirituale
del Paese che lo ospita, ad obbedire alle sue leggi e a contribuire
ai suoi oneri
". Questo passaggio che vi ho letto è stato
scritto da Papa Giovanni Paolo II e credo che definisca nei
dettagli quello che si intende per "accoglienza" e quello che io
condivido sia l'idea di accoglienza e che dobbiamo applicare.
Torniamo alla questione giuridica. Tra i vostri rilievi,
pochissimi e ovviamente assolutamente infondati, ho potuto rilevare
come - l'ho già detto prima - vi sia stato sfuggito il concetto di
"conflitto di attribuzione". In effetti è stata semplicemente
elencata una serie di articoli costituzionali che, secondo voi,
sono stati violati dal decreto sicurezza. Il problema, come ho già
spiegato, è che non si sollevano così i conflitti di attribuzione
alla Corte costituzionale; le Regioni possono ricorrere al
conflitto di attribuzione alla Corte costituzionale se rilevano che
vi siano leggi confliggenti tra l'ordinamento regionale e quello
della legge promanata dal Governo nazionale. Qual è l'unico
riferimento che avete elencato quale confliggenza tra la normativa
regionale e la normativa nazionale, cioè il decreto sicurezza?
Avete citato l'articolo 3 dello Statuto, ma tale articolo, cari
artigiani del diritto, fa semplicemente un elenco delle competenze
esclusivamente regionali. Prendiamo il decreto sicurezza, che per
suo contenuto ovviamente si occupa di sicurezza, di immigrazione e
anche di lotta alle mafie, e prendiamo l'articolo 3 dello Statuto
che recita quali sono le competenze esclusive della Valle d'Aosta:
"
industria e commercio; istituzione di enti di credito di
carattere locale; espropriazioni per pubblicità utilità per opere
non a carico dello Stato; disciplina dell'utilizzazione delle acque
pubbliche ad uso idroelettrico; disciplina dell'utilizzazione delle
miniere; finanze regionali e comunali; istruzione materna,
elementare e media; previdenza e assicurazioni sociali; assistenza
e beneficenza pubblica; igiene e sanità, assistenza ospedaliera e
profilattica; antichità e belle arti; annona; assunzione in
pubblici servizi
". Ora, in quale parte di questo articolo 3
confligge il decreto sicurezza? Vi premetto io: nessuna! Mi pare
evidente quindi che nel decreto Salvini non sia ricompresa nessuna
di quelle che sono le nostre esclusive prerogative. Devo, invece
fare rilevare - e questo è molto importante - come proprio il
decreto sicurezza sia una legge lungamente studiata, come già
spiegato dal collega Mossa e che, come ha già dichiarato anche il
Ministro degli interni, Matteo Salvini, sarà presto copiata da
numerosissimi Paesi, non soltanto europei. Con questo decreto si
interviene sugli sgomberi degli immobili abusivi, come ha già
dimostrato Roma con i Casamonica, e con molti centri sociali, a
qualcuno molto cari. Sull'occupazione abusiva prevede pene più
severe, si stanziano centinaia di milioni a favore delle forze di
Polizia e dei Vigili del fuoco, si introduce il
teaser
e si
potenza il DASPO urbano. Sul settore dell'immigrazione si revoca lo
status
a chi delinque - e questo è un punto molto importante
che prima non esisteva e, come descritto, si riduce notevolmente
una fattispecie di permesso ad oggi abusato, ovvero quello
umanitario. Si stanziano fondi per i rimpatri, si prolunga il
periodo di trattenimento nei centri per il rimpatrio, si revoca la
cittadinanza ai pericoli per lo Stato e si toglie gratuito
patrocinio a che non ne ha diritto. E, ancora, si contrasta il
terrorismo con dispositivi elettronici, si istituiscono controlli
degli automezzi con il DASPO per i sospettati di terrorismo e viene
introdotto il reato di blocco stradale. Infine, relativamente alla
mafia o alle mafie - credo sia un argomento su cui questo Consiglio
dovrebbe essere sensibile, visti i giorni che stiamo vivendo -, si
inseriscono nuovi poteri ai Prefetti sul sequestro e la confisca
dei beni dei mafiosi.
Collega Pulz, mi pare avere letto dal labiale che secondo lei
l'articolo 3 confliggerebbe nel decreto sicurezza per quanto
riguarda la parte sanitaria. La parte sanitaria nel decreto
sicurezza non è compresa, questa è una vostra elucubrazione. Voi
dite che se una persona non ha residenza non può accedere ai
servizi sanitari, capisce che non sta in piedi? Vengo a qualche
altra dichiarazione che ho sentito poco fa. Sempre la collega Pulz
chiedeva circolari interpretative, ma dovrebbe sapere che si è
svolto recentemente un incontro tra l'ANCI e il Ministero degli
interni con il quale sono già state emanate delle circolazioni
interpretative per evidenziare alcuni aspetti. Questo è stato
dichiarato anche dal Sindaco Decaro che è Presidente dell'ANCI.
La collega Minelli ha evocato obiezioni di coscienza, quindi
apprendiamo ad oggi che si possono fare delle obiezioni di
coscienza sulle leggi che non piacciono. Da oggi si introduce
l'applicazione della legge a seconda del fatto che questa piaccia o
non piaccia. Ricordo che, nel merito, la possibilità di obiezione
di coscienza era stata sollevata sulla questione delle unioni
civili e sul punto si era detto: "No, bisogna rispettare la legge"
e così è stato fatto, anche dai Sindaci della Lega, perché la legge
si rispetta, non c'è obiezione di coscienza contro la legge. Questo
vorrei che fosse un dato importante e che fosse evidenziato.
Su quanto ha poi ancora detto, collega Pulz, che viene
consegnato il regolare all'irregolarità, lei deve comprendere una
cosa: se una persona entra qui senza averne alcun diritto, già
commette un reato - parliamo di Paesi civilissimi come gli Stati
Uniti, come l'Australia, come il Canada -, viola delle norme che
prevedono che tu possa entrare in un Paese se ne hai titolo.
Dopodiché, una volta entrato, siccome è entrato regolarmente, fa
regolare domanda di richiesta di asilo perché sostiene di scappare
dalla guerra, da situazioni di pericolo. Quando la sua domanda
viene vagliata dalle competenti Commissioni territoriali, che non
sono composte da cattivissime fotocopie del Ministro Matteo
Salvini, ma sia da forze di Polizia sia da associazioni, anche
cattoliche (c'è una composizione abbastanza larga delle
commissioni), se viene reputato che queste persone non abbiano
diritto di rimanere qua, non devono rimanere, perché non hanno
alcun titolo e non c'è nemmeno bisogno di doverlo evidenziare.
Ancora: io credo che in tutta questa faccenda, come è stato
sempre evocato dal collega Mossa, vi sia semplicemente un fine
politico, quello di fare un po' di
battage
mediatico e,
senza sapere bene quali sono le motivazioni del conflitto di
attribuzione, si cerca di dire: "Noi siamo dalla parte degli
stranieri", anzi, è stato detto: "Noi stiamo dalla parte degli
stranieri irregolari", che è ben diverso.
Noi l'abbiamo detto più volte: chi viene qui e scappa davvero
dalla guerra ha tutto il diritto di venire qui, di essere accolto,
ha tutto il diritto di stare sul nostro territorio e di avere tutta
l'assistenza possibile, ma chi non scappa dalla guerra questo
diritto non ce l'ha, anche per la legge italiana. Sono certo di
avere esposto mettendo in evidenza quanto manchino i necessari
presupposti per sollevare il conflitto di attribuzione davanti alla
Corte costituzionale, e credo che le motivazioni che avete addotto
per tale ricorso risultino minate alle fondamenta. Anche la Lega
voterà ovviamente contro questa mozione.
Presidente
- La parola al collega Sammaritani; ne ha
facoltà.
Sammaritani (LEGA VDA)
- Sarò abbastanza breve, in quanto
il tutto è già stato esposto egregiamente sia dal collega Mossa,
sia dal collega Manfrin, riguardo ad alcuni dettagli giuridici di
questa mozione, che evidentemente non può essere accolta. Lo dico
perché è palese, è chiarissimo e lampante che questa mozione abbia
un contenuto totalmente politico e non certo tecnico. Peraltro cito
il Governatore dell'Emilia Romagna, Bonaccini, il quale ha detto
espressamente che loro, come Regione, avrebbero - e credo l'abbiano
deliberato - impugnato questa normativa a livello costituzionale
per il contrasto che secondo loro esiste tra alcune norme di
vecchia permanenza in ambito anagrafico, non abrogate, e norme che
invece con questo "decreto sicurezza" vengono introdotte, ma questi
sono temi tecnici che esulano totalmente dal discorso politico,
come bene ha sottolineato il collega Mossa. Si tratta di un'azione
politica che va a minare o a contestare la
ratio
di questa
normativa che, come già accennato dal collega Manfrin, riguarda
tanti aspetti: la lotta alla criminalità organizzata, al terrorismo
e ad altri aspetti negativi della nostra società; questi sono
sicuramente di minore interesse delle forze più tipicamente di
sinistra, lo sono invece alquanto nella tutela degli immigrati
clandestini irregolari.
Sono contento di scoprire che la collega Pulz non è solo
autonomista, ma è addirittura indipendentista e secessionista,
perché vuole introdurre la possibilità delle Regioni autonome di
legiferare su temi di natura nazionale e internazionale, quali la
pubblica sicurezza e l'immigrazione, quindi la politica
internazionale; magari fosse così, ma non è possibile. È importante
notare che il discorso che sottende a questa mozione, nella sua
esplicazione, per esempio sul fatto che introdurre queste norme
aumenterebbe la presenza di immigrati clandestini, mi consenta
collega, mi sembra piuttosto banale, poiché è evidente che se fai
entrare persone che non hanno diritto di stare nel tuo territorio
si cerchi poi di espellerle e, se loro ci rimangono comunque, che
aumenti l'immigrazione clandestina. Mi sembra abbastanza scontato.
Sono norme di assoluto buon senso perché, come è già stato detto,
le figure di protezione sono di diverso tipo: c'è l'asilo politico,
c'è la protezione internazionale o sussidiaria e c'è la protezione
umanitaria, che è tipicamente italiana e forse di qualche altro
Stato in Europa, ma con connotazioni diverse da Stato a Stato.
Direi che la nostra è la più ampia, ma è anche la più generica ed è
questo che ha creato i problemi e che ci ha motivati a farla
scomparire, perché la protezione umanitaria viene concessa per seri
motivi, in particolare di carattere umanitario o risultanti da
obblighi costituzionali o internazionali dello Stato italiano. Ad
un tecnico del diritto salta subito agli occhi la genericità di
questa indicazione, che è probabilmente voluta - e quindi c'è una
volontà politica - e che ha creato peraltro grandissimi problemi a
livello di applicazione giurisprudenziale.
Forse non lo sapete, ma i Tribunali italiani e la Corte di
Cassazione sono intasati da anni ormai di ricorsi in questa
materia. Diremmo addirittura che la gran parte, più del 50 per
cento dei ricorsi che pendono nelle Corti d'Appello - perché la
competenza è delle Corti d'Appello in questa materia, e già in
primo grado - sono cause relative alle richieste di permessi di
asilo e di permessi di soggiorno. È proprio un male gravissimo
della nostra giustizia, che purtroppo è già afflitta da tanti altri
mali. Per dare soltanto dei numeri, in Corte d'Appello di Venezia -
se non ricordo male erano numeri che raccontavamo in sede di
campagna elettorale e politica - mi sembra che il 60 per cento
delle cause pendenti riguardino gli stranieri richiedenti asilo.
Pensate quindi quali siano i costi e i problemi che creano questo
tipo di procedure, ma li creano perché le norme sono generiche,
poiché se le norme fossero più precise non ci sarebbero tali
problemi. La protezione umanitaria ha questo difetto: era una norma
estremamente generica che apriva la possibilità di concedere asilo
anche a soggetti che in effetti questo diritto non l'avevano.
Facciamo mente locale: nel passato i dinieghi erano circa il 57 per
cento, adesso sono arrivati più o meno al 78 per cento (questi sono
dati aggiornati); questo vuol dire che di dieci persone che entrano
otto non hanno diritto, ma questi otto che non hanno diritto
intasano i Tribunali, le Corti d'Appello e la Corte di Cassazione
per anni e ci costano mediamente 21 mila euro per ciascuno di loro.
Sono tutti soldi che evidentemente vanno buttati via ed è tutta
inefficienza della nostra macchina della giustizia.
Faccio una riflessione. Se non si riesce ad accertare - come voi
stessi avete detto a proposito delle vostre critiche al nostro
"bando affitti" - lo stato patrimoniale di queste persone che
vengono in Italia, se non si riesce a capire qual è la loro
situazione economica per sapere se hanno o meno dei beni nei loro
Stati d'origine e quindi per pensare o meno in quale fascia di
reddito inserirli o se hanno diritto ad avere una casa, perché mai,
invece, si dovrebbe riuscire a capire qual è il loro
status
personale e perché scappano dai loro Paesi, se non casi eclatanti
come per esempio da Paesi afflitti da guerre, da epidemie, da
situazioni di calamità naturale? Questo è un po' contraddittorio e
vorrei sapere come si supera questa eccezione. Il fatto è che
questo provvedimento non dice che sono del tutto esclusi i casi -
l'ha già citato anche il collega Mossa, ma credo anche il collega
Manfrin -, ma che sono stati tipicizzati. Ci sono casi particolari,
di particolare gravità per cui la protezione umanitaria viene
ancora concessa e sono quelli che ho citato sommariamente prima:
una calamità naturale, problemi particolari, guerre, cure mediche
particolari, atti di particolare valore civile, allora in questi
casi queste persone potranno godere comunque della protezione
umanitaria in Italia, ma perché saranno ben accertati, ben
tipicizzati e non creeranno più alcun tipo di problema neanche alla
giustizia per capire se è vero o no che queste persone hanno questo
diritto. Questo è il modo di agire che abbiamo inteso applicare a
livello nazionale - a livello di Lega e Movimento 5 Stelle, in base
al contratto di governo -, vale a dire il buon senso, la
semplicità, facendo capire che non siamo razzisti e non ce
l'abbiamo con nessuno; cerchiamo di fare soltanto le cose come
vanno fatte, con certezza del diritto, con chiarezza e non a
prescindere, perché altrimenti creiamo soltanto marasma, non
facciamo del bene a nessuno, neanche a queste persone.
Vorrei citare un ultimo dato: di tutte queste persone che
arrivano - parliamo dei minori non accompagnati - è vero che
qualcuno, soprattutto della sinistra, ha detto: "Io sono orgoglioso
delle vite che salvo tutti gli anni", ma io invece sarei più
preoccupato delle vite che non salviamo tutti gli anni. Faccio
l'esempio dei minori non accompagnati: in Italia ne arrivavano
circa 20 mila all'anno. Prima ne arrivavano molti di più, l'abbiamo
visto, è un'altra di quelle leggende che venivano spacciate con un
"È impossibile fermare l'immigrazione". Peccato che nei primi
ventiquattro giorni del 2018 sono sbarcati circa 2.400-2.600
immigrati in Italia; quest'anno sono 155, c'è una bella differenza,
e non ci sono state burrasche particolari. Per tornare ai dati di
questi minori non accompagnati che erano circa 20-21 mila all'anno,
i due terzi scomparivano, come ha già citato prima anche il collega
Mossa. È di quelli che ci dobbiamo preoccupare, perché per far
venire qui della gente che magari non ha neanche il diritto di
venire e poi soprattutto abbandonarla a sé stessa, forse è meglio
che non venga.
Presidente
- La parola al collega Distort.
Distort (LEGA VDA)
- Ringrazio sinceramente senza falsa
retorica le proponenti di questa mozione, perché permettono di
effettuare dei chiarimenti che ritengo siano assolutamente
importanti, non per esprimere la difesa di una posizione politica o
ideologica, ma per difendere la verità, semplicemente questo.
Perché questa retorica - e in questo caso non uso il termine
"retorica" nel senso vero, letterale dell'arte del persuadere, ma
lo uso sotto l'assunto di un fraseggio utilizzato allo scopo di
arrivare a una certa verità personale - non è dignitosa per
nessuno. Però c'è la componente dell'errore, del travisare la
realtà e la verità, che è una componente umana. Questo mio
intervento non vuole avere la minima presunzione di ergermi ad
arbitro, io sono un servo della verità tanto quanto lo siete voi e
quanto lo è ognuno qua dentro. In ogni caso è opportuno portare
alcuni chiarimenti.
Ho ascoltato le parole con cui la prima proponente, la collega
Minelli, si è espressa raccomandando l'urgenza di questo
intervento, di questa presa di posizione contenuta nella mozione
per una legge che regola l'immigrazione irregolare, minando le
leggi umanitarie. Io ritengo che la verità si nasconda tra le
parole, lo ritengo sempre ed è esattamente qui. Quello che ha detto
è assolutamente vero e contiene già la risposta. Proporre una
mozione contro una legge che regola l'immigrazione irregolare: è
già tutto contenuto qui, perché se è irregolare vuol dire che noi
dobbiamo avere rispetto dei termini che utilizziamo. Per sicurezza,
perché non voglio effettuare alcun gioco di prestigio facendole
dire quello che non vuole, mi permetta, se così fosse, io ritiro la
mia posizione, ma sempre nel rispetto della verità.
La collega Pulz dice: "Sul decreto Salvini si gioca una partita
decisiva" ed è vero anche questo. La partita decisiva, vedendola
obiettivamente senza i filtri di un'ideologia, è la partita tra
migranti sì e migranti no, da un lato, e regole o caos dall'altro.
È questa la partita, perché una società che si chiami società e che
abbia la dignità di chiamarsi "società", si costruisce attraverso
regole e le regole sono alla base essenziale del vivere, altrimenti
è una somma di individui in cui vince solo il più forte. La regola
è la condizione base che permette a tutte le parti di una società
di convivere. A questo punto, la partita diventa - permettetemi -
tra un gioco di prestigio ideologico e di buon senso. Preferisco il
buon senso. In sintesi, il decreto lo possiamo considerare a tutti
gli effetti, con tutta chiarezza, con adesione alla verità,
guardandolo in faccia per quello che è, come un passo avanti per
rendere l'Italia più sicura, per combattere con più forza mafiosi e
scafisti, per ridurre i costi di un'immigrazione sregolata, per
espellere più velocemente delinquenti e finti profughi, per
togliere la cittadinanza ai terroristi, per dare più poteri alle
Forze dell'Ordine. Questo è in sintesi il decreto che oggi, con
questa mozione, si vuole mettere in discussione. Aggiungo, dal
punto di vista dell'approccio di base, sempre alcune parole
accennate dalla collega Pulz: l'incontro con l'altro, lo stabilire
una relazione. Sono punti estremamente importanti che condivido, e
chi non li condividerebbe? Ma questo incontro con l'altro, questo
stabilire una relazione, in che modo si attua se non con il
dialogo? E il dialogo, torniamo all'uso delle parole, al senso
delle parole,
dià-logos
, due
lógoi
che parlano,
quindi due entità che si distinguono con quello che è proprio.
Questo è il dialogo, questa è la base del dialogo, è il saper
colloquiare ognuno con la propria identità, ognuno nella verità
della propria situazione. Il profugo è profugo e va rispettato. Il
clandestino, che non è riconosciuto come profugo - non da Salvini,
ma dalle norme internazionali - non può essere messo alla stregua,
perché questo appiattire, questo eguagliare non è assolutamente
rispettare la persona, non è rispettare le regole. Non è questo
l'atteggiamento corretto di una società matura. Il dialogo
presuppone le regole, una società matura presuppone le regole e
queste ci sono, che piacciano o non piacciano devono esserci e
devono essere rispettate. Questo è quanto impariamo nel momento
della crescita, questo è quanto si attua in una società civile.
Quanto ai richiami al Vangelo e al catechismo della Chiesa
cattolica, alle idee cattoliche, alla posizione di alcuni membri
della CEI, fosse anche il Presidente della CEI, ringrazio per il
richiamo, ma ritengo che non sia questa la sede per dare risposte
di tipo ideologico, di tipo dottrinale. Le cito semplicemente
un'autorità, che è assolutamente autorevole e addirittura al di
sopra della CEI: sono le parole di Benedetto XVI in un documento
importantissimo, in un documento cardine che ha costituito un
caposaldo della dottrina sociale della Chiesa che neanche l'attuale
Pontificato ha messo in discussione ed è la
Caritas in
veritate
. La invito a leggerla e a leggere attentamente il
concetto di verità declinato nel rispetto della giustizia. È un
documento ufficiale della Chiesa cattolica, elemento cardine della
dottrina sociale della Chiesa contemporanea.
Concludo questo discorso proprio sotto il profilo della
confessionalità perché, come cattolico, io ritengo che ci sia una
grande amarezza nel constatare come una parte della gerarchia
ecclesiastica stia riducendo la propria missione apolitica,
l'annuncio cristiano ad attività umanitaria. Con questo ritengo che
la dimensione confessionale non è un fatto di coscienza, ma è
qualcosa che permea una società, è vero, però non è un sostituto e
non è un elemento o non è una tessera della politica. È il sale
della terra.
Presidente
- Altri intendono prendere la parola? È chiusa
la discussione generale. Si passa alle repliche. Ha chiesto la
parola il Presidente Fosson.
Fosson (GM)
- Il dibattito è stato ampio su un problema
molto serio, anche perché dal problema tecnico-giuridico ci tiriamo
dietro anche tutto un problema umanitario che tocca il nostro
cuore, non tocca il cuore solo di qualcuno.
Riguardo al ricorso del decreto 132, chiamato "decreto
sicurezza", dove nelle premesse ci sono tutti quei richiami alla
Corte costituzionale e all'incostituzionalità di questo decreto, mi
permetto di dire che questa è una legge dello Stato italiano ed è
stata firmata dal Presidente Mattarella. Il garante della
costituzionalità di tutte le leggi è proprio il nostro Presidente
della Repubblica. Io andrei a vedere il problema tecnico normativo,
che non è nascondersi dietro ad argomentazioni e giustificazioni,
ma è la strada - quella che il Consigliere Distort chiamava "la
verità" - che noi dobbiamo applicare nel nostro percorso
amministrativo, vale a dire il rispetto delle leggi. Se si crea
comunque una disobbedienza dei Sindaci e delle istituzioni, questo
Paese non è più governabile. Dicevo che è stato firmato dal
Presidente della Repubblica di un governo che può non piacere, però
è un governo eletto democraticamente dal popolo italiano.
Per andare al problema tecnico, le disposizioni oggetto di
impugnazione da parte delle Regioni sono solo cinque. Lei mi
chiedeva se ci siamo confrontati: molto, e le devo dire che il
Piemonte ha aderito all'ultimo per una questione politica, non per
una questione di modalità o di contenuti, perché anche il
Presidente Chiamparino aveva molti dubbi su questa presentazione di
incostituzionalità. Come vede, le Regioni sono cinque: Piemonte,
Toscana, Basilicata, Umbria e Marche. Le devo dire che la Toscana,
che è stata la prima, ha fatto l'impugnativa e ha presentato una
legge sull'immigrazione proprio per affermare che l'impugnativa era
stata fatta perché la normativa non rispettava la sua legge
regionale; quella legge regionale è stata bocciata nel Consiglio
regionale della Toscana. Come vede, quindi, sono solo cinque e non
c'è alcuna Regione a Statuto speciale.
Noi abbiamo un coordinamento delle Regioni a Statuto speciale e
nessuna di queste ha presentato ricorso, anche perché le Regioni a
Statuto speciale hanno delle prerogative, possono aumentare i LEA,
possono intervenire, ma questo è tutto uno spazio di cui parlerò
dopo per fare vedere che non siamo così sordi alla solidarietà e
non attenti. Le Regioni hanno deliberato il ricorso alla Corte
costituzionale riguardando in particolare l'abrogazione del
permesso di soggiorno per motivi umanitari, sostituito però da
permessi per casi speciali (articolo 1) e la previsione di cui
all'articolo 13 è relativa all'inidoneità del permesso di
soggiorno, per i richiedenti asilo, di costituire titolo per
l'iscrizione anagrafica. In ragione della complessità della
questione i nostri uffici hanno lavorato, non è che non abbiamo
fatto nulla, e non solo l'Ufficio della Presidenza, ma anche
l'Ufficio delle politiche del lavoro dell'Assessore Bertschy, e
hanno valutato tutti i contenuti del decreto prendendo contatti con
le altre Regioni per valutare i profili di ammissibilità e di
fondatezza di un'eventuale impugnazione.
Alla luce dell'approfondimento effettuato, abbiamo preso atto
che il ricorso alla Corte costituzionale presenta molte criticità
per la nostra Regione, non essendo esente da dubbi, sia sotto il
profilo dell'ammissibilità, sia sotto quello della fondatezza.
Infatti occorre considerare che la Regione, ai sensi dell'articolo
127 - che è l'articolo della Costituzione che prevede i ricorsi -
può ricorrere alla Corte costituzionale soltanto se la normativa
statale contestata riguarda, come nel caso di specie, materie quali
l'immigrazione e la condizione giuridica dello straniero
indubbiamente ascrivibili alla competenza esclusiva dello Stato. Lo
diceva bene il collega Sammaritani: possiamo ricorrere soltanto se
questa norma comporti una lesione delle competenze legislative
concorrenti o residuali della Regione, segnatamente nelle materie
delle politiche sociali, della formazione o della tutela della
salute. Forse proprio per questo "comporti una lesione delle
competenze", mi sembra che l'intervento della collega Minelli sia
molto diverso da quello della collega Pulz, in quanto la collega
Minelli usa dei condizionali, usa il "sembrerebbe", mentre lei,
collega Pulz affermava che "potranno esserci gravi conseguenze".
Per le Regioni che hanno deciso di fare ricorso, la lesione si
determinerebbe in quanto il decreto, nella parte in cui non
considera il permesso di soggiorno per richiesta di asilo politico
idoneo ai fini dell'iscrizione anagrafica e prevede, per i titolari
di permesso di soggiorno per motivi umanitari, il rinnovo del
permesso solo alle nuove condizioni, precluderebbe, di fatto, ai
richiedenti asilo e a coloro che, non ottenendo il rinnovo del
permesso per motivi umanitari, dovessero diventare irregolari, di
usufruire degli interventi previsti dalla legislazione regionale,
basati sulla residenza o sulla regolarità del soggiorno.
Si tratta di una valutazione che deve essere fatta alla luce di
ciò che la giurisprudenza costituzionale ha già ripetutamente
chiarito: che un ricorso regionale che invochi parametri diversi da
quelli riguardanti il riparto delle competenze legislative tra lo
Stato e le Regioni, come per esempio nel caso dei ricorsi
deliberati contro il decreto in questione delle Regioni
soprarichiamate (la violazione degli articoli 2, 3, 10 e 32), è
ammissibile solo se vi è ridondanza delle asserite violazioni su
tale riparto e il soggetto ricorrente abbia indicato in concreto le
specifiche competenze ritenute lese e le ragioni della lamentata
lesione, dando prova dell'assoluta irragionevolezza dell'intervento
statale contestato. Occorre quindi una valutazione di incidenza
effettiva della normativa statale sulle competenze regionali che
non si limiti ad evidenziare possibili lesioni in astratto - ecco i
condizionali -, ma che tenga conto degli impatti concreti sulla
legislazione regionale vigente. Ecco perché la Toscana ha fatto
un'ulteriore legge che poi è stata bocciata.
Come però evidenziato dai nostri uffici, sotto il profilo
dell'ammissibilità il ricorso alla Corte presenta diverse
criticità, essendo difficile indicare le ragioni della ridondanza
di quelle lesioni prospettate sul riparto delle competenze, tanto
più che in precedenti occasioni la Corte costituzionale, pur
ribadendo la riserva statale in materia di immigrazione e di
condizione giuridica dello straniero, ha comunque ammesso la
possibilità per le Regioni di adottare interventi rientranti nelle
loro competenze come il diritto allo studio, alla salute o
all'assistenza sociale, mediante l'ampliamento dell'area dei
destinatari di prestazioni e di funzioni che prefigurano uno
standard
di tutela dei diritti dei migranti più avanzati
rispetto a quello previsto dalle normative statali; il che, come
detto, è affermazione che appare escludere la lesione prospettata
dalle Regioni ricorrenti in termini di menomazione delle potestà
legislative regionali. Su questi interventi, che vanno al di là
delle competenze dello Stato, proprio per parlare di questo
"modello Valle d'Aosta", che è sempre stato un modello accogliente
- questa Giunta lo vuole ribadire e l'ha ribadito ampiamente
l'Assessore Baccega -, i vari Assessori, pur cambiando, hanno
sempre mantenuto per esempio dei finanziamenti per i bambini
rumeni, che non hanno la residenza, non hanno alcun titolo e che
con l'associazione Ana Moise vengono portati in Valle d'Aosta, per
curarli al Gaslini completamente a spese della sanità valdostana.
Questo è un intervento che va oltre, che le altre Regioni non
fanno. Grazie a questo rapporto con noi, l'associazione Ana Moise
va a prendere i gravi cardiopatici che là morirebbero e li porta
qui, si verifica ancora adesso. Le consiglio di venire una volta
agli incontri annuali dell'associazione Ana Moise, perché vedrà
qual è la capacità di accoglienza dei valdostani. Potrei citarle
altri casi, come per esempio l'assegno di sostegno ai disabili: i
disabili da noi hanno un assegno di autosufficienza personale che
cambia a seconda delle nostre possibilità. Lei lavora nella scuola,
ha presente l'assistenza di sostegno? Noi abbiamo assistenti di
sostegno in dimensione di uno a uno, quasi completamente diverso
dalle altre Regioni. Questo per chiarire quali sono gli interventi
che effettuiamo oltre quello che è ammesso e consentito dallo
Stato. I LEA regionali vanno ben oltre i LEA normali.
Tutto ciò considerato, non è intendimento della Giunta regionale
impugnare il decreto legge davanti alla Corte costituzionale per i
problemi che le ho esposto, non sono delle giustificazioni. Non
rimaniamo però silenti, e non è vero che non abbiamo fatto nulla,
perché, quanto all'impegno che lei chiede, contenuto nella
risoluzione in merito alla verifica tramite i servizi sociali e la
rete del terzo settore, in merito a quegli effetti concreti che la
collega Minelli avvertita come un'ipotesi usando il condizionale
sul decreto inerente alla condizione dei migranti, faremo
un'analisi, procederemo con una modalità di osservazione per il
tramite dei soggetti e degli enti indicati. Noi non abbiamo avuto
grandi richieste dai Sindaci della Valle d'Aosta di andare a una
controversia con lo Stato per evocare un'anticostituzionalità,
nessun Sindaco è venuto a chiederlo. Gli effetti del decreto
potranno infatti essere valutati nel corso dei mesi e degli anni,
in fase di applicazione, considerata la complessità delle questioni
disciplinate dalla diversità di situazioni verificabili,
soprattutto avuto riguardo ai titolari di permesso di soggiorno per
protezione umanitaria per i quali l'eventuale mancato rinnovo
dipenderà dalla mancata conversione del permesso ad altro titolo,
per motivi di lavoro, di famiglia, di riconducibilità della
fattispecie ai nuovi casi speciali o all'impossibilità. Non
pensiamo di fare un ricorso per questi motivi, perché sono motivi
tecnici, precisi. Non ci interessa in questo momento una posizione
politica. Come dicevo ieri, noi vogliamo fare le cose correttamente
e bene, non contro qualcuno o qualcosa, ma a difesa delle nostre
prerogative.
Altra cosa, mi permetta se qui entro nel personale, è la
solidarietà. La solidarietà sta attenta alla dignità della persona
e non è conservata solo dagli Enti, anch'io e lei possiamo essere
aperti alla solidarietà, prenderci un emigrato e tenercelo in casa.
Ecco che allora nella sfera del personale - io credo nella
confessione, e vado a confessarmi da un sacerdote perché sono più
sicuro di un perdono, non vado da un Consigliere regionale - il
campo della solidarietà si apre per tutti; lo dicevo ieri: per noi
e per voi. Vogliamo cominciare a pensare che siamo noi che dobbiamo
dare più solidarietà all'emigrato che arriva? Nessuno ci vieta di
prendere in casa un bambino emigrato che arriva, lo fanno tanti a
Milano! E non fanno parte di quelle associazioni, non si lamentano,
lo prendono, lo tengono in casa, lo adottano e lo accompagnano fino
all'istruzione. Mi si permetta inoltre di dire che c'è una
rivisitazione del decreto. Il Primo Ministro Conti - lo diceva
correttamente il collega Mossa - ha rivisto tutti i Sindaci, ha
riparlato di questo decreto e ha detto: "Verifichiamo gli esiti e
l'applicazione di questo decreto". Mi dispiace averla delusa,
perché su questo abbiamo una grande attenzione; forse anche lei un
po' ci ha deluso quando si dimostra così ideologica e teorica,
nonostante la tanta simpatia e capacità che si porta dietro. Il
nostro è sicuramente un modello inclusivo che però, quando accoglie
l'emigrato, non vuole accoglierlo solo per dire: "L'ho accolto" per
poi buttarlo dentro una tenda o in un angolo; quando lo accoglie,
gli vuole dare tutta la dignità che ha diritto di avere.
Un'immigrazione deve essere però regolata, non possiamo assistere o
accogliere coloro ai quali non possiamo concedere una dignità e
un'accoglienza di questo tipo.
Io penso che il non fare ricorso alla Corte costituzionale non
voglia dire che la Valle d'Aosta non ha un modello inclusivo, non
voglia dire che non c'è uno spazio per la solidarietà e,
soprattutto, non voglia dire che non siamo attenti a quei casi
speciali, perché li verificheremo con tutte le modalità che le ho
citato.
Dalle ore 18:37 riassume la presidenza la Presidente Emily
Rini.
Rini (Presidente)
- Ha chiesto la parola la collega
Minelli.
Minelli (RC-AC)
- Ho ascoltato con attenzione tutte le
cose che sono state dette, sia dai colleghi di opposizione, sia dal
Presidente Fosson. Mi fa un po' specie che nessun altro dei membri
della maggioranza abbia voluto esprimersi su questo tema, ma ne
prendo atto.
Non ho alcuna difficoltà a confermare quello che il collega
Manfrin diceva in apertura del suo intervento, che questa mozione
in realtà è costruita su due piani: un piano politico e un piano
giuridico. Io sono molto onesta nel presentare le cose che dico e
che penso, non ho competenze giuridiche o legali come hanno alcune
persone presenti in quest'Aula; non so se lei le ha, non credo,
anche se in difesa del decreto ha manifestato una così grande foga.
Non conosco il suo
curriculum
, però la costruzione della
mozione, dal punto di vista degli elementi giuridici, è stata fatta
in base alle stesse motivazioni che ha utilizzato per esempio la
Regione Toscana e che sono allo studio di altre Regioni. Faccio
però presente, anche per rispondere a quanto diceva il Presidente
Fosson sulla verifica degli uffici legali, che il fatto che il
Presidente della Repubblica abbia firmato questo decreto e che sia
il garante di tutte le leggi è un fatto, così come è un fatto che
ci sono molti costituzionalisti contrari che lamentano le parti
deficitarie o comunque anche irregolari di questo decreto; nella
fattispecie, soltanto per citarne alcuni aventi un alto profilo,
sono persone che hanno da insegnare a me e a lei, collega Manfrin:
Gustavo Zagrebelsky, Lorenza Carlassare, Salvatore Settis, Paul
Ginsborg, e non credo siano persone della cui competenza si possa
dubitare. Questi costituzionalisti hanno firmato una nota pubblica
in cui dicono che la revoca della cittadinanza, la sospensione
della domanda di protezione, i rimpatri, l'abrogazione della
protezione umanitaria, ma anche molti altri presupposti del decreto
legge, presentano - così è stato detto - delle aberrazioni
giuridiche. Io mi fido del parere di alcuni costituzionalisti più
di quello che può essere l'esposizione di un Consigliere che, con
tutto il rispetto, è schierato in questo senso.
La questione del richiamo all'articolo 127 della Costituzione e
l'esempio che ho fatto della Regione Piemonte: il Presidente Fosson
diceva che il Presidente Chiamparino aveva dei dubbi, ma la Regione
Piemonte ha dato mandato al Presidente di fare il ricorso alla
Corte costituzionale proprio in virtù del fatto che c'è un
conflitto di attribuzione dei poteri e il Presidente Chiamparino ha
dichiarato che il Governo, con questa legge, ha determinato degli
effetti su politiche che competono alla Regione, che quindi non ha
questa prerogativa. Molte questioni sono state toccate.
Per quello che riguarda l'accenno fatto dal collega Manfrin sul
lavoro delle associazioni di volontariato, io trovo un po' svilente
quanto da lei affermato, perché le associazioni di volontariato,
che quotidianamente e con fatica e dedizione si occupano delle
persone di cui noi stiamo parlando, non sono soltanto le
cooperative che fanno i soldi sulla pelle di queste persone, ci
sono migliaia di individui in Italia che si stanno occupando di
queste persone. Prima si parlava della questione della
disobbedienza e il Presidente Fosson ci diceva: "Esiste una legge e
alle leggi non si disobbedisce"; ora, alle leggi non si
disobbedisce, ma ci sono leggi che possono essere contestate.
L'obiezione di coscienza a cui il Cardinal Bagnasco fa
riferimento ha un livello personale ed etico, ma diventa collettivo
di fronte ad una cosa del genere. Solo per farvi un esempio, il
Direttore generale della Caritas della Lombardia due giorni fa ha
annunciato che tutte le sezioni delle Caritas diocesane, pur
ribadendo il rispetto delle istituzioni, non possono non andare
oltre a quanto previsto; quindi la loro coscienza impone di andare
oltre a quanto previsto dallo Stato per il bene degli ospiti, ma
anche delle comunità che li accolgono e delle persone che lavorano
con loro. Di fronte a questa situazione -  mi pare lo abbia
ricordato il collega Sammaritani - ci sono posizioni diverse
all'interno della Chiesa. La Chiesa è una realtà complessa,
variegata e gli esempi che avete portato lo dimostrano. Però la
maggioranza delle persone che operano all'interno delle
associazioni di volontariato cattoliche - che conosco bene per
formazione e per averci militato per molto tempo, e sono ancora in
contatto con queste persone - ci dice molto sinceramente che quello
che stiamo vivendo adesso e ciò che l'applicazione del decreto
comporterà è un problema grave, serio, che da una parte è etico e
morale e, dall'altra, è un problema politico.
Io non ho alcuna difficoltà a dire che la mozione che abbiamo
presentato ha un indirizzo politico, ce l'ha, è vero, perché si
tratta della politica che si occupa delle persone! È questa la
differenza su quelli che possono essere i cavilli giuridici, di cui
bisogna tenere conto, e l'atteggiamento di fondo. Io credo che
soprattutto su questo bisogna insistere. Mi chiedo se davvero la
nostra Regione, che ha una tradizione di emigrazione, che ha
conosciuto la drammaticità della vita all'estero, che ha ancora un
tessuto immigratorio e una realtà di accoglienza sana e produttiva,
vuole sacrificare questa ricchezza stando a guardare quello che
succederà. Lei, Presidente, ci ha parlato di una Regione che è
accogliente. Io credo che in parte sia così, solo in parte però,
perché ci sono anche - è inutile nasconderlo - degli atteggiamenti
di una percentuale della popolazione che non sono di così grande
accoglienza. A me pare che un segnale proveniente dalle
istituzioni, come questo di prendere un po' di coraggio e di
allinearsi alla posizione di altre Regioni che sicuramente hanno
fatto le loro valutazioni da un punto di vista giuridico, sarebbe
importante. Poi lei ha detto che non c'è alcuna Regione autonoma
che abbia aderito alla proposta di impugnare il "decreto
sicurezza". Ebbene io credo che "autonomia" significhi anche
aprirsi agli altri; essere certi e sicuri della propria autonomia
significa essere inclusivi e accoglienti. Essere degli autonomisti
responsabili significa anche farsi carico dei problemi ed essere
capaci di affrontare, quando è necessario - e lo è in questo caso
-, il Governo nazionale con la necessaria determinazione.
Da parte nostra chiedevamo, proprio perché aperti al dialogo, di
agire nel senso che abbiamo indicato e poi di monitorare gli
effetti sulle persone che rischiano di sparire nel limbo
burocratico di questo decreto. Lei ci ha detto che dal punto di
vista del monitoraggio ci sarà un'attenzione. Io spero sia
così.
L'altra cosa che noi chiedevamo e che continuiamo a chiedere è
di valutare la costituzione in giudizio di fronte alla Corte
costituzionale. Sarebbe un modo, anche questo, per esercitare la
nostra autonomia e, nel contempo, per cercare di stare vicino alle
persone e per tutelare i loro diritti. Mi rendo conto che questo
non sembra essere considerato un problema né urgente, né
particolarmente importante e significativo come lo sono altri
argomenti. Ne prendiamo atto. Siamo comunque amareggiati dal fatto
che si ritenga innanzitutto che questa sia stata una mozione
strumentale, perché non è così. Già in un'altra occasione ci è
stato rimproverato di volerci arrogare la prerogativa di coloro che
sono sostenitori dei diritti, di essere umani, ci è stato detto. Io
credo che se ci fosse più umanità nelle scelte politiche e
istituzionali che un'Assemblea come questa deve prendere e compiere
sarebbe meglio.
Présidente -
La parole à la collègue Pulz.
Pulz (ADU VDA) -
Assessori e Consiglieri, mi sembra, come
purtroppo temevo, che non vi piacciano più né il Vangelo, né
l'autonomia; non vanno più di moda, nemmeno in quest'Aula.
Mi aspettavo, Presidente Fosson, molto più coraggio da parte
sua. Non le posso nascondere la mia delusione, anche perché mi
chiedo come faccia lei a sapere esattamente chi vive a casa mia. Mi
do da sola la risposta alla domanda che vi ho posto: l'autonomia e
il Vangelo sono entrambi diventati collutori per sciacquarci le
gengive. Preferite adeguarvi, rassegnarvi alla volontà di uno Stato
che ci impone la non accoglienza, la discriminazione, che innalza
steccati. Vi piace l'idea di lasciare ai nostri figli una Regione
che forse è stata accogliente, ma che ora si fa sempre più chiusa,
fredda, dai colori monotoni e smorti. Voi vi nascondete ancora una
volta dietro argomenti tecnici, ma noi non ci stiamo, non sarà nel
nostro nome. Come l'acqua per Pilato, voi usate questi argomenti
per lavarvene le mani. Se poi nutrissimo tutti quella stessa
intolleranza nei confronti della mafia, che molti purtroppo adesso
hanno solo nei confronti degli stranieri, forse - e da ieri in
particolare - proveremmo meno imbarazzo in quest'Aula.
Mi rivolgo ora ai colleghi leghisti. Le navi, che il vostro
Ministro ha voluto lasciare per giorni in mare al gelo, non erano
forse piene di persone, tra cui donne e bambini che scappavano
dalle guerre e da violenze inenarrabili? E in conclusione, da
artigiana del diritto quale sono, mi scuso con il Consigliere
Manfrin se, malgrado la sua boria giovanile, non riesco a
riconoscere in lei un luminare del diritto statale e
internazionale. C'è stato infatti l'incontro a cui lei accennava,
ma su questi punti sollevati non ci sono ancora le circolari, non è
tutto chiaro. Il problema è che i titolari di permesso umanitario a
scadenza non lo possono rinnovare alle stesse condizioni e questo
l'ha ammesso lo stesso Presidente e quindi, da regolari quali sono,
si ritroveranno - e non si ritroverebbero - irregolari anche sul
nostro territorio.
Presidente -
Per dichiarazione di voto, la parola al
collega Manfrin.
Manfrin (LEGA VDA) -
Non voglio aggiungere nulla al
dibattito, ma solo una piccola puntualizzazione: io credo che chi
gioca a cercare di provocare faccia un buco nell'acqua. Un paio di
punti vanno però chiariti, ma non sulla mia persona, che peraltro è
laureata in scienze politiche e a cui mancano sei esami per
laurearsi anche in giurisprudenza. Sicuramente non sono un
luminare, questo assolutamente no, ci mancherebbe altro, però so
leggere le leggi e so fare un minimo di ricerca normativa. Ho
sempre piacere di confrontarmi sui fatti, perché qui non discutiamo
di cose che vagano nell'aere maligno, ma discutiamo di leggi. Se
vogliamo fare un ricorso con le leggi, le parole sono tante belle,
i concetti anche, ma poi bisogna avere gli appigli giuridici e, se
gli appigli giuridici non ci sono, i ricorsi non si possono
fare.
Collega Minelli, lei ha dichiarato che quello che avete scritto
è fatto sull'esempio giuridico della Regione Toscana: è proprio qui
l'errore, perché - come giustamente sosteneva anche il collega
Sammaritani - un ricorso non può essere uguale a un altro, poiché
bisogna trovare la legge regionale che confligge con la legge
nazionale che, secondo la Regione in questione, contrasta con
quanto predisposto dalla Regione stessa. La Regione Toscana ha
predisposto una legge appositamente per fare ricorso contro il
"decreto sicurezza", ecco dove sta la differenza. Lei parte da un
presupposto sbagliato per cercare di trovare un appiglio giuridico,
ma l'appiglio non c'è. È questo il problema principale. Ha citato
nomi di illustri costituzionalisti dicendo che sono sicuramente più
titolati a parlare rispetto a un povero piccolo Consigliere
regionale di parte. Sicuramente un costituzionalista conosce molto
meglio di me le norme costituzionali, ma il problema è che i nomi
che ha citato sono tutti costituzionalisti politicamente schierati,
e da una parte ben precisa. Mi perdoni, quindi, se io non posso
dare credito
in toto
a questi costituzionalisti che fanno
della politica facendo le loro considerazioni. Peraltro dice che
Zagrebelsky - che è stato anche un mio insegnante all'Università
della Valle d'Aosta, nella quale ho studiato e nella quale mi sono
laureato - afferma che sono aberrazioni giuridiche. Sarebbe carino
che il dottor Zagrebelsky si confrontasse a questo punto con il
Presidente della Repubblica, il quale, nella sua autorità di
massimo garante di rispetto della Costituzione, ha firmato il
decreto sicurezza, che è un'aberrazione giuridica. Come sa e come
ha ricordato il Presidente Fosson, la prima verifica di rispetto
della Costituzione sta al Presidente della Repubblica. Pertanto, se
fosse stata un'aberrazione giuridica, a questo punto bisognerebbe
mettere in stato d'accusa il Presidente della Repubblica, e sa che
questo non corrisponde alla verità, anche perché il Presidente
della Repubblica non è un becero leghista, né un populista
grillino, quindi credo che qui vi sia il famoso "punto di
caduta".
È stato detto che è svilente dire che le associazioni si
riducono a mero lucro, però è un dato di fatto. È svilente, sono
d'accordo con lei, perché le tante associazioni - è un dato che è
stato diffuso anche in questi giorni - che operavano nell'interesse
del prossimo, ovviamente e semplicemente per bontà d'animo,
assolutamente non per guadagno, stanno licenziando e chiudendo le
loro attività poiché non ci sono più i soldi: è questo il problema.
Se queste associazioni avessero deciso di rimanere aperte e
continuare la loro attività meritoria - perché chi ci si occupa
degli ultimi, dei poveri e di chi ha necessità fa un'attività
meritoria -, lo farebbero non a spese dello Stato, ma a loro spese.
È un concetto ben diverso. Ecco perché da qui arriva la riduzione
dei contributi dati per ogni richiedente asilo.
Ancora: è stata citata l'obiezione di coscienza, mi pare sempre
dalla collega Minelli. Lei ha citato quale esempio di obiezione di
coscienza il Direttore della Caritas di Milano. Probabilmente io
non sono un'autorità in fatto di legge e ho le mie limitate
conoscenze che derivano dalla mia piccola laurea, però mi pare che
il Direttore della Caritas di Milano non diriga un istituto
pubblico e che quindi la Caritas di Milano non sia un'istituzione,
per quanto compia un'opera meritoria; per cui, anche su questo,
andrebbero fatte delle considerazioni.
Considerato tutto quello che è stato detto, tutti i concetti
espressi e ringraziando per l'intenso dibattito che, mi auguro, sia
spesso denso di questi contenuti, la Lega confermerà il voto
contrario a questa mozione.
Presidente -
Altri? Se non ci sono altre richieste,
possiamo mettere in votazione l'atto. La votazione è aperta. La
votazione è chiusa.
Presenti: 33
Votanti: 16
Favorevoli: 3
Contrari: 13
Astenuti: 17 (Baccega, Bertschy, Bianchi, Borrello, Certan,
Chatrian, Daudry, Farcoz, Fosson, Marquis, Morelli, Nogara,
Restano, Rini, Rollandin, Testolin e Viérin)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK