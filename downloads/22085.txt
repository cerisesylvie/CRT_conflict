Consiglio Regionale della Valle d'Aosta - Oggetto del Consiglio n. 1766 del 8 febbraio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Celebrazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1766 del 8 febbraio 2006 - Resoconto
OGGETTO N. 1766/XII - Eventuale istituzione della "Festa della
Valle d'Aosta". (Interrogazione)
Interrogazione
Richiamato il contenuto, assai discutibile, del Disegno di
legge regionale n. 98 "Disposizioni per la valorizzazione
dell'autonomia e disciplina dei segni distintivi della Regione
(...)" in ordine al quale non si è ancora aperto un serio
dibattito, né in Commissione, né altrove;
Constatato che tale proposta è stata subito denominata "Legge
Caveri";
Tenuto conto che la Commissione consiliare competente ha
finora affrontato solo il problema della scelta della data della
"Festa della Valle d'Aosta" (articolo 2 del Disegno di legge in
esame), rinviando ogni altro approfondimento;
Osservato che la data proposta, il 7 settembre (festa
diocesana di San Grato e promulgazione dei Decreti luogotenenziali
di autonomia del 1945) sembrerebbe non aver convinto tutti i
commissari;
Osservato altresì, che sempre in sede di I Commissione, il
Presidente Caveri ha dapprima proposto di modificare il testo di
legge, in modo da evitare il riferimento ai Decreti del 1945, e poi
addirittura presentato un emendamento per la soppressione del comma
3 dell'articolo 2, che prevede appunto la data della festa;
Preso atto che, allo stato, il Disegno di legge rischia
dunque di essere portato avanti senza indicazione della data
dell'istituenda festa della Valle d'Aosta;
Ritenuto opportuno che il governo proponente ponga rimedio
all'omissione;
il sottoscritto Consigliere regionale
Interroga
il Presidente della Regione per sapere:
1) perché non propone, per l'istituenda festa della Valle
d'Aosta, la data del 25 dicembre, che da una parte non farebbe
venir meno l'abbinamento con una festività religiosa e dall'altra
coinciderebbe con la Sua data di nascita, cosicché a maggior
ragione l'atto normativo potrebbe denominarsi "Legge
Caveri".
F.to: Curtaz
Président - La parole au Président de la Région, Caveri.
Caveri (UV) - Pensi, collega Curtaz, che per un attimo ho
pensato che lei con questa interrogazione mi volesse "prendere per
il sedere"; sono rimasto abbastanza allibito perché ritenevo che
una persona seria come lei non potesse scendere in quella che
ritengo essere una violazione del Regolamento, perché, se uno legge
l'articolo 91 del Regolamento, non c'è dubbio che questa
interrogazione non poteva essere ricevibile, perché il comma 1 e
unico comma dell'articolo 91 dice:
"l'interrogazione consiste
nella semplice domanda se un fatto sia vero, se alcuna informazione
sia giunta alla Presidenza della Regione o sia esatto che la Giunta
o i suoi componenti abbiano preso risoluzioni su determinati
oggetti"
ma, conoscendo il vaglio che è stato effettuato dal
Vicepresidente Nicco, ho ritenuto che non si poteva pensare che
eravamo di fronte ad un abbaglio così grande e ad una violazione
del Regolamento. Credo viceversa che la sua sia una proposta molto
interessante, ritengo l'idea di celebrare la "Festa della Valle
d'Aosta" il giorno del mio compleanno un'ottima idea, anzi
proporrei un insieme di giorni che possono andare dal giorno di
Natale fino al giorno del mio onomastico, che si celebra a seconda
dei calendari il 6 o il 7 gennaio... Da questo punto di vista, la
ringrazio, adesso scriverò al Presidente del Turkmenistan,
Saparmurat Niyazov, che è particolarmente portato al culto della
personalità avendo sparso in tutto il Paese delle statue di sé
stesso; chiederò al Presidente Chavez del Venezuela se mi può
consigliare come effettuare dei "talk show" sul digitale terrestre
perché credo che anche su questo si possa lavorare; domanderò a
Kyungsan figlio anche del comportamento di Kyungsan padre per
capire se anche in questo caso per il culto della personalità possa
avere qualche suggerimento; chiederò anche a Silvio per avere
consigli non tanto sul fatto dei capelli folti, perché, da questo
punto di vista, posso smentire ogni voce messa in giro dal
Consigliere Massimo Lattanzi che possa portare il parrucchino...
infine chiederò anche a Fidel Castro se può darmi qualche
consiglio, avendo lui ormai strettamente legato tutta la sua vita
personale al suo regime... Per cui la ringrazio vivamente...
(interruzione del Consigliere Curtaz, fuori
microfono)
... devo dire che l'idea che l'Arco di Augusto fosse stato fatto
per lui forse qualche volte lo ha sfiorato, ma per adesso non credo
che siamo giunti a queste estreme conseguenze. La ringrazio molto
dell'interrogazione.
Président - La parole au Conseiller Curtaz.
Curtaz (Arc-VA) - Mi dichiaro soddisfatto della risposta del
Presidente, anche se non ho capito in che modo intende realizzare
il mio suggerimento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK