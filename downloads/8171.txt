Consiglio Regionale della Valle d'Aosta - Oggetto del Consiglio n. 2612 del 12 febbraio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2612 del 12 febbraio 1987 - Resoconto
OGGETTO N. 2612/VIII - RICHIESTA DI DIMISSIONI DEL PRESIDENTE
DELLA COMMISSIONE CONSILIARE INCARICATA DI ACCERTAMENTI E VERIFICHE
SULLA CASA DA GIOCO. - MOZIONE. - DIBATTITO GENERALE.
PRESIDENTE:
Do lettura della mozione in oggetto
presentata dal Consigliere Aloisi:
MOZIONE
Atteso che, uno dei principali imputati dell'Affaire Casinò, e
segnatamente il Signor Franco Chamonal, in una documentata
intervista rilasciata al settimanale locale il "Monitore
Valdostano" del 19.12.1986, ha asserito esservi stata da parte di
un gruppo politica di ispirazione D.P. (Democratici Popolari) una
azione di ingerenza nei confronti della gestione della Casa da
Gioco di Saint-Vincent.
Ritenuto che, l'indicazione da parte del Signor Chamonal di
Valeria Beneforti, allora esponente sindacalista della CISL, con
influenti amicizie nell'ambito dei D.P., diviene preoccupante se si
pone mente al fatto che, guarda caso, lo stesso Beneforti, oggi
D.C., è stato nominato a presiedere la Commissione d'inchiesta a
suo tempo nominata dal Consiglio regionale.
Raccolti elementi essenziali comprovanti la malafede politica
del Signor Beneforti che, come sindacalista era a conoscenza delle
fasi contrattuali più delicate intercorse tra la Regione, la SITAV
ed i loro dipendenti, con particolare riferimento alla cosiddetta
contrattazione in "nero" tra la Società SITAV ed i suoi dipendenti
per la ripartizione degli utili delle mance, di cui si ha ampia
seppur tardiva documentazione.
Stimando necessario per il proseguimento stesso dei lavori della
Commissione già condotti in modo alquanto discutibile per pater
fare affidamento sull'obiettività e sulla serietà del Presidente
della Commissione d'inchiesta, che ha taciuto fatti a lui noti
sulla ripartizione dei fondi "neri" tra la SITAV ed i suoi
dipendenti;
e che è poi risultato essere, in un'intervista mai smentita, il
principale ispiratore di manovre di pressione verso i vertici della
Casa da Gioco.
Tutto ciò premesso, il sottoscritto Consigliere regionale del
MSI-DN propone che il Consiglio
DELIBERI
di invitare il Presidente della Commissione Affari Generali
allargata ai Capigruppo, nominato con delibera n. 163/VIII del
24.11.1983 e successiva
delibera n. 2400 del 17.11.1986 a rassegnare le dimissioni dalla
Commissione regionale d'inchiesta sul Casinò di Saint-Vincent, non
avendo egli i requisiti essenziali per dirigere imparzialmente un
organismo così delicato, rendendo credibile l'inchiesta avviata
nell'interesse della Valle d'Aosta.
PRESIDENTE:
Prima di dare la parola al Consigliere Aloisi
per l'illustrazione della mozione, ricordo che, ai sensi del
regolamento, i Consiglieri che intendono esprimere giudizi o
valutazioni di carattere personale sono pregati di chiedere al
Presidente di procedere in seduta segreta.
Ha chiesto la parola il Consigliere Aloisi; ne ha facoltà.
ALOISI (M.S.I.):
Innanzitutto vorrei fare un breve
riferimento al comunicato divulgato l'altro ieri da parte delle
forze di maggioranza a sostegno dell'operato svolto dal Presidente
della Commissione d'inchiesta, il Consigliere Valerio
Beneforti.
Mi stupisce l'arroganza con cui questa maggioranza ha difeso a
spada tratta il Presidente della Commissione d'inchiesta, pur
conoscendo le accuse che il sottoscritto, insieme ad altri colleghi
Consiglieri, aveva mosso nei confronti dell'operato del Presidente
della Commissione. Abbiamo sostenuto, specie in quest'ultimo
periodo, l'incapacità, da parte del Consigliere Beneforti, di
ricoprire l'incarico delicato a cui era stato nominato dopo la
famosa vicenda del "blitz di S. Valentino" al Casinò di St.
Vincent.
Illustro brevemente le motivazioni che stanno alla base di
questa richiesta di dimissioni nei confronti del Presidente della
Commissione d'inchiesta. Non sto a ripetere ciò che avevo già detto
nei precedenti interventi e cioè tutte le motivazioni di menzogne e
di falsità che sono state scritte allora nelle varie relazioni
della Commissione.
Mi limito a portare a conoscenza del Consiglio altri elementi a
suffragio della tesi che è assolutamente necessario, per poter fare
chiarezza, destituire una persona che io ritengo non solo
"incapace" ma, probabilmente, "pilotata" da altre persone, e che
quindi deforma le possibili indicazioni o gli obiettivi di ricerca
della verità della Commissione d'inchiesta. Gli altri motivi a
suffragio di questa mia tesi sono molti, ma comincio ad elencarne
alcuni.
Innanzitutto, da parte del Presidente della Commissione, vi è
stata mancanza di sincerità amministrativa e sviamento doloso dei
fatti. Il Consigliere Beneforti, nella seduta del 17 ottobre 1984,
si era pubblicamente impegnato ad elaborare un documento contenente
idonee proposte di modifica del sistema dei controlli regionali che
avrebbe dovuto sottoporre all'esame dei Commissari. Questo fatto
era stato accolto allora all'unanimità, ma a tutt'oggi, 12 febbraio
1987, a distanza di anni, è rimasto ancora inevaso. Il Consigliere
Beneforti, quindi, non solo non si è mai sforzato di adombrare il
benché minimo suggerimento di modifica di quel sistema, peraltro
immutato fin dal 1981, ma in realtà non ha mai accolto i molteplici
inviti, indicazioni e proposte, dei componenti della Commissione,
procrastinando nel tempo la promessa del suo impegno, con l'ingenua
scusa che la Commissione aveva terminato i suoi lavori.
Un altro aspetto è la mancanza di obiettività politica, l'abuso
di ingerenza di potere e l'omissione volontaria di atti inerenti
l'ufficio. Non ha mai voluto, e ritengo "non in buona fede", dare
attuazione a richieste di molti Consiglieri, ed in modo particolare
a quelle fatte allora dai Consiglieri Riccarand e Baldassarre, a
nome di tutta la Commissione d'Inchiesta, la quale, in data 2
dicembre 1983, richiedeva "copia delle relazioni, lettere e
documenti, o altre comunicazioni giunte alla Regione in merito al
funzionamento del Casinò, inviate dal corpo dei controllori, dal
gennaio del 1978 ad oggi". Palleggiando responsabilità, attraverso
una serie di lettere con la Presidenza della Giunta ed attraverso
reiterate inesattezze e deviazioni, artatamente poste in atto, si è
arrivati ad oggi, 12 febbraio 1987, senza mai aver avuto
l'acquisizione agli atti di documenti che avrebbero potuto dare
diverso orientamento ai lavori della Commissione.
Tutti, nessuno escluso, i Consiglieri dell'opposizione, ed anche
qualcuno della maggioranza, hanno ripetutamente chiesto l'audizione
di più persone. Tanto per citare alcuni nomi, oltre ai presunti
imputati, ricordo: il signor Raffaelli, della SIAE; il direttore
dei giochi, signor Freppaz; il vice, signor Trèves; il responsabile
dei servizi tecnici, signor Oderio; il responsabile delle
manutenzioni delle roulettes e dei giochi americani. Niente di
tutto questo è avvenuto, né si sono avuti colloqui informativi, né
tantomeno si sono acquisite documentazioni che, come tutta la
Commissione ha poi potuto constatare, pure esistevano. Eccome
esistono! Il Consigliere Beneforti ne ha sempre artatamente negata
l'esistenza, forse perché alcuni fatti dovevano essere creduti come
avvenuti proprio nelle circostanze descritte dalle persone che
hanno sempre e solo riferito per sentito dire.
Notiamo inoltre una proposta del Consigliere Torrione il quale
allora riteneva opportuno che i Commissari conoscessero a fondo il
funzionamento della Casa da Gioco: anche questa richiesta è stata
disattesa. La delibera consiliare del 13/7/1984, sulle poussettes e
sugli orfanelli, è anche il più eclatante esempio di un
provvedimento che ha notevolmente peggiorato la situazione
antecedentemente costituita. Tale provvedimento a favore degli
impiegati tecnici risulterebbe essere applicato oggi
,
a St.
Vincent, in modo diverso da come è stato approvato dal Consiglio
regionale. Questo argomento, comunque, sarà eventualmente oggetto
di dibattito all'interno della Commissione.
In questi giorni ho letto e riletto attentamente i vari
documenti in nostro possesso (e non sono tutti), ma più
approfondisco gli stessi e più mi accorgo che sapientemente è stata
messa in atto una sottile azione di occultamento dei fatti reali.
Naturalmente mi riferisco ai verbali delle varie riunioni, dei
quali i Consiglieri hanno copia.
In essi, il Consigliere Beneforti sostiene, o sosteneva allora,
che i controllori erano a conoscenza dei nuovi meccanismi, in
quanto: "...le variazioni (si riferisce all'aumento delle
indennità) probabilmente sono state determinate nel corso di una
trattativa sindacale". Queste importantissime affermazioni, fatte
dal Consigliere Beneforti, non oggi
,
12 febbraio 1987, ma il
13 dicembre del 1983 e quindi subito dopo il "blitz", dimostrano
quanto in profondità egli conoscesse il problema che, con il
passare del tempo, egli ha cercato di confondere.
Che questa Commissione sia stata pilotata, non vi sono più
dubbi! Questa certezza, inoltre, mi è stata data in occasione della
penultima riunione della Commissione d'inchiesta, quando ho potuto
ascoltare con le mie orecchie, ed anche i colleghi Consiglieri,
hanno potuto ascoltare con le loro orecchie, il Collega Tamone
dichiarare testualmente: "Noi della maggioranza abbiamo commesso un
gravissimo errore, quello di non aver mai voluto l'audizione del
Commissario Manganone".
Penso di dire la verità perché vi sono parecchi testimoni. Avevo
capito bene! Abbiamo capito bene! Se prima potevo avere qualche
dubbio in proposito, ora ne ho la certezza: i lavori della
Commissione d'inchiesta regionale sulle vicende del Casinò erano
pilotati!
Il Presidente Beneforti, anziché esaudire la richiesta dei vari
Commissari e soprattutto le varie richieste presentate dal
sottoscritto, sull'audizione del Commissario Manganone, si
assoggettava alla volontà della maggioranza, depistando ed
indirizzando i lavori ad uso e consumo!
Questa è una constatazione di fatto, perché allora io avevo
chiesto più volte l'audizione del Commissario Manganone, ma il
Consigliere Beneforti mi rispondeva che non era giusto "far venire
una pecora in mezzo ai lupi per farla sbranare". Invece eseguiva le
decisioni prese dalle forze della maggioranza, in contrasto con la
legittima richiesta di un Commissario che faceva parte della
Commissione d'inchiesta! È un fatto gravissimo e basterebbe solo
questo elemento per mettere in discussione e per richiedere in
quest'aula le dimissioni del Presidente della Commissione.
Eppure qualche Collega ha il coraggio di accusare il
sottoscritto di voler strumentalizzare! Ma stiamo scherzando? Forse
questa è una strumentalizzazione? O non è, invece, ricerca della
chiarezza e soprattutto della verità?
La dichiarazione fatta, probabilmente, in modo ingenuo e con
un'aria quasi sincera da parte del Collega Tamone, è la
dimostrazione, la "prova provata", che il Presidente della
Commissione d'inchiesta si assoggettava agli interessi di parte, a
danno della ricerca della verità!
Vogliamo quindi dare credibilità ai lavori di questa Commissione
con altra persona che sia meno inquinata? Vogliamo veramente
ascoltare i "veri" protagonisti di questa inchiesta? Vogliamo
predisporre con accuratezza e, soprattutto, con sincerità i lavori
di questa Commissione? Vogliamo concepire una relazione finale
tutta nostra, senza che sia a rimorchio di altri ambienti o di
altre sedi? Vogliamo confrontare la nostra capacità di accertamento
che, se fatta con coscienza, dimostrerà sicuramente il nostro grado
di efficienza, ma, soprattutto, anche il nostro grado di autonomia,
perché autonomia non v'è stata?
Tutto ciò si può e si deve fare, nominando altra persona, con
requisiti morali e politici che diano credibilità ai lavori di
questa Commissione e, soprattutto, che siano improntati alla
ricerca della verità!
Ma non è tutto, perché ora devo illustrare fatti ed avvenimenti
molto più gravi, anche se i fatti finora illustra ti sarebbero già
di per sé sufficienti a sostenere la richiesta di dimissioni!
In data 19 dicembre 1986 ho avuto l'accortezza di leggere sul
Monitore Valdostano un articolo a firma di André Zanotto con
un'intervista a Franco Chamonal. Come voi ben sapete (lo dico
soprattutto per il pubblico che ci ascolta, perché noi ne siamo già
a conoscenza), Franco Chamonal era l'amministratore delegato della
società SITAV, quindi è uno dei personaggi principali di tutta
l'inchiesta della vicenda Casinò.
In questa intervista Franco Chamonal dichiara: "C'era un fronte
sindacale (si riferisce chiaramente al Casinò di St. Vincent) molto
agguerrito, che faceva capo ai Democratici Popolari ed era
organizzato da Beneforti, a quel tempo lui stesso Democratico
Popolare o vicino a tale Movimento. Con i giochi americani siamo
riusciti a spezzare questo fronte! Infatti, dopo di allora non ci
sono più stati scioperi al Casinò". Secondo Chamonal, quindi, un
gruppo degli anzidetti croupiers vicini all'area dei Democratici
Popolari aveva cercato di ottenere per sé la concessione dei giochi
americani.
Colleghi Consiglieri e signor Presidente della Giunta, un fatto
di tale gravità avrebbe meritato, perlomeno, una denuncia!
In data 23 dicembre 1986, il sottoscritto si è presentato ad una
riunione della Commissione d'inchiesta, portando a conoscenza dei
Colleghi della Commissione questa intervista. Ho chiesto già allora
le dimissioni del Presidente Beneforti! Da altri Colleghi era stato
risposto che il Presidente Beneforti avrebbe dovuto reagire
comunque e quindi avrebbe dovuto denunciare Chamonal. I casi
infatti sono due: o le accuse sono false, e allora che ci sia una
reazione; o le accuse sono vere, e allora se ne prenda atto e si
diano le dimissioni!
Allora avevo richiesto le dimissioni del Presidente Beneforti,
ma, sotto la pressione dei vari Colleghi ho sorvolato e mi son
detto: "Aspettiamo la reazione". Allora il Presidente Beneforti si
era impegnato a tutelare la propria onorabilità e quindi a
denunciare Chamonal. A tutt'oggi, a quasi due mesi di distanza, ciò
non è ancora stato fatto! Dobbiamo dedurne che le dichiarazioni
fatte da Chamonal su un giornale locale sono vere! Mi pare logica
una deduzione di questo tipo!
È chiaro che questo è uno degli elementi che dimostrano, senza
equivoco, che il Presidente Beneforti se ne deve andare da questa
Commissione, perché è completamente implicato in tutta la vicenda
dello scandalo del Casinò! Non possiamo accettare un Presidente che
"si intrufolava" assieme ai croupiers o li manipolava per gestire
poi i giochi americani!
Siamo seri, qui dentro, o non siamo seri? Di fronte a queste
accuse, mi pare che non ci debba più essere, come c'è stata fino ad
oggi, la logica dei numeri. Siamo d'accordo che qui i numeri fanno
la maggioranza, ed io posso anche rimanere da solo; ma di fronte a
queste accuse, io pretendo, sul piano politico, dalle varie forze
qui rappresentate, che il signor Beneforti o denuncia Chamonal o
denuncia Aloisi! Ma non posso accettare che il Consiglio non si
pronunci o che avalli ed esprima piena solidarietà ad un
personaggio di questo tipo! Questo non lo posso accettare, perché
io premetto che quello che dico in quest'aula e tutta la
discussione che verrà fatta, se non ci saranno le dimissioni del
Presidente Beneforti, verranno da me richiesti ed inviati a chi di
dovere!
Ma non è tutto, perché vi sono anche altri elementi a suffragio
di questa mia richiesta di dimissioni del Presidente della
Commissione d'inchiesta che potrebbe già essere sufficientemente
spiegato da quanto ho detto finora.
Ma non finisce qui, perché il 1° gennaio 1987, alle ore 8,30 del
mattino, mi sono presentato al Casinò di St. Vincent, in compagnia
del Commissario regionale Eraldo Manganone che, come ben ricordate,
doveva riprendere servizio il giorno 1° gennaio. Siamo entrati,
abbiamo parlato con il facente funzione, rag. Pau, e discutendo ci
siamo addentrati nel problema dei fuori-busta dei controllori
regionali.
Che cosa ha dichiarato il facente funzione, rag. Pau, che
senz'altro voi conoscete meglio di me e soprattutto sapete che è
stato, e non so se lo è tuttora, un alto esponente e rappresentante
della CISL e che quindi conosceva tutto ciò che avveniva
all'interno di questo sindacato? Egli ha dichiarato che iscritti
alla CISL e sindacalisti della CISL erano perfettamente a
conoscenza della famosa vicenda dei fuori-busta e che questi
fuori-busta erano sicuramente quelli dei controllori regionali,
perché lo stesso Pau non era a conoscenza che quei fuori-busta
venissero dati anche ai dipendenti SITAV.
Infatti è rimasto esterrefatto perché disse: "No, io ero
convinto che li prendessero solo i controllori regionali!"
Questa è un'altra di quelle affermazioni che dimostrano che il
nostro "sindacalista", Valerio Beneforti, sapeva e conosceva tutto
prima ancora delle vicende del "blitz". Poi, come Presidente della
Commissione d'Inchiesta, anziché dare il suo apporto sincero,
onesto, di verità, ha cercato di depistare, ha seguito le
indicazioni di altri! Questo è un altro elemento a suffragio della
richiesta di dimissioni del Consigliere Beneforti.
Dirò di più: alcuni mesi prima del famoso "blitz", un
controllore regionale (faccio nome e cognome, e quindi ci sono
testimonianze che lo possono confermare), il signor Polpavetto, che
era un sindacalista della CISL, aveva chiesto al Beneforti il
distacco sindacale, in qualità di rappresentante della CISL
all'interno del Casinò di St. Vincent.
Il Polpavetto, in una discussione con il Beneforti, gli aveva
detto e fatto presente che laggiù, oltre all'indennità che prendeva
e oltre alla retribuzione, vi era anche un'indennità fuori-busta.
Gli è stato risposto che quell'indennità, essendo fuori-busta, non
avrebbero potuto dargliela come distaccato sindacale.
Il Polpavetto, visto che in questo modo la propria retribuzione
sarebbe stata enormemente decurtata, non ha accettato il distacco
sindacale ed è rimasto a fare il controllore regionale. Questo è
accaduto mesi prima del "blitz"!
E vogliamo ancora credere che il Consigliere Beneforti,
Presidente della Commissione d'inchiesta, non sapeva? E vogliamo
ancora sostenere che i controllori regionali rubavano, come si
diceva allora nella famosa Commissione, quando discutevano se quei
soldi erano presi legittimamente, se li rubavano, se...? Ma stiamo
scherzando?
Ci hanno preso in giro per mesi, questa è la realtà! Perché
avevamo tra di noi un Presidente che sapeva come stavano le cose,
ma che non ha fatto nulla per cercare di fare chiarezza!
Ma non è tutto. Nell'anno di grazia 1982, il 30 gennaio, in St.
Vincent, è stato sottoscritto un contratto collettivo aziendale di
lavoro che riguarda i dipendenti della SITAV. Questo contratto di
lavoro è stato sottoscritto dai vari responsabili della SITAV e
dalle varie organizzazioni sindacali. La CISL era rappresentata da
Valerio Beneforti.
Che cosa c'è in questo contratto? È un normale contratto di
lavoro, solo che alla fine del contratto notiamo, con molto
stupore, che vi è un chiarimento a verbale.
Che cosa dice questo chiarimento a verbale? Lo cito: "Tra la
SITAV ed i rappresentanti del personale, in occasione del nuovo
contratto aziendale di lavoro, si conferma e conseguentemente si
riconosce che le eventuali mance elargite dai clienti
continueranno, come d'uso (Tenete a mente "come d'uso", perché poi
lo spiego), a venir ripartite all'atto del loro accertamento
giornaliero in parti uguali tra incaricati degli impiegati tecnici
di gioco ed incaricati della società".
E allora, come venivano ripartite "come d'uso"? I sindacati ed
il sindaca lista Beneforti, rappresentante della CISL, con il
famoso "chiarimento a verbale", avevano accettato di non
considerare "retribuzione" le mance.
E come venivano ripartite queste mance? Io semplifico e faccio
un esempio su 100 milioni per far capire bene il concetto, ma le
mance, secondo dichiarazioni dell'ex Assessore al Turismo, il
Consigliere Pollicini, corrispondevano all'incirca al 40% 50%
dell'entrata lorda globale del Casinò! Con un po' di matematica voi
sapete ben che cosa ciò voglia significare e cioè che su 60, 70 od
80 miliardi il 50% corrisponde a 30 miliardi circa.
Facciamo finta che i 30 miliardi diventino 100 milioni per fare
la suddivisione, e allora il primo 50% veniva dato alla società ed
il restante 50% veniva dato ai dipendenti. Del 50% dei dipendenti,
il 25% veniva dichiarato ed il 25% veniva dato "in nero". Questo,
come lo dico io, lo sapevano tutti!
E allora io mi chiedo: "Può un sindacalista accettare una
situazione di questo tipo? Può un sindacalista avallare un'evasione
fiscale? Può un sindacalista accettare "un chiarimento a verbale"
quando non conosce l'importo delle eventuali mance da
distribuire?
Questo è un fatto gravissimo ed è un'altra dimostrazione che il
nostro Presidente della Commissione d'inchiesta conosceva "vita e
miracoli" sulla vicenda Casinò.
A suffragio di queste tesi abbiamo il fatto che, in quella
occasione, la CGIL si era completamente dissociata. Sono proprio io
che devo mettere in evidenza l'operato della CGIL! Dice la CGIL:
"Finalmente abbiamo assunto una posizione dignitosa (anche se fino
al 1982 l'avevano sempre sottoscritto anche loro!) su di un aspetto
che riguarda il Casinò di St. Vincent. Si tratta di una posizione
limitata alla questione delle mance, ma è comunque già qualcosa.
Gli altri sindacati hanno risposto arrampicandosi sui vetri o
lanciandosi in ardue considerazioni sul fatto che ogni Casinò fa
cosa a sé".
Continua la CGIL: "Quali sono i motivi per cui noi, sindacato
della CGIL, ci siamo dissociati? Sono due i motivi che ci hanno
indotto a non voler sottoscrivere la parte sulle mance.
Il primo risiede nel fatto che in un articolo del contratto le
parti, SITAV e Organizzazioni sindacali, dichiarano di non volere
che le mance abbiano natura retributiva...".
Io sono andato a controllarmi il contratto per vedere se ciò era
vero, ed effettivamente l'articolo citato esiste, anche se adesso
non lo trovo...
Quindi, da una parte dichiarano che non deve essere di natura
retributiva e dall'altra sottoscrivono una dichiarazione a verbale
dove accettano che si continui la suddivisione "come d'uso". "...E,
quindi, costituiscono un elemento aleatorio che non può entrare
nella sfera della contrattazione sindacale (lo dice un Sindacato,
non lo dice il Consigliere Aloisi!).
"Il secondo motivo sta nel fatto che il Sindacato contratta solo
ciò che conosce."
La Segreteria regionale della CGIL non ritiene di conoscere
l'esatto ammontare delle mance del Casinò, poiché su di esse non
esiste controllo pubblico. Come è noto, esse vengono accertate
giornalmente tra incaricati SITAV e croupiers, e ripartite in parti
uguali tra società e questi ultimi. Sappiamo che le mance possono
variare dal 40% al 50% degli introiti".
Le cifre della seconda ipotesi hanno attirato l'attenzione della
CGIL e le hanno fatto concludere che: "Il Sindacato non può
sbandierare di battersi contro le evasioni e contro i fondi neri,
per poi chiudere gli occhi laddove sospetti che ciò si
verifichi!"
Questo lo dice la CGIL.
Io aggiungo che, oltre ad avvallare, a mio modesto avviso,
un'evasione fiscale, vi è, oltretutto, un danno per
l'Amministrazione regionale, perché noi sappiamo che
l'Amministrazione regionale recepisce, raccoglie, riceve i nove
decimi delle tasse pagate in Valle d'Aosta. Quindi ci troveremmo ad
avere un Presidente di una Commissione d'inchiesta che deve
difendere e tutelare gli interessi dell'Amministrazione regionale,
che contemporaneamente avalla un'evasione fiscale ed accetta che vi
sia un danno contro l'Amministrazione regionale.
Sono quasi alla fine e faccio una penultima considerazione.
Nel 1967, nel corso di questioni tra dipendenti e società,
sempre all'interno del Casinò, vi era stato un intervento da parte
della CISL. Il Sindacato della CISL era determinante per risolve re
i vari problemi. Un giornale cita che il Beneforti, proprio per
risolvere la questione, allora aveva proposto: 25.000 lire in busta
e 25.000 lire fuori busta...
(...INTERRUZIONE...)
BENEFORTI
(fuori microfono): Che giornale è quello
lì?
ALOISI (M.S.I.):
Questo è "Il Monte Bianco" del
27/7/1967. Già dal '67 si facevano queste operazioni, volete voi
immaginare che nel 1983 non si conoscessero le reali
situazioni?
Ma non è tutto. Dico un'ultima cosa e poi concludo: durante
l'ultima campagna elettorale per le elezioni amministrative
regionali, il nostro Collega Beneforti aveva avuto un incontro con
il prof. Masi per avere assicurazioni che, se non fosse stato
eletto in Consiglio regionale, comunque sarebbe stato assunto da
Masi al Casinò di St. Vincent.
Riflettete, colleghi Consiglieri: sono o non sono, quelli che ho
citato oggi
,
elementi sufficienti a comprovare la malafede
politica del Beneforti? Sono o non sono questi elementi sufficienti
per richiedere le "sue" dimissioni da Presidente di una Commissione
d'inchiesta?
Dinanzi a queste accuse, lascio a voi ed alla vostra coscienza
giudicare la serietà e, soprattutto, l'imparzialità del lavoro
svolto dal Presidente della Commissione, Beneforti; un lavoro che
lascia spazio a poca credibilità, come più volte da me denunciato,
e dimostra, soprattutto, la mancanza di serietà.
Per cui non è, e non mi pare assolutamente illogico, né
tantomeno strumentale richiedere che il Consiglio regionale, oggi,
voti le immediate dimissioni del Consigliere Beneforti da
Presidente di questa Commissione d'inchiesta!
Si dà atto che dalle ore 10.28 alle ore 10.58 assume la
Presidenza il Presidente BONDAZ.
PRESIDENTE:
Ha chiesto la parola il Consigliere
Beneforti; ne ha facoltà.
BENEFORTI (D.C.):
Grazie, Presidente.
(...INTERRUZIONE...)
(Voce fuori microfono): Stai calmo!
BENEFORTI (D.C.):
Sono calmo, sono calmo. Ormai siamo
abituati agli attacchi del Consigliere Aloisi e dei suoi
suggeritori! Siamo abituati a questi avvenimenti!
Prendo subito la parola perché il taglio dato all'illustrazione
della mozione da parte del Collega Aloisi non tragga in inganno un
po' tutti ed in modo particolare i Colleghi. Di fronte alle
affermazioni riportate nella mozione e di fronte all'illustrazione
che ne ha fatto il Consigliere Aloisi, in questi giorni, come anche
stamattina, pensavo se era meglio stare zitto o arrabbiarmi e
gridare, o rispondere con serenità.
L'altra sera ho visto un film alla televisione; io la guardo
poco, perché non sono amante della televisione, ma anche perché io,
sia quando facevo il sindacalista che ora che faccio il politico,
guarda caso, trovo sempre il tempo di occupare il mio tempo. Io non
ho chi mi suggerisce, né chi mi scrive le mozioni e né chi mi
scrive gli articoli! Io faccio da me; e allora, sia ieri, quando
facevo dell'attività sindacale, che oggi, mentre faccio
dell'attività politica, ho poco tempo da dedicare anche alla
televisione.
In quel film, come dicevo, c'era uno che era colpevole e diceva
ad un altro: "Non hanno le prove!" L'altro gli rispondeva: "Ma se
io fossi innocente, griderei la mia innocenza!"
Ed io starei per gridare la mia innocenza, perché mi sento tanto
la coscienza tranquilla che respingo totalmente quello che ha detto
il Consigliere Aloisi e non chiedo che vengano portate delle prove!
Ma rispondo anche con serenità e con fermezza, sia al Consigliere
Aloisi, come ai suoi suggeritori ed ai suoi consulenti che stanno
anche in tribuna e che, questa mattina, sono venuti a vedere lo
"spettacolo", credendo di prendere in castagna il Consigliere
Beneforti: "Metti anche questo! Digli anche questo! Fai anche
quest'altro! Tanto così tutto infanga e poi da ultimo voglio vedere
chi dice che non son vere certe cose!"
Io riaffermo qui, cari Consiglieri e Colleghi, la dichiarazione
che ho rilasciato alla stampa a titolo personale, come i contenuti
del comunicato fatto dalla maggioranza! E ringrazio la maggioranza
per la solidarietà dimostratami, ma ringrazio anche le opposizioni
per le espressioni di stima e di solidarietà che mi hanno fatto
pervenire in questi ultimi giorni, sia pubblicamente che
personalmente, all'interno della Commissione, quando si è riunita.
Ringrazio anche il Presidente della Giunta per la stima che mi ha
voluto dimostrare.
Veniamo ora alla situazione. Io ho gradito la riapertura dei
lavori della Commissione e da questo banco ho detto: "Mi devo
attenere anche alla maggioranza, ma personalmente sono del parere
che sarei felice o contento (o una parola del genere) che i lavori
della Commissione fossero riaperti, per fare quelle verifiche e
quegli accertamenti che ancora si rendevano necessari! Perché il
Consigliere Aloisi si convincesse che non c'è niente di pilotato,
che non ci sono falsità in quello che abbiamo scritto!" E se ci
sono prove diverse, "siamo disposti (dissi allora) a modificare ed
a cambiare certe cose, se siamo stati portati a dire quello che
forse non era, perché ulteriori lumi possono sempre servire."
Ed io ripeto che ero contento che si fossero riaperti i lavori
della Commissione, perché, una volta per tutte, cessasse questo
attacco costante e continuo a queste relazioni.
Le tre relazioni, due che fotografavano la situazione ed una
relativa ai giochi americani, sono il frutto di un lavoro che
abbiamo portato avanti insieme all'interno della Commissione: un
lavoro collegiale, con senso di responsabilità e con molta
attenzione, perché io credo che tutti quanti abbiamo messo molta
attenzione nel portare avanti il lavoro di questa Commissione,
perché ritenevo allora, come ritengo ora, visto che i fatti sono
passati, che il lavoro di quella Commissione era una grossa
scommessa per tutti noi, perché era la prima volta che dal
Consiglio regionale veniva dato un incarico di questo tipo e di
questa rilevanza ad una Commissione di Consiglieri!
Questo lavoro l'abbiamo compiuto nel limite che hanno tutte le
Commissioni amministrative di questo tipo! Io credo che se anche
qualcuno vuole strumentalizzare, noi, né io e né alcuno della
Commissione, abbiamo inteso criminalizzare nessuno e tantomeno
giudicare qualcuno, perché non era nostro compito giudicare!
Noi abbiamo fatto due relazioni che fotografavano la situazione
per dire qual era la situazione che noi avevamo rilevato. La terza
relazione, invece, era relativa alla SAISET, contro la quale
abbiamo proceduto alla revoca, perché questo era il mandato che noi
avevamo. Il nostro compito non era quello di giudicare, ma non era
neanche quello di inquisire! Non ne avevamo i mezzi, noi dovevamo
accertare e verificare una situazione!
È certo che, fatte le relazioni ed una volta lette, ci sono
state delle contrarietà anche all'esterno. Ma era assurdo, come è
assurdo oggi, che qualcuno pensasse, o pensi, che le relazioni
fossero allora, o dovessero divenire oggi
,
con la riapertura
dei lavori, a misura di qualcuno! Le relazioni sono quelle che
sono! Possono essere migliorate o approfondite; possono fare più
chiarezza, se ciò si rende necessario, secondo la documentazione
che si può avere.
Ma stiano attenti quelli che magari s'aspettano un qualche cosa
di diverso dalle relazioni, perché nelle revisioni succede come nei
processi fatti dalla magistratura che, quando si riaprono,
presentano sempre il pro ed il contro. Non vorrei che qualcuno,
"gratta gratta", dovesse ancora difendersi ulteriormente!
Per queste tre relazioni, io respingo il discorso del pilotaggio
che ha sostenuto il Consigliere Aloisi, perché è un'offesa a tutto
il Consiglio e a tutti i Commissari! È un'offesa personale, anche
per lo stesso Consigliere Aloisi, perché Aloisi ha seguito i
lavori, come tutti gli altri, fino all'ultimo giorno, e si è
dissociato solo in quest'aula!
(...INTERRUZIONE...)
ALOISI
(fuori microfono): Questo è falso!
BENEFORTI (D.C.):
Io chiamo qui i Colleghi che con me
hanno lavorato in Commissione!
Io non ti ho mai interrotto, Consigliere Aloisi!
(...INTERRUZIONE...)
ALOISI
(fuori microfono): E allora non dire fesserie!
PRESIDENTE:
Consigliere Aloisi!
BENEFORTI (D.C.):
Il Consigliere Aloisi si è dissociato
solo in quest'aula!
Perché anche quando parla dei controllori (poi ci tornerò
sopra), a proposito della parola "illegittimamente", quella parola
era stata concordata dall'intera Commissione!
Quindi io respingo il discorso del pilotaggio da parte della
maggioranza, perché a volte quando siamo arrivati in Commissione a
votare su qualche aspetto della stessa relazione, ci sono state
posizioni comuni tra maggioranza e opposizione. Questo dimostra che
in tutti c'era la volontà di arrivare a fare chiarezza per rendere
alla Valle d'Aosta, come abbiamo sempre detto, quell'immagine che
essa aveva sempre avuto e che deve avere anche nel prossimo
futuro.
Il Consiglio non è mai venuto meno a quelle relazioni! E la
Giunta ed il Presidente della Giunta hanno preso tutti i
provvedimenti conseguenti che potevano essere indicati o non
indicati dalla relazione! I provvedimenti sono stati presi nei modi
e nei termini dovuti, senza nessuna precedente preoccupazione,
senza pregiudizi e senza cercare di tutelare nessuno! Tant'è vero
che, spesso e volentieri, tutti noi della maggioranza, come anche
il Presidente della Giunta, siamo stati accusati di lentezze e di
ritardi. Ma i provvedimenti sono stati presi perché dovevano essere
presi in un certo modo, per non avere né ricorsi né opposizioni,
per non doverci rimangiare quello che avevamo fatto!
Molti Consiglieri, ed uno di questi era il Consigliere Aloisi,
dicevano che i provvedimenti presi erano dei palliativi! Lui, come
qualcun altro, ma in modo particolare lui, voleva tutto subito!
Voleva una giustizia sommaria! Bisognava revocare, non solo quello
che è avvenuto con la SAISET, ma anche la convenzione con la SITAV!
"Perché", egli diceva, "gli Chamonal, i Masi ed i Giovannini, non
sono gente a cui si può dare affidamento!"
Ed oggi
vedo che rilegge il Monitore e si affida,
nell'accusare Beneforti, alle persone che ieri voleva fuori dalla
SITAV, ed interpreta a modo suo le dichiarazioni dello stesso
Chamonal! Perché questa è un'interpretazione "sua" delle
dichiarazioni che Chamonal ha fatto al giornalista Zanotto sul
Monitore Valdostano!
Questo vuol dire cercare di strumentalizzare. Quale credibilità,
quindi, può avere il Consigliere Aloisi, quando afferma queste
cose?
E noi, come maggioranza, dovremmo aver timore delle minacce che
fa il Consigliere Aloisi? E l'opposizione dovrebbe risentire delle
affermazioni fatte dal Consigliere Aloisi e lasciarsi influenzare
dal Consigliere Aloisi?
Noi della maggioranza diciamo certamente di no! E io
personalmente confermo il no! Ecco il motivo del mio comunicato e
di quello delle forze della maggioranza. Ecco perché riconfermo
quanto ho dichiarato, ed è a verbale, nelle ultime riunioni della
nostra Commissione.
Noi, né la maggioranza né l'opposizione, non possiamo accettare
di essere infangati senza reagire! Non possiamo giocare e
sottoporci al massacro che si vuole portare avanti e che si sta
portando avanti in questa Regione, al massacro politico ed anche al
massacro personale! Credete che, se volessimo farlo, non saremmo
tutti capaci a giocare al massacro! Interpellanze e mozioni possono
essere presentate da tutti! Tutti possono scrivere o far scrivere
un articolo dicendo che A o B oggi
hanno fatto questo e
domani faranno quest'altro, per chiederne poi le dimissioni!
Io credo che nessuno di noi, né del la maggioranza né
dell'opposizione, se teniamo alla validità di questo Consiglio, se
teniamo alla validità della Valle d'Aosta per quello che è e per
quello che vale (ed io voglio bene alla Valle d'Aosta), dobbiamo
respingere tutte queste strumentalizzazioni che vengono fatte,
perché sono un danno ed inquinano la nostra situazione regionale e
politica!
Io devo dirvi che non ho mai strumentalizzato le azioni
sindacali! Per vent'anni, qui in Valle almeno, sono stato tra
quelli che erano alla guida dell'organizzazione di un movimento, e
poi, anche unitariamente, abbiamo portato avanti delle battaglie,
abbiamo fatto delle dure battaglie alla Cogne, nelle funivie, nelle
industrie...! In tutti gli ambienti di lavoro abbiamo fatto delle
battaglie! E quindi abbiamo fatto le nostre battaglie sindacali
anche al Casinò! Il Collega Stévenin si ricorderà, come anche il
Consigliere Tamone che allora era con noi nel sindacato, che nel
1967 abbiamo cominciato a fare la battaglia anche al Casinò!
Io devo dire che, nel periodo in cui venne fuori il discorso "o
giochi americani o giochi tradizionali", facevo il sindacalista,
per cui non si trattava di una scelta che mi competeva, non l'ho
fatta, non l'ho sostenuta e non l'ho mai rivendicata! In qualità di
sindacalista, non era mio compito: io portavo avanti le battaglie
sindacali!
Io non ho mai parlato, o poche volte, con lo Chamonal; era forse
l'unico che, nell'ambiente del Casinò, conoscevo poco o niente, lo
conoscevo più di nome che di persona. Ma se lo sentite, come io
spero che lo sentiamo anche insieme, come s'è sentito Giovannini,
Masi, Andrione e tutti quanti...
(...INTERRUZIONE...)
(Voce fuori microfono): Sandrelli!
BENEFORTI (D.C.):
Sentite quelli che volete! Ma io sono
convinto e scommetto che non vi diranno mai che il Consigliere
Beneforti ha condotto quelle azioni sindacali per poter dare una
gestione d'un certo tipo ai giochi americani all'interno del
Casinò! Sono convinto, come ho detto anche in Commissione, che
quest'interpretazione arbitraria di qualcuno non sarà ripetuta da
queste persone, se le andate a sentire, anche se si trovano in una
determinata situazione! Perché non ho mai, dico "mai",
strumentalizzato la questione sindacale con aspetti politici!
Tant'è vero che in tutte le vertenze sindacali ed in tutte le
diatribe che ci sono state tra il Casinò e le Organizzazioni
sindacali, non abbiamo mai cercato di compromettere la Regione! Per
ben due volte, sia prima, al tempo della Presidenza di Cesare
Dujany (D.P.), e sia dopo, al tempo della Presidenza di Mario
Andrione (U.V.), quando non eravamo d'accordo con la SITAV,
spostavamo i contratti al Ministero del Lavoro a Roma, dove stavamo
a discutere anche delle settimane, per evitare che fosse richiesta
la mediazione della Regione! Il rapporto tra il sindacato e la
società era un rapporto tra i dipendenti e la società e non ci
doveva entrare la Regione e noi avevamo il timore che la Regione,
presa un po' dal panico, dovesse fare la mediazione e poi, magari,
vedersi rivendicare dalla SITAV qualcosa in più per la mediazione
fatta! E così siamo andati a fare i contratti in altre sedi.
Quindi non mi si venga a dire che si sono fatte
strumentalizzazioni. È chiaro che c'era anche chi ci chiedeva di
coinvolgere il Presidente della Giunta, gli Assessori ed il
Consiglio regionale. C'era chi diceva: "Perché si deve scioperare
venti o trenta giorni, quando c'è il Consiglio o c'è la Regione che
ha dato il contratto d'appalto?" Ed io ho sempre sostenuto con gli
altri colleghi sindacalisti: "È vero che c'è il contratto di
appalto, ma è anche vero che noi il contratto lo dobbiamo stipulare
con la SITAV e non certamente con la Regione!"
Quindi respingo certi discorsi e vedremo se nel proseguimento
dei lavori andremo ad accertare anche queste cose. Io dico:
"Andiamo avanti con i lavori della Commissione, anziché fuggire e
abbandonare la Commissione! Accertiamo anche queste cose! Facciamo
un calendario dei lavori e cerchiamo di vedere come procedere per
terminare nel più breve tempo possibile, o almeno nei termini che
ci ha dato il Consiglio! E cerchiamo di far cessare certe
interpretazioni ed accuse!"
Vorrei tornare su un discorso fatto dal Consigliere Aloisi e che
io mi sono appuntato: il Monitore Valdostano dice che quando sono
venuti i giochi americani sono cessati anche gli scioperi.
Ma le motivazioni della cessazione degli scioperi sono riportate
nelle relazioni che Manganone ha fatto alla Regio ne dall'81 in
avanti e che rileggeremo in Commissione. In un certo periodo al
Casinò c'era l'asse preferenziale verso i giochi americani! E
avendo fatto gli scioperi nei giochi tradizionali si favoriva
l'afflusso della clientela, signori miei, nei giochi americani!
Questo era il discorso che c'era allora! Tanto è vero che, come si
ricorderanno l'amico e Consigliere Stévenin e anche altri
sindacalisti e dipendenti SITAV, ci furono anche momenti di
ripensamento sulla loro azione, sulla loro linea e sulla loro
posizione. Ma non si può certamente far capire che questi scioperi
sono cessati nel momento in cui non si poteva più far niente
rispetto a chi doveva prendere la gestione dei giochi
americani.
Dice il Consigliere Aloisi: "Beneforti sapeva dei fondi neri e
delle mance; Beneforti l'ha scritto nel contratto, ha firmato un
contratto!" È vero. Chi non sapeva che le mance, per uso e
consuetudine, venivano suddivise al 50% tra SITAV e croupiers? Ciò
non è forse stato discusso anche in questo Consiglio?
I miei amici Consiglieri Dolchi e Pedrini, che sono tra i più
anziani in quest'aula, non si ricordano forse che quando
discutevano in quest'aula la percentuale di suddivisione, il famoso
76,24%, tra SITAV e Regione sul contratto d'appalto, non si teneva
conto, nello stabilire il 24,76%, che la SITAV prendeva anche il
50% delle mance? Perché? Era forse una novità che il Consigliere
Beneforti è venuto a sapere dopo?
Era uso e consuetudine che la ripartizione delle mance fosse
quella, 50% alla SITAV e 50% ai croupiers...
(...INTERRUZIONE...)
PEDRINI
(fuori microfono): Era allora come è adesso, così
come è in tutti i Casinò!
BENEFORTI (D.C.):
Come adesso e come è sempre stato! In
tutti i Casinò! Era uso e consuetudine!
Allora arriva Beneforti e scopre di avere la vena del
sindacalista: e che dovevo fare? Dovevo dire che non si dividesse
più 50% e 50%? Non so! E allora, che cosa abbiamo fatto nel 1967,
quando abbiamo introdotto il sindacato all'interno della SITAV? Mi
ricordo le grosse battaglie per introdurre il sindacato all'interno
della SITAV per cercare di modificare questa situazione! Tanto è
vero che, se andate a rileggere il contratto del 1967, troverete
che furono introdotti dei salari convenzionali, in base ad una
legge dello Stato che li prevede. E noi facemmo il primo salario
convenzionale di 120.000 lire al mese, per i croupiers, agli
effetti pensionistici, assicurativi e fiscali!
E c'è una legge dello Stato che prevede appunto i salari
convenzionali quando c'è una retribuzione aleatoria come quella
delle mance! E questi salari convenzionali non si prevedevano solo
nel contratto di lavoro, ma si andava all'Ispettorato del Lavoro ed
al Ministero del Lavoro! Io vi dico che per due contratti le
trattative sono state fatte al Ministero del Lavoro! E che per ben
due contratti abbiamo trattato con i Ministri! E si diceva: "Il
monte-mance può essere questo e noi vogliamo questo agli effetti
retributivi", che poi significa anche agli effetti fiscali!
E allora, perché non denunciamo anche i Ministri che hanno
sottoscritto con noi questi contratti di lavoro? Perché non
denunciamo il Parlamento italiano, dove ci sono anche i Missini,
che ha fatto la legge dei salari convenzionali? Allora denunciamo
tutti e chiediamo le dimissioni di tutti! Perché "di nero", ma ci
devono essere solo le camicie nere che c'erano un tempo e che oggi
vorrebbero imporre chissà che cosa, anche in questo Consiglio
regionale!
Questa è la realtà dei fatti sui fondi neri! Ed abbiamo cercato
in tutte le maniere, e si sta ancora cercando, di portare il
discorso delle mance sugli effetti assicurativi ed anche sugli
effetti fiscali
Che cosa potevamo fare noi sulla quota del 50% che prendeva la
SITAV? Abbiamo fatto anche un tentativo qui dentro, nel Consiglio
regionale, per giungere al controllo delle mance! Era stata formata
una Commissione (ed il Consigliere Pollicini forse se lo ricorda)
per chiedere che lo 0,0001 del monte-mance andasse alla Regione! Ma
non siamo riusciti ad arrivare a quell'intesa, perché non erano
d'accordo né quelli che pigliavano il 50% da una parte, né quelli
che pigliavano il 50% dall'altra; perché nessuno forse voleva far
sapere come stavano veramente le cose! Però il tentativo c'è
stato!
Prima di accusare, quindi, bisogna andare a rivedere tutto: si
vada a rivedere il "Monte Bianco" del 1967, per verificare che la
ripartizione delle mance di allora era uguale a quella di
oggi
.
Perché nel 1967 - Chi non c'era se lo ricorda - c'era quel
giornaletto che si chiamava "Monte Bianco" che, ogni volta che io
facevo una battaglia sindacale, andava a ritrovare il pelo
nell'uovo! Si portavano avanti attacchi personali. Si portava
avanti un'azione di demolizione, cercando di far apparire che il
Beneforti non era poi quello che si diceva.
Mi ricordo che allora c'era un certo Rossi che scriveva sul
"Monte Bianco", e che era un "poveretto" anche lui! Allora eravamo
una quindicina di persone iscritte all'Associazione dei giornalisti
e, ogni volta che usciva un articolo su questo "Monte Bianco",
all'assemblea a Roma veniva fuori una certa discussione. E poi,
assieme a Lucca, a Vaglienti ed a altri giornalisti, tutto finiva
lì da Pollano, in quella saletta, con una bevuta e si finiva
dicendo: "E va bene, è passata anche questa!"
Perché facevo così, e perché accettavo certe cose: perché,
allora come oggi, cari Colleghi, ho la coscienza tranquilla! E
vedete che io, oggi, parlo proprio serenamente e vi dico
francamente che tante accuse, anche quella sul discorso dei fondi
neri, non mi toccano. Questa è la situazione!
Se non ci credete, abbiamo la Commissione in cui possiamo
approfondire fino in fondo anche questo discorso dei fondi neri,
dal 1967 in avanti, da quando il sindacato è entrato all'interno
del Casinò. E, guarda caso, allora nel sindacato c'erano molti
dipendenti SITAV, quasi tutti! Se oggi, per quanto riguarda i
giochi americani, vogliamo sentire, oltre a quelli che abbiamo
chiamato "i grandi capi" di allora, anche altre persone che sono
rimaste oggi all'interno del Casinò, sentiamole! Perché non voglio
nemmeno io che si lascino ombre su tutto questo discorso!
È chiaro che non si può dire che tutto è andato sempre bene e
che tutto è stato perfetto: le possibilità che tutto sia perfetto
non sono certamente in mano né ai sindacalisti né ai politici, ma
saranno in mano a Qualcun altro in Cui io credo e credo che Quello
certamente possa fare le cose più perfette di noi.
Ma di lì a passare a dire che certe cose sono state fatte
"volutamente", c'è molta strada da fare!
E veniamo anche al discorso dei controllori: il "vizietto" di
voler fare i colpetti, non lo perde mai il "buon" Consigliere
Aloisi. Si vede che ce l'ha sempre avuta con i sindacati, tant'è
vero che la stessa domanda, se i sindacati erano a conoscenza dei
fuori-busta, l'aveva posta anche ai controllori regionali
nell'incontro che si ebbe nel famoso 8 febbraio 1984. Il
Consigliere Aloisi diceva: "Volevo fare questa domanda: prima è
stato dichiarato che quella tabellina...". Questa è una prima
domanda.
Poi una seconda: "... Se oltre alle varie indennità
riconosciute, le voci principali sono: sottobanco... Questo lo dico
perché sono voci... sono venuto a conoscenza...."; in sostanza, il
Consigliere Aloisi chiedeva se il sindacato era a conoscenza dei
fuori-busta. Un controllore, di cui non faccio il nome, visto che
ci sono i verbali, gli rispose: "Per quello che riguarda i rapporti
con i sindacati, noi abbiamo, anche se non so che valore possa
avere, un'unica lettera del luglio del 1978, in seguito ad una
nostra dichiarazione di sciopero del 4 luglio, del quale avevamo
portato a conoscenza tutto il Consiglio regionale. In questa
lettera si accenna direttamente alle richieste che avevamo avanzato
alla Regione, ed in essa, ad un certo punto, si parla
dell'indennità notturna di cui al punto 8 bis. Altro non so. Ad
ogni modo, abbiamo una lettera dei sindacati che sconfessavano
questo nostro sciopero e, a seguito di questo sconfessamento dei
sindacati, noi abbiamo mandato ad un gruppo di controllori
un'ennesima lettera, in cui, appunto, si accenna a queste
rivendicazioni, tra le quali c'era anche una richiesta di indennità
notturna 8 bis, che si riferiva alla tabellina; quello che è
avvenuto dopo, in pratica, era l'adeguamento della tabellina".
"Comunque", dice il Consigliere Aloisi, "erano a conoscenza di
questo". Il controllore gli risponde: "Lo erano a conoscenza, sotto
questa dizione", cioè a proposito della richiesta dell'indennità di
cui al punto 8 bis. "Se poi hanno approfondito o meno la questione,
questo è un problema dei sindacati".
Questo noi non l'abbiamo mai approfondito, perché noi avevamo
sconfessato i controllori, dicendo loro che non avremmo tenuto
conto di nessuna richiesta, se non fosse stata inserita nel
contratto generale dei dipendenti regionali.
Ma, se c'era qualcosa da dire, da parte del Signor Polpavetto -
che tu hai nominato, per cui lo nomino anch'io - che era presente a
quella riunione, perché in quell'occasione non ha detto quello che
doveva dire e che ha detto dopo, a distanza di tre anni? Se
Beneforti sapeva o non sapeva che c'era l'indennità di fuori-busta
al Casinò di St. Vincent?
Per quanto riguarda l'incontro con Pau, io non ero presente, ma
mi rifiuto di credere che Pau abbia detto che Beneforti era a
conoscenza di questi fuori busta!
Il Sindacato rimase con due o tre iscritti fedelissimi, perché
perdemmo tutti gli altri, in seguito alla lettera con la quale
sconfessavamo lo sciopero che i controllori volevano fare! Questo
perché noi avevamo fatto un'intesa con la Giunta regionale e
quell'intesa doveva andare avanti; e su questa posizione erano
tutti i sindacati.
Ma non si può venire qui, a 4 anni di distanza, a fare certe
affermazioni! Perché allora potrei leggere anche altre cose a
proposito del "sentito dire" cui si riferisce l'amico Consigliere
Aloisi. Ad un certo punto egli chiedeva se corrisponde al vero
quanto guadagnava il Commissario in quel periodo, perché a lui
l'aveva detto una persona che era ben a conoscenza dei problemi
dentro la SITAV! Poi dice anche altre cose che io non leggerò e che
chi lo vorrà potrà verificare in Commissione.
Il Consigliere Aloisi parla sempre per "sentito dire": anche in
quel caso, se sapeva che una persona, all'interno della SITAV,
aveva detto certe cose sui guadagni del Commissario Manganone, come
componente della Commissione aveva il dovere di dirlo e di chiedere
che fosse sentita! Non basta dire agli altri che questo è stato
sentito e quello non è stato sentito. Noi abbiamo sentito tutti
quelli che dovevano essere sentiti!
Dopo questa audizione (dalla quale era assente Manganone, perché
era trattenuto a Torino), della quale c'è un verbale di 76 pagine,
dove c'è tutto, io dissi che conoscevamo certamente bene la
situazione della SITAV, senza procedere nemmeno all'interrogazione
del Consigliere Commissario Manganone!
È vero che dissi che, forse, sul piano umano, perché non bisogna
mai dimenticare che c'è anche un rapporto umano, dissi: "Può darsi
che sul piano umano lo si mandi certamente nella fossa dei leoni!"
E glielo dissi a quattr'occhi al Consigliere Aloisi! E bisogna
stare attenti a non far più a lui manco queste confessioni a
quattr'occhi, perché al momento opportuno poi te le tira dietro! Ma
questo era il significato della mia affermazione! Non perché il
Consigliere Tamone o qualcun altro mi avesse detto che non
bisognava sentirlo! Nessuno s'è mai opposto per sentire qualcuno,
come non ci si oppone adesso! E se anche questi controllori che
oggi dicono certe cose e che si vanno a confessare dal Consigliere
Aloisi, avessero richiesto, come hanno richiesto altre volte, di
essere sentiti dalla Commissione, io credo che non avrebbero avuto
risposte negative.
Ma certo è che in questa relazione di 76 pagine c'è tutto, e che
ce la dobbiamo rileggere. La dobbiamo rivedere punto per punto, per
verificare anche se abbiamo trascritto tutto nella relazione
ufficiale presentata al Consiglio! E dobbiamo rileggerci anche
tutti i verbali e tutte le lettere che ha mandato Manganone alla
Giunta regionale e che la Giunta regionale ci ha fatto pervenire; e
andremo anche a vedere i pro ed i contro, se ci sono!
Però, io sono convinto che dobbiamo cercare di fare la massima
chiarezza su tutto! E non voglio sentire più il Consigliere Aloisi
dire che "è falso, tendenzioso e pilotato"!
Quindi, cari Colleghi, non accetto l'invito di dimettermi; lo
respingo con indignazione, ma anche con mortificazione, perché mi
sento alquanto mortificato, perché ho cercato di lavorare
nell'interesse della Regione! Grazie.
Si dà atto che dalle ore 10.58 alle 11.15 assume la Presidenza
il Vice Presidente DOLCHI.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Vorrei esprimere subito la mia
personale solidarietà al Consigliere Beneforti, che vedo
mortificato.
Anche se credo che in politica devono essere preventivati anche
questi momenti difficili, tuttavia gli voglio ugualmente esprimere
la mia solidarietà personale.
Fatta questa premessa, io dico subito che Chamonal ha colpito
ancora e questa volta ha scelto il giornale di un esponente della
maggioranza! Non so se Chamonal ha voluto mandare un messaggio a
qualcuno, ma io credo che forse Chamonal voleva raggiungere lo
scopo di bloccare i lavori della Commissione.
Ma noi diciamo a Chamonal che non siamo con lui! Lui è uno dei
maggiori imputati in questo "scandalo Casinò" e quindi rifiutiamo
categoricamente questo tipo di intromissione da parte sua, tramite
la stampa amica! Questo lo dico per togliere ogni equivoco. Le
interviste rilasciate non ci preoccupano più di tanto. Chamonal
aveva il dovere di farsi sentire e di inviare una lettera alla
Commissione per farsi sentire!
Ritengo che non l'abbia fatto e, non facendolo, si è messo dalla
parte più triste di questa faccenda.
Veniamo ora alle affermazioni fatte dal Collega Aloisi ed al
documento, veramente preoccupante, ed al comunicato stampa di
questa maggioranza. Come al solito, si sono contati, hanno
raggiunto il numero di 20 o 21 ed hanno detto: "Siccome noi siamo
per la legge dei numeri, facciamo questo comunicato di grande
solidarietà nei confronti del Presidente Beneforti!"
Secondo me, ancora una volta, si tratta di un grave errore
commesso da questa maggioranza. Prima di fare un comunicato, penso
che sarebbe necessario accertare ed arrivare ad un chiarimento su
certe dichiarazioni, rilasciate da uno dei maggiori imputati
dell'affaire Casinò, nei confronti del Presidente della
Commissione, e quindi dell'uomo che conduce una Commissione
importantissima. Oppure bisognerebbe scegliere la strada seguita
dai Democratici Popolari: quella del silenzio. Eppure i Democratici
Popolari sono stati accusati maggiormente da Chamonal!
Ma questa maggioranza ha scelto la strada del comunicato-stampa
facile, attribuendo eventualmente alle minoranze che cercano di
fare chiarezza su questo argomento con affermazioni del tipo:
strumentalizzazioni di parte e via di questo seguito. Noi non siamo
d'accordo su questa strada.
È da tre Commissioni che io vado ripetendo che è necessario
chiarire. In tre riunioni della Commissione non siamo riusciti
nemmeno ad iniziare i lavori, ed il mandato conferito dal Consiglio
regionale dovrebbe scadere nel mese di marzo!
E allora mi chiedo, e lo chiedo anche alla maggioranza, se
esistono dei motivi di questo ritardo: e i motivi li
conosciamo.
Io dico che bisogna prendere con le pinze quello che ha detto
Chamonal, però lo dobbiamo accertare, perché sono state fatte delle
precise accuse nei confronti del Presidente di questa
Commissione!
Io sono convinto che il Collega Beneforti possa dimostrare la
sua estraneità nei confronti delle affermazioni di Chamonal, però
quello che mi ha preoccupato, e lo dico apertamente, è che io non
ho sentito, né in sede di Commissione né in aula, che la
maggioranza, o chi per essa o addirittura il Presidente della
Commissione, volesse querelare Chamonal o il Consigliere Aloisi.
Oltretutto il Consigliere Aloisi ha fatto delle affermazioni, delle
quali si assume la responsabilità, relative ad un incontro tra Masi
ed il Consigliere Beneforti.
E chi è questo Masi? È il secondo personaggio importante di
questo "affaire Casinò". E allora noi, come Commissione, non
possiamo procedere nei lavori quando ci sono tutte queste notizie
che noi vogliamo confrontare; ma per confrontarle tra loro
dobbiamo, come Commissione, avere il modo di accertarle prima di
iniziare i lavori, altrimenti i lavori non li inizieremo mai! E, se
non arriveremo alla chiarezza, come ho detto prima, faremo il gioco
di Chamonal.
Allora noi dobbiamo arrivare alla chiarezza e dobbiamo fare in
modo che si sgombri il campo da questi dubbi e da queste
insinuazioni; oppure da queste affermazioni che poi potrebbero
corrispondere anche a verità! Anch'io ho abbandonato i lavori
l'ultima volta e non ho fatto un comunicato-stampa, proprio per
evitare la strumentalizzazione. E non credo che neanche il
Consigliere Aloisi volesse strumentalizzare quel suo abbandono, ma
ha solo risposto ad un comunicato-stampa arrogante della
maggioranza.
Però io ho subordinato il mio permanere nella Commissione alla
richiesta di sentire Chamonal perché, dopo averlo sentito, noi
dovremo trarre delle conclusioni sul Presidente Beneforti; se lo
Chamonal dovesse confermare le affermazioni fatte al settimanale
valdostano, io credo che non ci siano più dubbi che il Presidente
debba lasciare la Commissione!, ed è questa senz'altro la posizione
che io assumerò in questo dibattito.
Se, al contrario, Chamonal non fosse in grado né di dimostrare
né di affermare davanti a noi, come Commissari, tali affermazioni,
allora io ritengo che noi, come Commissari e come Consiglieri,
dovremo fare in modo di ricercare altre strade per mettere questo
personaggio nella sua giusta posizione! Dovremo agire anche
legalmente, se necessario, perché non può permettersi di diffamare
un Presidente o dei Commissari di una Commissione, solo perché
vuole raggiungere chissà quale scopo!
Non vado oltre, perché capisco che è difficile parlare dopo le
affermazioni fatte dal Consigliere Beneforti. Però vorrei dire al
Consigliere Beneforti un'altra cosa: io sono stato quello che non
ha mai votato in Consiglio regionale nessuna delle tre relazioni.
In Commissione ho assunto un atteggiamento critico e poi
naturalmente, non ho creduto alle relazioni, perché mi sono accorto
che non si andava incontro alla verità. Ma ribadisco che io sono
stato anche tra quelli che credevano che il Consiglio avesse il
dovere di revocare la concessione alla SITAV! Avevamo tutti gli
elementi sufficienti per farlo ed io personalmente ho presentato un
ordine del giorno per la revoca della concessione alla SITAV! Ma la
maggioranza ha cercato sempre di sviare l'argomento: votando contro
l'ordine del giorno e votando contro le nostre iniziative della
minoranza. Eppure c'erano e ci sono gli elementi per la revoca
della concessione alla SITAV!
Questo, caro Consigliere Beneforti, non è un elemento di
chiarezza. Anche in Commissione ci siamo espressi in questo senso.
Tuttavia non è stato possibile raggiungere l'obiettivo da noi
indicato e ci siamo accontentati della SAISET. Poi ho sentito il
dott. Conca che affermava trattarsi "di una decisione, così, quasi
di un piacere fatto alla Regione per dare un contentino". No! Di
fronte a certi elementi non si poteva verificare che la revoca! Ma
era ed è necessaria anche la revoca nei confronti della SITAV!
Il mio intervento voleva essere breve e noi socialdemocratici,
insieme ad altri Partiti della sinistra, presenteremo un
emendamento sostitutivo della mozione presentata dal Consigliere
Aloisi. Però io voglio precisare che questo emendamento, che io ho
sottoscritto, è condizionato al fatto di sentire Chamonal in
Commissione, per poi poter trarre le conclusioni.
PRESIDENTE:
Signori Consiglieri, mi è pervenuta la
seguente lettera, della quale vi do lettura:
"Signor Presidente del Consiglio regionale della Valle
d'Aosta, i licenziamenti dei lavoratori della ex MONTE-FIBRE,
avvenuti in data 14.12.86, non consentono ulteriori ritardi per la
ricerca della soluzione al problema.
I ripetuti incontri a livello romano per la richiesta di una
proroga di cassa integrazione non hanno ricevuto risposta da parte
dell'azienda. Le richieste finora avanzate dalle Organizzazioni
Sindacali alla Regione per una possibile soluzione sono ancora in
attesa di riscontro.
Pertanto i lavoratori della ex MONTEFIBRE riuniti in
assemblea in data odierna hanno deciso di inviare una delegazione
per richiedere la sospensione dei lavori del Consiglio, al fine di
ottenere un incontro con la Giunta e i Capi gruppo per discutere il
problema ed una pronuncia ufficiale del Consiglio
regionale.
Per le Organizzazioni Sindacali CGIL-UIL-SAVT,
signori: Statti, Barucco e Ghirardi".
Penso che l'argomento sia particolarmente grave e pertanto
sospendo per mezz'ora i lavori del Consiglio. La riunione con la
Giunta, i Capigruppo, le Organizzazioni sindacali ed i lavoratori,
presenti, è convocata nella saletta vicina al salone della
Regione.
Ha chiesto la parola per fatto personale il Consigliere Pedrini;
ne ha facoltà.
PEDRINI (P.L.I.):
Grazie, signor Presidente; ho chiesto
la parola solo per fare una puntualizzazione, perché sono stato
tirato in ballo come editore del Monitore Valdostano.
Ho la presunzione di dire che tutti i giornalisti che hanno
scritto sul Monitore Valdostano, dal 1950 ad oggi, non sono mai
stati iugulati una sola volta nella loro penna, per quanto
scrivevano; essi rispondevano in prima persona, insieme al
sottoscritto, quale direttore responsabile del giornale, di quanto
scrivevano!
Mi spiace, egregio Collega Baldassarre, di non essere, oggi, il
direttore responsabile del Monitore Valdostano, perché, guarda
caso, tutte le volte che vi è stata, politicamente, una questione o
una denuncia contro il Monitore Valdostano e contro il
sottoscritto, il sottoscritto ne è uscito sempre a testa alta, con
la piena assoluzione e con le spese processuali pagate sempre da
chi aveva fatto la denuncia! Questo, tanto per precisare!
Quindi io do al giornalista Zanotto la piena libertà di tutto
quello che egli scrive e non posso impedire che i miei
collaboratori vadano ad intervistare chi a loro pare e che passino
l'articolo al giornale! Questa sarebbe una costrizione personale e
mentale alla libera professione!
Voglio soltanto che il Consigliere Baldassarre tenga ben
presente queste cose, perché qui la libertà di stampa c'è e
continuerà checché si dica, alla faccia del Consigliere
Beneforti!"
(...INTERRUZIONE...)
BENEFORTI
(fuori microfono):
Oh, via!
PEDRINI (P.L.I.):
Scusa, volevo dire del Consigliere
Baldassarre!
Si dà atto che, su proposta del Presidente BONDAZ, i lavori sono
sospesi dalle ore 11.18 alle 12.15 per un incontro dei membri della
Giunta e dei Capi Gruppo con i rappresentanti della ex MONTEFIBRE
di Châtillon.
PRESIDENTE:
Ha chiesto la parola per fatto personale il
Consigliere Baldassarre; ne ha facoltà.
BALDASSARRE (P.S.D.I.):
Ho chiesto la parola per
sottolineare con tanta tranquillità al Collega Pedrini che, quando
ho usato l'espressione "stampa amica" non intendevo essere
offensivo.
Tutti i politici, come anche il sottoscritto, quando hanno
bisogno di qual cosa, tentano di rivolgersi alla stampa che è più
vicina a loro o ai giornalisti ai quali sono legati anche, magari,
da rapporti di amicizia. Lungi da me, però, l'idea di muovere un
attacco al giornalista ed in modo particolare a Zanotto! Se c'è,
infatti, un giornalista che io leggo con piacere, perché dimostra
la sua capacità personale, questo è proprio Andrea Zanotto!
Quindi, caro Collega Pedrini, volevo solo precisarti che non
c'era alcuna allusione di cattivo gusto! Anch'io, in qualche
occasione, mi rivolgo alla "stampa amica"...
(... INTERRUZIONE...)
(Voce fuori microfono): Sei riuscito a scoprire una stampa
amica?
BALDASSARRE (P.S.D.I.):
... qualcuno dice che è "Stampa
Sera".
Volevo dirti solo questo, Consigliere Pedrini, e mi auguro che
sia sufficiente questa precisazione.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Devo dire che a volte mi sembra di
essere fuori posto in questo Consiglio regionale, perché mi sembra
di trovarmi in un'aula di tribunale, con interventi del pubblico
ministero e così via.
Io sono convinto che ci sarebbero molte altre cose da discutere
in questo Consiglio regionale! I lavoratori della Montefibre,
infatti, ci hanno posto dei problemi di non facile soluzione, che
sicuramente dovremo discutere. Credo, invece, che oggi
trascorreremo tutta la giornata sulla questione della Casa
da Gioco, la cui vicenda ha praticamente condizionato l'attività
politica della Valle d'Aosta ed ho l'impressione che questo
condizionamento continuerà ancora a lungo.
Questa vicenda è come una palude in cui è facile sprofondare, se
non si ha una certa responsabilità e se non si ha un chiaro
orientamento ideale politico.
Finalmente abbiamo appreso ieri dalla televisione che i giudici
istruttori hanno depositato gli atti! Noi di questo siamo
soddisfatti, nel senso che finalmente si potrà uscire dal polverone
e si potranno verificare le accuse, gli indizi e le prove.
In questi anni, come Gruppo comunista, noi abbiamo cercato di
sottrarci a due tentazioni. Una prima tentazione, a volte
riscontrata in questo Consiglio, era quella minimizzatrice, che
tendeva a dire che alla Casa da Gioco non era successo nulla. La
seconda tentazione era di carattere qualunquistico, perché tendeva
a presentare il tutto come una degenerazione che coinvolgeva tutto
e tutti. In questi anni abbiamo cercato di mantenere un alto senso
di responsabilità. Ricordo che, nel 1983, quando la discussione sul
bilancio fu interrotta dalla notizia del mandato di cattura per il
Presidente, abbiamo consentito che la Regione Valle d'Aosta potesse
comunque disporre del bilancio, accorciando i tempi del
dibattito.
In questi anni abbiamo cercato di sforzarci per capire, nei
fatti, cosa realmente fosse accaduto, quali errori fossero stati
commessi e quali irregolarità fossero state compiute, soprattutto
per quanto era concernente agli aspetti politici ed amministrativi.
A noi sembra che, sotto questo aspetto, la Commissione di indagine
abbia dato un suo contributo, delineando abbastanza precisamente
alcune vicende, come, ad esempio, quella sulle opere, quella sulle
trattenute del 25% da parte della SITAV, quella dei biglietti di
ingresso alla Casa da Gioco.
Con i poteri di cui dispone una Commissione d'indagine,
probabilmente non era facile chiarire più di quanto si è fatto una
questione complessa come quel la dei fuori-busta. Comunque, come
abbiamo già detto in occasione delle tre relazioni e come ribadiamo
oggi, noi abbiamo dato un giudizio positivo sull'attività svolta
dalla Commissione d'indagine per la Casa da Gioco. Per quanto
riguarda la conduzione, in quelle fasi, non abbiamo riscontrato i
tentativi di pilotaggio, perché noi riteniamo di aver potuto dire
liberamente le nostre cose e crediamo che le relazioni abbiano
anche tenuto conto delle nostre osservazioni.
Oggi vengono mosse al Presidente della Commissione delle accuse
che partono da dichiarazioni di uno dei principali azionisti della
SAISET e della SITAV. Sono dichiarazioni piuttosto sibilline e non
sono così esplicite come sono state presentate, che noi vorremmo
comprendere meglio, capire ed analizzare.
Sono state anche riferite in questo Consiglio affermazioni di
persone che lavorano o lavoravano all'interno della Casa da Gioco.
Abbiamo sentito anche queste dichiarazioni e vorremmo chiarirle
perché non riteniamo né di lasciar passare le cose come se non
fossero state dette o scritte, e né vogliamo "a priori" prendere
per buono tutto quello che viene detto o affermato.
Noi crediamo di avere della politica una concezione particolare,
ritenendo che essa debba organizzare la gente sulla base di spinte
ideali, di interessi di ceti e di classi, e di un confronto sui
progetti della società. Forse in questo corriamo qualche rischio,
ma non siamo d'accordo sulla politica intesa come spettacolo, per
la quale conta soltanto presentarsi in un certo modo in una specie
di baraccone, e non siamo nemmeno d'accordo sulla politica intesa
come rissa. Crediamo nella politica come confronto di idee e come
confronto di proposte. Non sappiamo se questa concezione riscuota
oggi il consenso necessario, ma difficilmente cambieremo
impostazione.
E allora anche su queste ultime cose non ci vogliamo lasciar
trascinare senza aver cercato di capire e di avere tutti gli
elementi. Noi riteniamo che quella Commissione d'indagine abbia
fatto finora un buon lavoro e crediamo che questa Commissione
d'indagine possa e debba ancora continuare a fare chiarezza anche
sugli ultimi elementi emersi sulla stampa od in questo stesso
dibattito.
Non crediamo che squalificare l'operato di una Commissione sia
una cosa che faccia onore a questo Consiglio e non crediamo neanche
che sia nell'interesse della Valle d'Aosta impedire ad una
Commissione di lavorare. Non riteniamo di esserci fatti pilotare da
nessuno e non vogliamo neanche farci pilotare da qualcuno che vuole
impedire alla Commissione di fare il suo lavoro.
Il nostro unico interesse è quello di chiarire, con gli
strumenti del confronto politico e del dibattito sui fatti, come
sono andate le cose, per le conseguenze che esse possono avere dal
punto di vista politico e amministrativo.
Noi riteniamo che la Commissione debba avere una proroga perché,
probabilmente, queste vicende hanno rallentato in questa fase i
lavori, e riteniamo che la Commissione debba essere disponibile a
sentire chiunque sia necessario ascoltare perché possa portare
elementi sulle questioni in esame.
In questo senso, insieme ad altri Colleghi della sinistra,
presentiamo il seguente emendamento alla mozione:
"IL CONSIGLIO REGIONALE DELLA VALLE D'AOSTA
RICORDATO
che in data 17 novembre 1986 il Consiglio
regionale aveva dato mandato alla Commissione Affari Generali
allargata ai Capigruppo di riprendere i propri lavori di
accertamenti e verifiche sui fatti intervenuti presso la Casa da
gioco di Saint-Vincent;
CONSTATATO
che gli obiettivi di puntuale conoscenza ed
informazione, di ricerca della verità dei fatti, di correttezza
politica nell'esame delle questioni oggetto d'indagine continuano a
rimanere validi
DELIBERA
di prorogare al 31 maggio 1987 il mandato conferito in
precedenza, attribuendo alla stessa il compito di raccogliere tutte
le testimonianze necessarie a chiarire anche notizie recentemente
riferite da organi di informazione locali o emerse nel corso del
dibattito consiliare.
F.to: Demetrio Mafrica
Giovanni Sandri
Gianni Torrione
Gaetano Baldassarre"
Per concludere noi auspichiamo che, anche in questo momento un
po' difficile, si sappia avere la capacità di andare avanti, in
questa specie di tempesta, senza perdere la bussola che, in
sostanza, è la volontà di fare chiarezza, accertando i fatti senza
pregiudizi né in un senso e né nell'altro. Tutto questo,
ovviamente, nell'interesse della popolazione valdostana che ha
diritto ad avere elementi di giudizio chiari e netti.
Si dà atto che dalle ore 12.19 riassume la Presidenza il
Presidente BONDAZ.
PRESIDENTE:
Ha chiesto la parola il Consigliere
Maquignaz; ne ha facoltà.
MAQUIGNAZ (A.D.P.):
Sulla mozione del Consigliere Aloisi
non è nostra intenzione alimentare un dibattito che appare
strumentale ed interessato e che mi pare tenda da una parte alla
creazione di un clima di confusione e di sospetto e dall'altra
sembra rivelare la volontà del Consigliere Aloisi di avallare le
opinioni e le tesi difensive di uno dei principali imputati al
processo sul Casinò, accusato tra l'altro d'aver consumato dei
reati gravissimi nei confronti della Regione.
Non è mia intenzione quindi alimentare il dibattito e mi
limiterò ad alcune brevi considerazioni.
Primo: per quanto riguarda la richiesta di dimissioni del
Presidente Beneforti, noi ci troviamo perfettamente allineati sulle
posizioni della maggioranza.
Secondo: riteniamo che la richiesta di dimissioni non voglia
colpire solo il Presidente Beneforti, ma anche l'intera maggioranza
ed in particolar modo una forza politica, quella degli A.D.P. che,
forse, nella storia valdostana ha avuto l'unico torto di anteporre
sempre gli interessi della Regione a quelli della Casa da
gioco.
Terzo: respingiamo con fermezza le illazioni ed i commenti
contenuti nell'intervista di un settimanale locale. Su questo
argomento non voglio dire altro, altrimenti rischierei di usare
delle frasi offensive e quindi mi limito a dire soltanto
questo.
Quarto: per quanto mi riguarda, intendo ribadire e confermare la
giustezza della posizione da me assunta in Consiglio regionale in
occasione del dibattito sulla SAISET.
Quinto: sull'azione svolta dai cosiddetti "croupiers
sindacalisti", vicini all'area D.P., ribadiamo ancora una volta
l'autonomia sindacale degli stessi ed il loro diritto-dovere di
tutelare le esigenze del personale dipendente.
Io avrei concluso, però, se mi permettete, intendo brevemente
ricollegarmi ancora ad alcune osservazioni che sono state fatte
questa mattina sui lavori della Commissione d'indagine sulla
"questione Casinò".
Il Consigliere Baldassarre questa mattina si lamentava che nelle
ultime tre riunioni della Commissione non si è andati avanti e non
si è potuto lavorare. Ma io devo dire qui, di fronte a tutti, di
fronte al Consiglio regionale e di fronte anche all'opinione
pubblica, che in quella Commissione non è possibile lavorare perché
gli interventi, in quella Commissione, di alcuni "personaggi" e di
alcuni Consiglieri mirano soltanto a fare dell'ostruzione ed a
boicottarne i lavori! Si fa di tutto per non lasciar lavorare la
Commissione!
In queste condizioni, secondo me, è impossibile lavorare, ma non
per colpa nostra perché, come giustamente ha detto il Presidente
Beneforti, noi siamo disponibili a lavorare in Commissione, ma per
fare un'indagine amministrativa, per accertare i fatti, per
ricercare la verità e non per fare un'azione di disturbo, come
fanno alcuni "personaggi" in quella Commissione! E magari poi
vogliono far credere ai componenti della maggioranza di avere delle
remore e delle difficoltà a proseguire i lavori! Signori cari, come
ho già avuto modo di dire in Commissione, io mi rifiuto di lavorare
in queste condizioni, perché non è giusto, perché in quella
Commissione si vuole fare un secondo processo! Il compito di quella
Commissione, come ha giustamente ricordato anche il Consigliere
Mafrica, è quello di fare un'indagine amministrativa e non quello
di accertare le responsabilità dei vari "personaggi"! Non siamo noi
i giudici e questo non è compito nostro!
Orbene, io parlo come Capogruppo degli A.D.P., e, per ritornare
al nostro discorso, noi siamo disponibili a dare il nostro apporto
ed a continuare il nostro lavoro, ma a certe condizioni! Se si
continua a lavorare in questo modo, cercando di infangare le
persone e l'onorabilità delle persone che lavorano in Commissione,
se si continua a far questo lavoro di disturbo e di ostruzionismo,
io credo che ci troveremo veramente in una situazione di grave
impasse.
Al Consigliere Mafrica, che è una persona corretta, io chiedo
se, secondo lui, è ancora possibile lavorare in quella Commissione,
a quelle condizioni!
(...INTERRUZIONE...)
BALDASSARRE
(fuori microfono): Ma noi non siamo ruote di
scorta! Noi non siamo delle ruote di scorta, hai capito?
MAQUIGNAZ (A.D.P.):
Io ho già avuto modo di esprimere la
nostra posizione in Commissione, l'ho ribadita anche oggi in questo
Consiglio e non intendo dilungarmi oltre su quella vicenda anche
per non alimentare ulteriori strumentalizzazioni.
Per concludere, quindi, noi, come A.D.P., siamo disponibili a
continuare un lavoro amministrativo serio al fine di accertare la
verità dei fatti. Se queste condizioni non si verificheranno in
sede di Commissione, sul piano personale io mi rifiuterò di
partecipare ai lavori della Commissione stessa.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Io credo che occorra fare una prima
considerazione per ricordare come il "leit-motiv" del Casinò
indubbiamente condizioni l'attività di questo Consiglio ed abbia
caratterizzato questa legislatura, della quale siamo ormai alla
scadenza, e che forse non verrà ricordata per quanto si sia
riusciti a produrre in quest'aula, ma perché ha subito pesantemente
il condizionamento di questo "affaire".
Io credo che sia necessario ed indispensabile riportare il
dibattito su un piano politico ed amministrativo, perché questo è
il nostro compito. Dico questo perché fin dall'inizio noi abbiamo
assunto, in quest'aula, un atteggiamento che voglio sottolineare
ancora una volta, che è quello di evitare la confusione con compiti
che spettano ad un altro organo dello Stato e cioè alla
Magistratura.
Ci siamo sempre e costantemente astenuti dal trarre qualche
conclusione o dal dare dei giudizi e vogliamo mantenere questo
atteggiamento anche in questa occasione, offrendolo alla
meditazione delle altre forze politiche.
Se, per qualche verso e senza toccare le persone, avessimo
voluto dare dei giudizi politici sulle altre forze politiche,
sfruttando la "vicenda Casinò" - come tra l'altro è stato fatto nel
passato nei nostri confronti per altre vicende che ci hanno toccato
- saremmo potuti salire sulla "tigre Chamonal" e avremmo potuto
cavalcare l'aspetto che riguardava i Democratici Popolari. Noi non
l'abbiamo fatto e non intendiamo farlo, perché abbiamo capito che
un certo tipo di politica, anche quando è stata condotta nei nostri
confronti, non ha pagato e non è stata pagante per le forze
politiche che l'avevano condotta; e quindi noi ci asteniamo da
questo atteggiamento. Però siamo contenti di aver suggerito e di
aver consigliato in Commissione alle forze della maggioranza di
venire in aula a dire, a parlare ed a chiarire. Questo è il nostro
compito e credo che ci si possa dare atto di averlo svolto.
Se avessimo risolto tutto questo difficile discorso in sede di
Commissione probabilmente avremmo dato la sensazione di voler
rimanere nell'ombra, di aver paura di parlare, di confrontarsi e di
fare delle affermazioni in quest'aula. Invece è un bene che certe
cose siano state dette qui, di fronte alla pubblica opinione e con
la cassa di risonanza che hanno le affermazioni che vengono fatte
in questo Consiglio! Quando certe cose vengono dette qui,
effettivamente le parole pesano come le pietre!
Si tratta di un atto di onestà e di chiarezza nei confronti
della collettività valdostana, di una ricerca, per quanto faticosa
ed atipica, della verità, e di questo ce ne compiacciamo.
Nello stesso tempo però ci rammarichiamo del fatto che alcune
affermazioni fatte in quest'aula condizionano il dibattito
politico. Qui si è detto che esiste "un grande vecchio" al di fuori
di questo Consiglio, che esiste "un burattinaio" che tira le fila e
sembra quasi che l'attività dei Consiglieri regionali, su questo
argomento, sia determinata da fattori esterni. Questo sospetto va
chiarito! Le forze politiche si devono sforzare di chiarirlo,
perché nessuno deve subire condizionamenti su questo argomento!
Questo vale sia per l'opposizione che per la maggioranza. Il
"grande vecchio" deve rimanere un'invenzione, perché se diventa una
realtà palpabile, allora dobbiamo veramente preoccuparci del come
possiamo o non possiamo fare politica in questa nostra Regione!
Fatte queste due brevissime considerazioni, per evitare che qui
si giochi al "tanto peggio, tanto meglio", riportiamo il dibattito
nell'alveo naturale, provocato dalla mozione del Collega Aloisi
che, se non altro, ha avuto il pregio di catalizzare l'attenzione
del Consiglio per un'intera mattinata e forse anche per un pezzo
del pomeriggio.
Nel valutare le accuse che sono state fatte io credo di aver
provato un senso di fastidio, non per quello che ha detto il
Consigliere Aloisi, ma perché, ancora una volta, mi sono trovato a
giocare un ruolo che non è il mio e nel quale non mi ritrovo:
quello di dover dare dei giudizi. Credo che dare giudizi non ci
competa; io non ho l'autorità morale per darli e non lo voglio
neanche fare. Credo che la ricerca della verità debba essere
limitata ai nostri compiti. Torno a ripetere che, se ci sono
aspetti di tipo diverso e che attendono alla sfera penale, allora
occorre avere il coraggio di trasferire tutto questo dibattito in
un'altra sede! Noi non possiamo più essere condizionati da questa
cappa di piombo che ogni volta, per qualche verso, limita la mia
libertà di Consigliere!
Io mi sento limitato da questo tipo di atteggiamento e, poiché
appartengo ad un Partito che ha fatto della libertà dell'individuo
la sua bandiera, io rivendico questa precisa connotazione che
ognuno di noi deve avere anche in quest'aula! E lo dico anche con
passione, perché certe cose vanno ricordate a tutti noi, specie in
momenti difficili e travagliati come questo.
Del resto il giudizio che viene dato di noi fuori, non fa molta
distinzione tra maggioranza e opposizione, per cui ormai dobbiamo
salvare l'istituzione del Consiglio regionale, perché questo
giudizio coinvolge tutti! Ed io invito me per primo e tutti i
Colleghi, a fare una riflessione su questo argomento!
È vero che la lotta politica porta all'esasperazione del
confronto, ma ciò non deve mai toccare le istituzioni, altrimenti
non diventiamo più credibili, né quando siamo in maggioranza né
quando siamo all'opposizione! E questa riflessione va fatta, perché
questo stato d'animo esiste nella collettività valdostana, e noi
abbiamo il dovere di non alimentarlo o, se preferite, sempre che
crediamo nella democrazia e nel fatto di essere i rappresentanti
eletti dal popolo valdostano, noi abbiamo il dovere di difendere
noi stessi!
Ecco, è in quest'ottica che noi esaminiamo la vicenda che tocca,
come ha toccato, il Presidente della Commissione speciale sul
Casinò.
Io credo che le due relazioni, che sono pervenute all'esame di
questo Consiglio e sulle quali abbiamo anche votato avevano i pregi
ed i difetti di tutte le relazioni. Non pretendevano di essere
esaustive in senso complessivo, ma pretendevano di aver cercato
faticosamente la verità, anche se eravamo tutti dominati
dall'assillo di una vicenda come quella del Casinò!
Ma devo anche dire che nelle relazioni ci saranno, come ci sono,
delle manchevolezze; non sto ad entrare nel dettaglio, ma il P.S.I.
aveva chiesto con forza la riapertura di quei lavori proprio per
evitare che noi fossimo caduti in fraintendimenti ed in cose che
credevamo vere, quando non lo erano, e sulle quali avevamo il
dovere di fare chiarezza! In quella Commissione ho sentito delle
affermazioni, che hanno avuto una trasposizione nella relazione, ma
che poi sono state smentite da altri; quindi, visto e considerato
che avevo dato per buona una tesi, per onestà devo anche sentire la
controparte.
Ecco perché noi abbiamo chiesto con veemenza la riapertura dei
lavori della Commissione. E credo che anche la maggioranza abbia
dimostrato la sua sensibilità nel voler dare a questi lavori la
possibilità di una ulteriore riflessione.
In questo senso, come ho già detto, ma lo ripeto ancora, io non
ho mai avuto niente da dire sull'operato del Consigliere Beneforti
come Presidente di quella Commissione d'Inchiesta, perché alcune
verifiche coinvolgevano anche il mio operato in seno a quella
Commissione, perché avevo votato quelle relazioni, le aveva votate
il mio Gruppo e le aveva votate il P.S.I., e quindi quelle
relazioni coinvolgevano anche le nostre responsabilità.
Quando ci si incammina su strade estremamente tortuose, come
sono queste del Casinò, bisogna che i comportamenti siano
conseguenti e, se si è sbagliato, bisogna anche avere il coraggio
di dirlo. Questo era l'atteggiamento che noi volevamo con la
riapertura dei lavori della Commissione!
Ora si è innestato il dramma - mi scuso se l'espressione è
troppo forte - un pochino personale del Consigliere Beneforti, che
è stato contestato da un Collega con delle affermazioni delle quali
mi sembra che il Consigliere Aloisi si sia assunta tutta la
responsabilità, qui e altrove. Ebbene, cosa dobbiamo verificare noi
adesso, visto che le accuse non riguardano il Consigliere Beneforti
come Presidente della Commissione, ma il Beneforti sindacalista e
quindi un aspetto della sua vita e del suo operato come
sindacalista?
Noi ora dobbiamo accertare se il Beneforti sindacalista ed il
suo operato sono compatibili con il Consigliere Beneforti che è
Presidente della Commissione, ed io credo che l'emendamento
presentato dal Consigliere Mafrica vada in questa direzione.
Noi dobbiamo puntualizzare un aspetto che non prevedevamo e che
io credo che lo stesso Consigliere Beneforti abbia sollecitato
questa mattina, dicendo: "Io sono qui, disponibile a qualsiasi
chiarimento ed a qualsiasi controprova". Siccome noi non facciamo
dei processi sommari a nessuno, vogliamo andare sino in fondo a
questa vicenda che ha degli aspetti positivi e degli aspetti che lo
sono meno, indubbiamente questi ultimi sul piano personale, ed è
questa un'altra delle cose che io rilevo perché a volte, quando la
lotta politica scolla i rapporti di tipo personale, diventa poi più
difficile per tutti fare politica.
Io credo che, al di là di quella che può essere la nostra
solidarietà personale con il Consigliere Beneforti, obiettivamente,
nella sede competente della Commissione noi dobbiamo cercare di
sgombrare il campo da qualsiasi equivoco. Ed in questo senso mi
sembra che la disponibilità di oggi
del Consigliere
Beneforti sia totale.
Noi seguiremo questa fase con estrema attenzione e non ci
sottrarremo a nessun confronto, anzi, ne solleciteremo alcuni
perché, ragionando con il senno di poi, è vero che alcune cose che
potevano essere fatte nelle prime riunioni della Commissione, non
sono state fatte e possono ancora essere fatte adesso.
Ecco, con questo atteggiamento il nostro Partito si accinge a
vivere questa ulteriore fase che ci auguriamo si concluda in
fretta. La dilazione di tempo per la Commissione è dovuta al fatto
che, obiettivamente, "è rimasta morta" per alcuni mesi.
Il 31 maggio ritorneremo in quest'aula con un'altra relazione,
su mandato del Consiglio, alla luce e facendo tesoro di questa
discussione consiliare! Io credo, e me lo auguro, che in quella
Commissione rimangano presenti tutti i Commissari, non per altro,
ma perché l'accertamento della verità è un compito di tutti, al di
là delle posizioni che ognuno vuole assumere, ma perché ritengo che
questo sia il nostro compito.
Con questo stato d'animo e con queste puntualizzazioni noi ci
accingiamo a votare l'emendamento sostitutivo della mozione, che
però mi sembra più un ordine del giorno; con la vocazione ad essere
noi stessi, in questo Consiglio e nell'altra sede che è la
Commissione, rendendoci pur sempre conto che la Valle d'Aosta, per
qualche verso, ha anche bisogno di vivere con maggior tranquillità
anche questa drammatica vicenda del Casinò. Grazie.
PRESIDENTE:
Ha chiesto la parola il Consigliere Stévenin;
ne ha facoltà.
STEVENIN (U.V.):
Molte cose, a proposito di questa
vicenda, sono già state dette, ma credo opportuno fare alcune
considerazioni.
Intanto, alla ripresa dei lavori della Commissione d'indagine,
dico onestamente che avevo avuto qualche perplessità a
ricominciare, tenuto conto del fatto che, nelle ultime riunioni che
avevano preceduto la chiusura, tali e tanti erano gli scontri che
l'impressione portava a ritenere che ben poco si sarebbe potuto
fare di positivo.
In realtà, in seguito mi ero convinto che questa poteva essere
l'occasione per andare a portare quelle integrazioni che, a mio
modo di vedere, mi sembravano importanti per completare il quadro
delle relazioni del passato.
Io avevo avanzato qualche critica, non posso certo negarlo ora,
perché le avevo fatte in Commissione, in televisione ed in
parecchie altre sedi. Ma forse queste mie critiche erano anche
derivate dal fatto di essere subentrato nella Commissione in un
secondo tempo, quando la prima parte dei lavori della Commissione
era ormai già terminata e, quindi, non avendone vissuto
completamente tutte le fasi, è chiaro che, dal di fuori, mi era più
facile criticare, anche se in senso costruttivo.
All'indomani dell'incontro con l'allora Commissario Sanchioli,
avevo posto l'esigenza di andare ad un confronto, e l'avevo
chiesto, con Masi, perché si potesse verificare che cosa aveva da
dire la controparte rispetto a tutte le argomentazioni ed a tutte
le cose che Sanchioli ci aveva detto in quella occasione.
Per il resto, comunque, io credo che, al di là dell'esigenza di
andare a sentire una serie di persone, una certa responsabilità ce
la siamo presa tutti insieme dicendo: "Forse avremmo dovuto sentire
altre persone". Ma, detto questo, io credo di poter affermare che i
lavori della Commissione, nel loro complesso, siano stati fruttuosi
e credo che di questo, come abbiamo riconosciuto, possiamo
ritenerci in gran parte soddisfatti.
Il problema è ora di continuare questi lavori, visto che abbiamo
già perso mesi di tempo. Anche in questa ultima fase dei lavori
della Commissione stiamo perdendo un sacco di tempo, perché avremmo
potuto preparare un progetto delle cose che volevamo fare per
arrivare nel tempo previsto dal Consiglio a concludere i nostri
lavori, mentre invece siamo ancora nella fase iniziale.
Io non so perché siamo ancora in questa situazione: forse c'è
qualcuno che non ha interesse a che si apportino tutti i
chiarimenti e le integrazioni necessarie per terminare e per dare
una soluzione una volta per tutte alle indicazioni ed ai problemi
che ci eravamo posti in questo Consiglio.
Quindi io sono d'accordo con l'impostazione che viene data dai
Consiglieri Mafrica, Torrione e dagli altri che hanno presentato
quell'emendamento sostitutivo della mozione: tutti siamo d'accordo
con quell'impostazione, perché mi sembra che risponda alle esigenze
e alle aspettative che avevamo ed agli obiettivi che ci eravamo
dati in questo Consiglio. Si tratta quindi di riprendere al più
presto i lavori per il tempo necessario per fare tutte quelle cose
che avevamo previsto.
Al di là di questo, io credo che oggi
non valga la pena
di andare a ridire cose che abbiamo già detto in altri Consigli sul
problema dei fuori-busta dei controllori regionali, perché già in
altre occasioni abbiamo avuto modo di dire e di precisare la nostra
posizione.
Per quanto riguarda invece il discorso dei "fondi neri" ed il
problema del contratto di lavoro, mi dispiace, caro Consigliere
Aloisi, ma sei completamente fuori da ogni realtà!
In effetti, il discorso dei "fondi neri" risale a così tanto
lontano, ai processi del passato a Gheis e Torrione, che non voglio
neanche rinominare in questa sede; come ha precisato bene il
Consigliere Beneforti, fin dal 1967 c'era una nota a verbale in
tutti i contratti che abbiamo firmato!
E non è vero che la CGIL non abbia firmato il contratto, perché
l'ha fatto attraverso il Segretario di categoria che si chiamava
Pistritto; non l'ha firmato invece il Segretario Generale della
CGIL perché, contemporaneamente a questa vertenza sindacale aperta,
c'era a livello politico una proposta di legge del P.C.I. che
tendeva a far sì che ci fosse un controllo delle mance da parte
della Regione, cosa che invece noi non ritenevamo essere di
competenza né del Consiglio né di altri, bensì di quelli che erano
gli organi dello Stato preposti a far pagare le tasse a tutti i
cittadini ed agli imprenditori!
Da poco tempo si è concluso un altro contratto di lavoro dove
c'era ancora una "nota a verbale", che non aveva altro senso che
ribadire una situazione esistente nel passato in tutti i Casinò! Ma
ora non è così in tutti i Casinò, perché nel frattempo alcuni
Casinò hanno deciso di concedere in maniera differenziata la parte
delle mance, partendo dal fatto che, quando il giocatore lascia la
mancia "pour les employés", il problema era: a chi era destinata?
Solo agli impiegati tecnici oppure anche agli altri impiegati
amministrativi o salariati che nella sala operavano o comunque
lavoravano?
Tant'è vero che questo è stato anche oggetto di un contenzioso
tra gli impiegati amministrativi nei confronti degli impiegati
tecnici, per rivendicare una parte delle mance. In sede
giudiziaria, purtroppo, gli impiegati amministrativi hanno perso
questa causa che avevano intentato nei confronti della SITAV e nei
confronti degli impiegati tecnici. Tutto questo ovviamente per dire
che non si trattava di niente altro che di una riconferma di quanto
avveniva nel passato.
E poi, come ha spiegato bene il Consigliere Beneforti, c'erano i
salari convenzionali, firmati sempre alla presenza dell'Ispettorato
del Lavoro, che partecipava alle trattative; non solo, ma ribadisco
che abbiamo chiuso dei contratti alla presenza del Sottosegretario
del Lavoro e una volta fummo addirittura accolti da un
Ministro.
Quindi l'iniziativa della C.G.I.L. e del Partito Comunista era
una scelta precisa con la quale si voleva che la Regione
controllasse le mance. La risposta politica fu no, mentre la
risposta sindacale fu che noi non eravamo chiamati a questi compiti
per i quali c'erano degli organi preposti, per cui non aveva
senso.
Credo che in questi giorni, come dicevo, il contratto sia stato
firmato da tutte le Organizzazioni sindacali. Forse si ritiene che
oggi
,
finalmente, sulle mance si paghino le tasse al 100%?
Io credo che si pagassero anche allora, perché le prove basate sui
"
si
dice" possono tutte essere confutate.
Quindi, a mio modo di vedere, queste cose lasciano il tempo che
trovano, mentre l'importante è andare a ridefinire ed a completare
gli obiettivi che ci siamo dati nella Commissione. Si tratta di
riprenderli nel più breve tempo possibile per fare tutte quelle
verifiche che riteniamo importanti ai fini della conoscenza esatta
di quello che si è verificato all'interno della Casa da Gioco.
Grazie.
PRESIDENTE:
Ha chiesto la parola il Consigliere
Segretario Tamone; ne ha facoltà.
TAMONE (U.V.)
: Giuro che sarò breve. Contrariamente ad
altri amici che hanno detto che questo dibattito è utile, io penso
che sia inutile, così come tutti i lavori che abbiamo fatto in
Commissione in questi ultimi giorni.
È proprio il caso di dire che il giorno 17 porta sempre
scalogna! Non c'è niente da fare e non si riesce a sfuggire a
questo destino!
Quando, il 17 novembre scorso, tutte le forze politiche presenti
in questo Consiglio hanno approvato quell'ordine del giorno, io ho
pensato che con la ripresa dei lavori della Commissione si sarebbe
giunti in pochissimo tempo alla conclusione degli stessi. Secondo
me, invece, i lavori della Commissione non sono neanche cominciati,
perché, purtroppo, si sono voluti innestare altri discorsi che non
avevano nulla a che vedere con questo problema già di per sé tanto
complicato e complesso, del quale non abbiamo ancora capito non
solo alcune sfumature, ma anche alcuni aspetti importanti. E così,
in sede di Commissione, non si sono neppure potuti iniziare i
lavori. Ed io volevo appunto denunciare questo mio stato
d'animo.
Mi dispiace di non essere d'accordo con il Consigliere Torrione,
d'altronde non lo eravamo neanche in sede di Commissione, quando ci
siamo già espressi queste considerazioni, ma in Consiglio oggi si è
detto solo qualcosa che sa di "aria fritta" o di
strumentalizzazione da parte di qualcuno, e da parte di uno, più
specificatamente, che purtroppo ci trascina in questo dibattito, a
mio avviso senza senso.
Per cui io vorrei riprendere un po' il significato di quello che
oggi è stato detto in quest'aula da parte di tutte le forze
politiche che hanno parlato, ed anche da parte del Consigliere che
ha proposto la mozione. Tutti hanno ribadito l'idea che ci si debba
ritrovare in Commissione per continuare ad operare seriamente in
quella sede. Questo è ciò che anch'io voglio sostenere, come
espressione di uno stato d'animo che è mio personale, ma che credo
sia anche dell'Union Valdôtaine e di tutte le altre forze della
maggioranza.
Per vedere se riusciamo a lavorare in questo senso, presento un
ordine del giorno, però prima vorrei aggiungere ancora una cosa
relativa ad una mia presa di posizione in sede di Commissione su di
uno specifico argomento. Essa era dovuta al fatto che allora,
contrariamente a quanto avviene adesso, la Commissione prendeva
delle decisioni piuttosto repentine, per cui noi, ad un certo
punto, ci eravamo convinti di sapere quasi tutto. Credo che questo
possa essere affermato con la massima franchezza. Invece sapevamo
poco, eppure volevamo ugualmente venire a relazionare in merito qui
in Consiglio. Questa circostanza potrebbe essere considerata
negativa, ma, al tempo stesso, anche positiva perché almeno si
sarebbe portato a conoscenza dell'opinione pubblica quanto noi
avevamo conosciuto e saputo.
Forse per la fretta di relazionare non sono stati fatti allora i
necessari approfondimenti che stanno proprio alla base del fatto
che noi oggi abbiamo accettato la riapertura dei lavori della
Commissione.
Credo quindi che noi abbiamo detto certe cose proprio in
quest'ottica ed in questo senso, e non certo perché riteniamo che
ci sia della gente che mediti, pensi e ci guidi. Noi ci lasciamo
guidare solo dalla nostra coscienza, da quello che pensiamo e dal
dibattito che facciamo tra noi per chiarirci i problemi così
complicati e complessi.
A questo punto io avrei terminato e colgo l'occasione per
leggere il testo dell'emendamento sostitutivo che presento a nome
di tutti i Consiglieri che fanno parte della maggioranza
all'interno della Commissione d'inchiesta:
"EMENDAMENTO SOSTITUTIVO DELLA MOZIONE
Il Consiglio regionale della Valle d'Aosta riunito in data 12
febbraio 1987, a seguito della discussione che si è svolta sulla
mozione presentata dal Consigliere Aloisi tendente ad ottenere le
dimissioni del Presidente della Commissione incaricata di
accertamenti e veri fiche sulla Casa da gioco.
Preso atto del comunicato emesso in data 9 febbraio dal
Consigliere Beneforti che recita così "la mia totale estraneità ai
fatti attribuitimi dai Consiglieri Aloisi e Baldassarre attraverso
una strumentale interpretazione dell'intervista rilasciata dal
Signor Chamonal al giornalista Zanotto".
Constatato come è emerso dal dibattito che è stata ribadita la
volontà unanime del Consiglio di fare chiarezza sulle problematiche
inerenti la Casa da gioco di Saint-Vincent.
IMPEGNA
la Commissione a riunirsi in data 13 febbraio 1987 per stabilire
il calendario dei lavori della Commissione stessa, che dovranno
concludersi come previsto dal deliberato del Consiglio regionale
del 17 novembre 1986 entro la fine marzo 1987.
Aosta, 12 febbraio 1987
F.to: Leonardo Tamone
François Stévenin
Franco De Grandis
Raffaele Ricco
Amato Maquignaz
Ennio Pedrini"
Questo emendamento sostitutivo vuol ribadire la volontà della
maggioranza di fare chiarezza nei tempi previsti. Siamo comunque
disponibili a discutere con le forze politiche di opposizione che
hanno presentato un emendamento che ci sembra molto simile al
nostro, per ricercare, nei limiti del possibile, un atteggiamento
unitario del Consiglio su questa materia che ci deve vedere,
perlomeno, unanimi nell'agire per capire meglio di che cosa si
tratti.
Credo che questa sia la volontà di tutti, visto che è stata
ribadita da tutte le forze politiche. Pertanto credo che non sia
una cosa impossibile riuscire a fare un ordine del giorno comune.
Grazie.
PRESIDENTE:
Ha chiesto la parola per mozione d'ordine il
Consigliere Aloisi; ne ha facoltà.
ALOISI (M.S.I.):
Visto che ormai sono le ore 13, vorrei
semplicemente chiedere la sospensione del dibattito e la
convocazione anticipata del Consiglio alle 15,30, anziché alle ore
16,00, in modo che durante la sospensione dei lavori possano essere
analizzati l'ordine del giorno e l'emendamento sostitutivo, per
vedere se è possibile trovare un accordo, anche perché io non ho
ancora neanche visto l'ordine del giorno.
PRESIDENTE:
Scusi, ma credo che il Consigliere Tamone non
abbia presentato un ordine del giorno, ma un emendamento
sostitutivo, come quello presentato dai Consiglieri Mafrica,
Sandri, Torrione e Baldassarre.
(...INTERRUZIONE...)
BALDASSARRE (fuori microfono):
Facciamo una
sospensione.
PRESIDENTE:
C'è una proposta di sospensione dei lavori
sulla quale deve deliberare il Consiglio. Vorrei fare presente ai
Consiglieri che alle ore 15.00 è convocata la riunione dei Capi
Gruppo per la questione dell'energia.
La seduta è sospesa.
La seduta termina alle ore 13.03.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK