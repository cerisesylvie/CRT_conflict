Consiglio Regionale della Valle d'Aosta - Oggetto del Consiglio n. 2293 del 27 luglio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2293 del 27 luglio 2016 - Resoconto
OGGETTO N. 2293/XIV - Interpellanza: "Intendimenti in merito
all'organizzazione dei soggiorni marini per le persone con
disabilità".
Rosset (Presidente) -
Punto n. 11 dell'ordine del giorno.
Per l'illustrazione, ha chiesto la parola il Consigliere Bertin, ne
ha facoltà.
Bertin (ALPE) -
Quest'interpellanza riguarda l'annosa
vicenda dei soggiorni marini per i disabili. In passato
l'Amministrazione regionale ha organizzato per diversi anni dei
soggiorni marini per le persone disabili; soggiorni che, per quanto
mi è stato detto, vedevano la soddisfazione degli utenti e delle
loro famiglie. Non stiamo qui a evidenziare gli aspetti sociali che
può avere l'organizzazione di questi soggiorni, perché sono
evidenti e piuttosto ovvi. L'anno scorso inaspettatamente questi
soggiorni sono stati cancellati; la ragione di tale cancellazione è
stata indicata nella mancanza di risorse, insomma, la scusa è che
non c'erano più soldi; una scusa evidente poiché i denari per altre
attività c'erano, ci sono stati e ci sono ancora; si pensi ai 300
mila euro per il
Tor des Géants bis
, nuovo, o ai 309 mila
euro che ogni anno spendiamo per i
pied-à-terre
a Parigi, la
cosiddetta "Maison du Val d'Aoste", solo per fare due esempi. Non è
pertanto una questione di denaro, ma di priorità; c'è chi ritiene
il pied-à-terre a Parigi una priorità essenziale per
l'Amministrazione regionale e pertanto spende 300 mila euro
all'anno. Per quanto mi riguarda, non ritengo che sia una priorità,
la somma mi pare esagerata e oltretutto personalmente sarei per
vendere l'immobile situato in centro città che la Regione ha
acquistato diverso tempo fa, ma, come ho detto, è tutta una
questione di priorità e ognuno ha le sue. Che non si trattasse di
una questione di soldi è reso evidente dal fatto che quest'anno,
nel 2016, si sono trovati tra la Maison du Val d'Aoste e altro 70
mila euro per questi soggiorni, che erano presenti in bilancio. Nel
mese di marzo, dal momento che nulla si sapeva in merito a questi
soggiorni, ho presentato una prima interrogazione per capire cosa
stava succedendo relativamente a questi 70 mila euro. Mi è stato
risposto che non c'erano problemi, che a luglio sarebbero partiti
questi soggiorni marini; alla mia osservazione che eravate in
ritardo e che questo avrebbe comportato un notevole aumento di
costi - perché è ovvio che organizzare l'affitto delle strutture,
eccetera, organizzare questi soggiorni, se si ha tempo di farlo, se
si inizia a farlo ad inizio anno è una cosa, se lo si fa a tarda
primavera, ovviamente i costi non possono che aumentare - mi è
stato risposto che non c'erano problemi, che stavate facendo
l'appalto, si stavano predisponendo i bandi e che in pochissimo
tempo tutto si sarebbe risolto.
Io ero un po' scettico, ma ho preso atto della risposta. Nel
mese di maggio, dal momento che nulla si sapeva, che le iscrizioni
non erano ancora aperte, ho presentato un'altra interrogazione per
sapere qualcosa riguardo a quest'organizzazione, che pareva dovesse
partire. Anche in questo caso la risposta di fine maggio era che
non c'erano problemi e che i soggiorni marini erano confermati per
luglio e settembre, il Presidente Rollandin il 26 maggio, se non
sbaglio, mi ha confermato che non c'erano problemi, io ero un po'
scettico perché sollevavo delle questioni...che era tutto a posto,
che nei giorni successivi si sarebbero...che nel frattempo
l'appalto era diventato una richiesta di interesse agli operatori e
che nei giorni successivi si sarebbero comunque accordati,
avrebbero aderito e non ci sarebbero stati problemi.
Evidentemente i problemi dovuti al ritardo già presenti nel mese
di marzo, a mio avviso, a fine maggio erano ulteriormente aggravati
e i costi sarebbero ulteriormente aumentati, anche in
quell'occasione avevo detto che la situazione era piuttosto critica
e che difficilmente si sarebbe riusciti a organizzare i soggiorni,
anche perché gli operatori difficilmente ci sarebbero stati dentro
da un punto di vista economico. Adesso siamo a fine luglio e, dal
momento che io sono un po' scettico di natura, la vedo francamente
difficile che a fine luglio si organizzino i soggiorni per il mese
di luglio, a meno che Rollandin il misericordioso non compia un
miracolo, in quel caso santo subito, potrei anche partecipare come
testimone al processo di beatificazione, ma la vedo sinceramente
difficile, siamo al 27 luglio e al di là dei miracoli...vediamo.
Aspetto una risposta.
Presidente -
Ha chiesto la parola l'Assessore Laurent
Viérin, ne ha facoltà.
Viérin L. (UVP) -
Al di là dell'ironia che non penso su
un argomento del genere e su una condivisione su tutta una serie di
cose che sono state dette...sia molto utile a risolvere il
problema, cercherò di ricostruire l'accaduto. Intanto vorrei
partire dalle iniziative che sono state fatte su questo argomento
non solo dal collega Bertin, ma anche dal collega Bertschy a
memoria, dai colleghi dell'UVP, per sottolineare che effettivamente
questi soggiorni, che erano stati cancellati, a seguito di
sollecitazioni, sono stati ripristinati e recepiti dall'allora
Assessore Fosson e dal Governo nella misura in cui ritenuti utili
non solo per i soggetti beneficiari, ma anche inseriti nel contesto
del sollievo che questi soggiorni rappresentano per le famiglie che
hanno in casa problemi di disabilità; questo vuol dire che c'è la
massima attenzione.
Concordo con le premesse del collega Bertin nel dire che questi
soggiorni sono molto importanti e che quindi è intenzione
dell'Amministrazione non solo riproporli, ma per i prossimi anni
agire su un bando che possa essere un bando pluriennale, perché il
vero problema a seguito delle sollecitazioni è stato rappresentato
dal tempo, come ricordato dal collega Bertin; infatti, con la
delibera del mese di aprile era stato previsto di bandire tre
turni, dopodiché il 20 maggio è stato pubblicato il bando, scaduto
il 6 giugno, le manifestazioni di interesse sono arrivate, ma poi
non sono state presentate offerte e quindi il Governo ha dovuto
ribandire, per cui ci sarà di nuovo la possibilità di organizzare
questi soggiorni con delle date rimodulate, che si avvicenderanno
da fine agosto a inizio settembre e in questo modo ci sarà la
possibilità di salvare questi soggiorni. Il primo messaggio quindi
è che sicuramente bisognerà agire da un punto di vista anche
burocratico con maggiore efficienza, perché è chiaro che non si
possono decidere dei soggiorni nel mese di aprile perché sia la
programmazione delle famiglie che degli eventuali soggetti
beneficiari, cioè dei soggetti che possono partecipare agli appalti
e organizzare questi soggiorni devono avere la possibilità di
pianificare e di individuare le strutture ricettive fuori Valle.
Nel periodo estivo, tra le altre cose, c'è anche una grande
richiesta, per cui, dal punto di vista amministrativo, questi
soggiorni vanno sicuramente organizzati per tempo; in questo senso,
una volta previsti i fondi in bilancio per il prossimo biennio o
triennio, prevedremo un bando pluriennale affinché chi
programma...sia le famiglie rispetto ai familiari diversamente
abili, per poter accedere a questi servizi di soggiorni estivi, sia
i soggetti economici del territorio che possono partecipare a un
bando dell'Amministrazione...per poter programmare, individuare le
strutture, avere tutte le procedure necessarie per organizzare
materialmente i soggiorni.
Collega Bertin, concordo con lei nelle considerazioni, al di là
delle battute che fanno anche parte del dibattito politico, però
nel merito della questione sono d'accordo con il fatto che detti
soggiorni vadano riproposti, che vanno riproposti con
un'organizzazione temporale e di prassi amministrativa in piena
trasparenza ma con i tempi giusti e soprattutto che ci sia una
pianificazione pluriennale che dia la possibilità anche di adesione
a questo importante servizio. Pertanto, per quanto riguarda la
questione contingente, la risposta è giunta il giorno del mio
insediamento e ci siamo attivati affinché si potesse ripristinare
questa cosa, ma soprattutto affinché si potesse salvare il
salvabile e ci fosse la possibilità nel mese di agosto di fare
questa cosa. La delibera è già stata approvata la settimana scorsa
e in questi giorni la terrò informata - così come anche le persone
che hanno sollecitato non per forza tramite un'interpellanza, ma
magari direttamente - circa l'evolversi della faccenda, che molto
probabilmente verrà risolta durante questi giorni di Consiglio.
Dal momento che siamo in argomento e che insieme al collega
Marguerettaz ne abbiamo parlato questa mattina, è stato un
argomento anche
à la une
in questo periodo questa questione
dei soggiorni per disabili, per diversamente abili, che ha portato
alla ribalta il caso della recensione famosa su
TripAdvisor
,
che ha evidenziato come altri turisti in certi luoghi in cui sono
stati organizzati soggiorni per diversamente abili abbiano
protestato attraverso una recensione per la presenza di bambini
diversamente abili in una certa struttura. Questa notizia è stata
ripresa anche da un punto di vista mediatico, per esempio, è stata
pubblicata da
l'Unità
, c'è stata una presa di posizione da
parte di Iacopo Melio, che è un attivista per i diversamente abili
molto conosciuto e che oggi ha giustamente riaffermato la dignità
di chi, diversamente abile, ha il sacrosanto diritto di accedere a
questi servizi, che sono servizi fondamentali e che noi, come
Amministrazione, dobbiamo garantire. Insieme all'Assessore
Marguerettaz e all'ADAVA abbiamo pensato di invitare a soggiornare
in Valle d'Aosta, anche a titolo simbolico, questa persona affinché
si faccia percepire, al di là di tutto, che la Valle d'Aosta è un
luogo in cui l'essere diversi è una priorità, è una virtù, un
elemento arricchente per la nostra società e questo gesto, che
forse è solo un gesto simbolico, ci darà la possibilità di
ritornare sull'argomento non solo dei soggiorni dedicati ai
diversamente abili, ma della sensibilità, che purtroppo spesso si
perde nella nostra società, nei confronti di chi è diverso. Avremo
quindi modo di parlare di questa iniziativa, ma ribadisco che la
Valle d'Aosta deve dare questo segnale, deve inserirsi in questo
dibattito molto importante, come ha fatto in questi giorni la
Consulta sul tema delle prese di posizione rispetto alla violenza
di genere, che è à la une a livello nazionale, questo per dire che
la nostra Regione deve essere
partie prenante
in determinati
dibattiti, ma che
in primis
deve partire dalla propria
volontà di riaffermare anche la preminenza della sensibilità.
In questo senso volevamo rassicurare ed esprimere il nostro
pensiero al collega Bertin e attraverso di lui a tutte le persone
che si sono occupate di questa questione per dire che i soggiorni
con una migliore programmazione e un piano pluriennale saranno
riproposti cercando di garantire l'alternanza dei luoghi, dei
periodi, dei turni affinché questo possa essere un messaggio molto
importante per le famiglie.
Presidente -
Per la replica, chiede la parola il
Consigliere Bertin, ne ha facoltà.
Bertin (ALPE) -
In quanto all'ironia ognuno fa come
vuole, caro Assessore, non accetto che mi si dica come fare
opposizione, tanto meno da chi l'ha fatta per due anni e poi
sappiamo dov'è finito. Ognuno fa l'ironia che vuole, poi se non
piace, pazienza, ma preferisco fare ironia piuttosto che prendere
in giro gli utenti di questo potenziale servizio, che sono stati
sostanzialmente presi in giro.
I soggiorni marini dunque a luglio non ci saranno, niente
miracoli, ma è ovvio che se si parte il mese di aprile, non si
riescono ad organizzare i soggiorni marini a luglio. Siamo quindi
di fronte a una serie di ritardi scandalosi, che non potevano che
sortire questi risultati, a meno che non fossero voluti, ma mi
auguro di no. Ad ogni modo tra quest'anno e l'anno scorso gli
utenti sono stati presi in giro, poiché è evidente che, per
organizzare questi soggiorni, è necessario del tempo, come
sottolineava lei, per una questione di costi, ma anche per le
stesse famiglie, che devono avere il tempo di organizzarsi in
funzione delle date nelle quali si svolgono questi soggiorni.
Operare con queste modalità e non ottenere alcun risultato è una
cosa scontata; mi auguro che si riescano a organizzare almeno per
il mese di settembre, ma che non sia una cosa simbolica solo per
mettere una pezza; mi auguro che nei prossimi anni la questione
venga presa in considerazione con largo anticipo e su un piano
pluriennale, perché altrimenti i risultati potrebbero di nuovo
essere gli stessi. Io mi diverto a fare dell'ironia, ma non prendo
in giro gli utenti, gli utilizzatori di questo servizio, come mi
pare invece abbiate fatto voi sia quest'anno che l'anno scorso.
Ripeto: è necessario del tempo per programmare, è positivo che vi
siate resi conto che è necessaria una programmazione pluriennale
per non incorrere in questi problemi. Mi auguro che i 71 mila euro
vengano tutti spesi quest'anno e che per i prossimi anni venga
incrementata un po' questa cifra. Registro inoltre che quest'anno
siamo passati da un bando pubblico a un avviso di interesse e
probabilmente si finirà con una trattativa privata per organizzare
questi soggiorni nel mese di settembre, è un qualcosa che
certamente non mi entusiasma, ma spero che i soggiorni comunque si
facciano.
Solo una precisione: credo sia stato il Consigliere Gerandin a
chiedere a inizio anno se c'erano le risorse per questi soggiorni.
In ogni caso i soldi c'erano, ci sono tuttora, l'aspetto tragico è
questo infatti: che i soldi c'erano e ci sono, ma è il fatto che
non si organizzano i soggiorni. Francamente sono molto
insoddisfatto di questa risposta, che conferma le questioni che
avevo sollevato nei mesi precedenti e il risultato non poteva che
essere questo. A settembre si farà qualcosa, mi auguro che non sia
soltanto qualcosa di simbolico tanto per farlo.
C'è stato l'annuncio al riguardo dell'invito all'attivista, lo
ritengo un fatto positivo, ricordo però che in termini generali, in
merito al turismo accessibile in Valle d'Aosta, ci sarebbe molto da
fare, mettendo però da parte un certo atteggiamento paternalistico,
perché il turismo accessibile sarebbe per la nostra Regione una
grande opportunità. Sull'argomento abbiamo già presentato diverse
iniziative ed è stato chiaro in quell'occasione che
all'Amministrazione regionale del turismo accessibile non importa
niente ed è un vero peccato. Al di là degli annunci che facciamo
oggi, sarebbe per la nostra Regione un'opportunità in termini
economici, sociali e culturali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK