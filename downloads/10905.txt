Consiglio Regionale della Valle d'Aosta - Oggetto del Consiglio n. 1898 del 27 febbraio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1898 del 27 febbraio 1991 - Resoconto
OGGETTO N. 1898/IX - Progetto per la costruzione di silos, nel
comune di Verrès, da parte della società Lavazza.
(Interpellanza)
Presidente
- Do lettura della interpellanza presentata
dai Consiglieri Mafrica, Chenuil e Bajocco:
INTERPELLANZA
Avuta notizia che la Società Lavazza avrebbe presentato un
progetto per la costruzione, nel Comune di Verrès, di silos di
elevata altezza e di notevole impatto ambientale;
Ritenuto che l'attività della società Lavazza debba essere
favorita, senza però dare luogo a situazioni di contrasto con il
Comune e la popolazione di Verrès;
i sottoscritti Consiglieri regionali del Gruppo Pci-Pds
interpellano
l'Assessore all'Industria, Commercio, Artigianato e Trasporti
per sapere:
1) se e quali rapporti vi sono stati tra il Comune di Verrès e
la Regione, in merito al progetto di costruzione dei silos della
Lavazza;
2) quali sono gli intendimenti della Giunta rispetto a soluzioni
tecniche che evitino un notevole impatto ambientale della
costruzione in oggetto.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI-PDS)
- Questa interpellanza chiede notizie
su una vicenda che crediamo abbia posto qualche problema al comune
di Verrès e alla Regione. Nella convenzione con la quale la Lavazza
subentrava alla Coinca, era prevista la possibilità di costruire
dei silos, cosa che avrebbe anche permesso uno sdoganamento in
Valle con vantaggi per le casse regionali. Senonché abbiamo avuto
notizia che i silos da costruire avrebbero dimensioni piuttosto
notevoli, credo che si tratti di costruzioni che arrivano fino a 27
metri di altezza, e quindi la loro collocazione nel comune di
Verrès avrebbe sollevato qualche discussione nel comune e fra la
popolazione.
Con questa interpellanza vorremmo sapere se la Giunta regionale
ha avuto incontri per definire la collocazione e la tipologia di
questi silos e se si trovano delle soluzioni che evitino, da una
parte danni di impatto ambientale e dall'altra anche situazioni di
disagio per la popolazione ed il comune stesso.
Presidente
- Ha chiesto di parlare l'Assessore
all'Industria, Commercio, Artigianato e Trasporti Fosson, ne ha
facoltà.
Fosson (DC)
- L'oggetto di questa interpellanza è anche
parzialmente oggetto di una successiva interpellanza, che ha però
alcune richieste diverse, quindi una parte delle risposte che
costituiscono l'oggetto di questa interpellanza valgono anche per
l'altra, ed in ogni caso le ripeterò.
Ci sono due domande precise che vengono poste dal Consigliere
Mafrica; 1) se e quali rapporti vi sono stati tra il comune di
Verrès e la Regione: ci sono stati dei rapporti che hanno permesso
di arrivare ad una soluzione del problema nella maniera che poi
dirò; 2) quali sono gli intendimenti della Giunta rispetto a
soluzioni tecniche che evitino un notevole impatto ambientale: in
effetti la Giunta si è fatta carico di queste preoccupazioni e
ritiene di aver trovato una soluzione in accordo con il comune di
Verrès.
In effetti il sindaco del comune, con nota del 26 ottobre 90,
esprimeva la perplessità del comune, in merito all'impatto
ambientale che avrebbe generato la costruzione nell'area ex
Alluver, dell'impianto di stoccaggio al servizio dello stabilimento
Coinca. Il Consigliere Mafrica giustamente ricordava che in una
prima fase progettuale era prevista un'altezza dei silos di 27
metri per un ingombro in pianta di 80 metri per 20 circa.
In seguito alla lettera del comune di Verrès, veniva promossa
una riunione fra i rappresentanti del comune, i tecnici incaricati
della progettazione e la Regione. Ai progettisti veniva assegnato
il compito di elaborare uno studio contenente alcune proposte
risolutive, per una ulteriore valutazione dell'impatto ambientale.
Successivamente il 17 novembre 1990 la sovrintendenza ai beni
culturali esprimeva il proprio parere in merito al progetto di
massima, e richiedeva di verificare la possibilità di spostare la
collocazione del complesso dei silos, in modo da compattare dal
punto di vista visivo gli edifici progettati con quelli esistenti
nell'area ex Alluver.
Allo scopo di valutare le nuove proposte avanzate dai
progettisti, anche alla luce dei rilievi formulati dalla
sovrintendenza, si è tenuta il 7 febbraio un'ulteriore riunione,
alla presenza di tutte le parti interessate, ivi compresa la
Coinca-Lavazza.
La soluzione che viene ipotizzata e che è stata anche suggerita
dal comune di Verrès, prevede di spostare la costruzione dei silos
dall'area ex Alluver verso la zona attualmente occupata dalla
Pantox e dalla Trinver; una zona dove esistono già dei serbatoi di
una certa dimensione; in questo modo ci si sposterebbe dalla
visuale verso il castello di Issogne. L'unico problema è che i
terreni sono di proprietà privata, alcuni di questi per la verità
appartengono già alla regione, per cui si tratta di verificare la
possibilità (cosa che si sta già facendo) di acquisire questi
terreni, che peraltro sono in area destinata dal Prg ad industria.
Sono terreni molto frazionati di proprietari di Issogne, che tutto
sommato non dovrebbero avere grosso interesse a mantenerli, in
quanto interclusi dalle attrezzature industriali, dalle strade e
dal fiume stesso. Comunque con l'ipotesi di spostare i silos in
questa zona, è probabile che si sia trovata una soluzione
conveniente per tutti.
I progettisti stanno valutando la progettazione dei silos su
questi nuovi terreni che indicavo, valuteranno comunque in base
alle ipotesi tecnologiche che verranno fornite dalla stessa Lavazza
la possibilità di contenere l'altezza, prevista in 27 metri, in
20-22 metri, che è probabilmente il limite minimo, al di sotto del
quale la tecnologia dello stoccaggio e del trasporto del caffè nei
silos non consente di scendere.
Quindi direi la soluzione è stata trovata con soddisfazione di
tutti, si tratta ora di attendere che i progettisti la mettano in
progettazione di massima e poi in esecuzione.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI-PDS)
- Mi pare che per la collocazione ci
sia stato uno sforzo che trovi un certo consenso; vorrei
raccomandare di fare ancora sforzi per ciò che riguarda la parte
tecnologica, non so se non è possibile prevedere una parte
interrata perché anche 22 metri sono una altezza di un certo
tipo.
Presidente
- Colleghi Consiglieri, il Gruppo dell'Union
Valdôtaine ha richiesto alla Presidenza di sospendere il Consiglio
alle ore 12. Tenuto conto del fatto che queste richieste in genere
hanno sempre trovato il consenso del Consiglio, propongo di
sospendere la seduta e di riaggiornare i lavori alle ore 16. Siamo
tutti d'accordo? Grazie.
La seduta è tolta.
--
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK