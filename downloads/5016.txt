Consiglio Regionale della Valle d'Aosta - Oggetto del Consiglio n. 28 del 13 gennaio 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 28 del 13 gennaio 1983 - Resoconto
OGGETTO N. 28/VII - DISEGNO DI LEGGE CONCERNENTE:
"ISTITUZIONE DELL'UFFICIO REGIONALE DELLA PROTEZIONE
CIVILE".
PRESIDENTE:
La parola al Presidente della Giunta. Ne ha
facoltà.
ANDRIONE - (U.V.):
Dato che successivamente dovrò
assentarmi un attimo, se per caso votate la legge in mia assenza
pregherei il Presidente del Consiglio di dire che l'oggetto
successivo, per accordo con il Consiglio dei delegati, è
rinviato.
Questo importante disegno di legge sulla Protezione civile, a
lungo preparato e in un certo senso prediscusso dal Consiglio
regionale, mette a fuoco una necessità fortemente sentita e per la
quale sono già state fatte certe installazioni.
La legge provvede a stabilire l'organico, la dipendenza
funzionale, i compiti specifici di questo organico e di queste
funzioni. Per quanto riguarda l'illustrazione di questo disegno di
legge lascerei la parola al Vice Presidente del Consiglio Faval, il
quale ha diretto la Commissione che ha svolto un lungo lavoro
sull'argomento, quindi ritengo giusto che sia lui a relazionare.
Credo che anche il Consigliere Martin possa aggiungere qualcosa
come Presidente della I
-
Commissione consiliare
permanente.
PRESIDENTE:
La parola al Vice Presidente Faval. Ne ha
facoltà.
FAVAL - (U.V.):
Il Consiglio conosce, come ha rilevato il
Presidente, l'importanza di questo provvedimento. Direi che è una
parte di quello che abbiamo già votato in precedenza. Si rende
assolutamente indispensabile, in questo momento, provvedere a
dotare perlomeno il servizio di Protezione Civile di un
responsabile del servizio stesso perché noi in Regione attualmente
ci siamo dotati di una serie di strumenti.
In particolare faccio riferimento alla rete di trasmissione
radio che collega i vari posti previsti dalla legge che abbiamo già
votato - ad esempio i vigili del fuoco, le caserme delle guardie
forestali - strumentazioni queste che non possono essere bene
utilizzate se non vi è un coordinatore che provveda a ciò. Inoltre,
come il Consiglio sa, abbiamo anche a disposizione le 10 centraline
metereologiche che sono state installate inizialmente dalla
Commissione speciale per i problemi dell'energia ma i cui dati
evidentemente possono e devono essere utilizzati anche da questo
servizio e quindi auspichiamo un'utilizzazione plurima degli stessi
dati. Ritengo che sia evidente e che il personale direttivo e
quello addetto al funzionamento delle centraline meteorologiche
siano assolutamente indispensabili. Queste centraline, come voi
sapete, hanno una trasmissione che viene ricevuta presso un
elaboratore elettronico che attualmente è stato collocato alla
Scuola Regionale di Agricoltura. E' già previsto il trasferimento
di questa struttura presso un unico centro della Protezione Civile
che probabilmente dovrebbe sorgere all'aeroporto di Aosta.
I dati vengono controllati giornalmente e giornalmente si deve
verificare la funzionalità e il funzionamento delle varie
centraline. Questo è abbastanza evidente in quanto le nostre
centraline agiscono in condizioni meteorologiche piuttosto
difficili, come formazione di ghiaccio, vento a raffica.
Attualmente noi disponiamo soltanto di un addetto che è retribuito
a cachet. Trattandosi di installazioni molto delicate e che
richiedono quindi un'attenta manutenzione, è oltremodo
indispensabile poter disporre di personale qualificato. Ritengo che
potranno, pur tenendo conto di quell'importante proposta di legge,
inserire all'interno del sistema per la Protezione Civile regionale
il Corpo dei Vigili del Fuoco, i professionisti ed i volontari.
Questo mi pare veramente molto importante e credo proprio che,
nonostante questa legge sia in iter e si stia per giungere ad una
conclusione, l'adozione di questo provvedimento legislativo non può
assolutamente compromettere l'inserimento del Corpo dei Vigili del
Fuoco all'interno del servizio della Protezione Civile
regionale.
L'impegno che il Consiglio regionale dovrebbe assumere, onde
evitare eventuali compromissioni circa questo obiettivo, è quello
di indire i concorsi relativi al posto di direttore e al posto di
perito elettrotecnico, addetto alla manutenzione ed
all'osservazione delle centraline meteorologiche.
Sono comunque a vostra disposizione per qualsiasi altra
osservazione.
PRESIDENTE:
Prima di aprire la discussione generale
faccio solo presente, anche se lo ripeterò, che agli artt. 4 e 5
saranno apportate alcune correzioni d'ufficio concernenti le date,
in considerazione del fatto che è trascorso un anno, quindi tutto
quello che nella legge si riferiva al 1982 deve riferirsi al
1983.
Qualcuno chiede la parola in sede di discussione generale?
La parola al Consigliere Martin. Ne ha facoltà.
MARTIN - (U.V.P.):
Visto che il Vice Presidente Faval ha
fatto un accenno al Corpo regionale dei Vigili del Fuoco, per il
quale c'è una Commissione apposita la quale ha predisposto un
disegno di legge che sta per essere esaminato dalla Giunta
regionale, vorrei solo dire che mi pare interessante questa
integrazione dei compiti tra Vigili del Fuoco e Protezione Civile.
Ritengo che il Servizio antincendio in generale, con il personale
permanente e quello volontario, di cui per fortuna disponiamo in
gran numero, sia indispensabile per la nostra Regione, la cui
disposizione territoriale è piuttosto estesa e impervia, per cui
questi volontari permettono un intervento rapido ogni qualvolta se
ne presenta la necessità. Diversamente sarebbe assolutamente
impossibile intervenire con il corpo permanente dei Vigili del
Fuoco distaccato unicamente nel capoluogo regionale.
Reputo che questo servizio antincendio sia uno dei supporti di
base della futura Protezione Civile, evidentemente in cooperazione
con la Forestale e con tutti gli altri Corpi che agiscono in questo
senso nella nostra Regione. Quindi ritengo importante indire i
concorsi almeno per il direttore ed il perito elettrotecnico, onde
poter dotare questo servizio di un responsabile.
Nel frattempo mi auguro che la nostra proposta di legge, quella
elaborata dalla famosa Commissione, possa andare avanti e che
infine i due progetti possano uniformarsi, onde rendere veramente
efficace questo servizio di Protezione Civile.
PRESIDENTE:
La parola al Presidente della Giunta. Ne ha
facoltà.
ANDRIONE - (U.V.):
Una brevissima risposta al Consigliere
Martin. Concordiamo sulla necessità di avere anche un intervento
capillare vista l'orografia della Valle d'Aosta. L'unica difficoltà
che ancora esiste, come ha avuto occasione di dire il Consigliere
Martin, si riferisce solo a questioni di personale che dovrebbero
essere risolte in questi giorni, dopo potremo presentare il disegno
di legge.
PRESIDENTE:
La parola al Consigliere Tonino. Ne ha
facoltà.
TONINO - (P.C.I.):
Noi siamo favorevoli a questo disegno
di legge perché è un intervento che già altre volte abbiamo
sollecitato con interpellanze varie.
Una domanda soltanto, riguarda il 2° comma dell'art. 1, laddove
si parla di attuazione della normativa regionale sul piano di
intervento per pubblica calamità. Vorrei chiedere questo: come ha
ricordato prima il Consigliere Faval, il Consiglio ha approvato il
progetto per il servizio di radiocomunicazioni. Questo piano di
intervento da chi è stato elaborato? Quali sono i suoi
contenuti?
A me sembra che tra i compiti di questo ufficio ve ne siano
alcuni molto importanti fra i quali appunto quelli di predisporre
piani di attrezzature, metodi di intervento per le diverse forme
possibili di calamità naturali. Vorrei quindi conoscere, se
possibile, i contenuti di questo piano di cui si fa riferimento
all'art. 1 che probabilmente esiste ma non so se sia un piano di
indirizzo generale. Ribadisco per il resto che il disegno di legge
è importante e piuttosto urgente.
PRESIDENTE:
La parola al Presidente della Giunta. Ne ha
facoltà.
ANDRIONE - (U.V.):
Nel predisporre piani in caso di
calamità evidentemente si tiene conto di una legislazione esistente
e del tipo di calamità che si vuole prevenire. Per esempio, a
Donnas c'è la famosa storia della pista tagliafuoco che deve
impedire che quelle foreste si incendino, come regolarmente accade
ogni tre-quattro anni. La predisposizione anticalamità può essere
in certi casi la regimentazione di un torrente o dell'intero bacino
di un torrente più grosso, come stiamo facendo.
La Protezione Civile avrà ad un certo momento l'incarico di
sorvegliare la manutenzione di queste opere, perché è chiaro che
anche regimentato un torrente non potrà essere abbandonato a sè
stesso. In altri casi specifici, ad esempio per le valanghe e
eventi di questo genere, tramite lo studio già iniziato che
continuiamo ogni anno perfezionandolo, potremo conoscere
esattamente la dimensione potenziale delle valanghe e quindi
predisporre un piano di intervento per impedire evidentemente che
si manifestino.
Si tratta di un lavoro da "adattarsi" ai vari tipi di calamità,
è un lavoro che si protrarrà nel tempo anche in base alle
conoscenze che, attraverso i vari strumenti, verranno ad essere in
possesso dell'Amministrazione regionale. Naturalmente tutti questi
dati saranno portati a conoscenza di questi uffici dai Comuni, da
altri enti, da privati, saranno poi analizzati da un elaboratore
che indicherà il modo ed il giusto mezzo di intervento. E' certo
che saremo veramente a posto sotto questo profilo tra una decina di
anni.
PRESIDENTE:
La parola al Vice Presidente Faval. Ne ha
facoltà.
FAVAL - (U.V.):
Per aggiungere soltanto una cosa. Fino ad
oggi, gli interventi di protezione civile, bene o male, sono stati
eseguiti, salvo che sono avvenuti in modo frammentario; per una
parte se ne è interessato l'Assessorato all'Agricoltura e Foreste e
per una parte l'Assessorato ai Lavori Pubblici. L'obiettivo che si
intende raggiungere con questo provvedimento è quello di dare un
coordinamento ai vari interventi; coordinamento di tempestività e
di capacità non soltanto nel caso di calamità, ma soprattutto - noi
ci auguriamo - nella prevenzione delle calamità stesse.
Questo, dunque, è quanto dobbiamo iniziare a fare potendo
disporre di quel minimo di personale necessario richiesto dalla
Regione.
PRESIDENTE:
Nessun altro chiede la parola, possiamo
considerare chiusa la discussione generale.
Passiamo all'esame dell'articolato del disegno di legge n.
452.
Art. 1
Nell'ambito del Servizio sistemazioni idrauliche e difesa del
suolo dell'Assessorato dell'Agricoltura e delle Foreste è istituito
l'Ufficio regionale della Protezione Civile.
In attuazione della normativa regionale sul piano di
intervento per pubbliche calamità, l'Ufficio regionale della
Protezione Civile coadiuva la Presidenza della Giunta nei seguenti
adempimenti:
- esecuzione dei programmi predisposti dal Centro di
coordinamento o dal Comitato regionale della Protezione Civile in
conformità agli indirizzi impartiti dal Presidente della
Giunta;
- coordinamento delle varie componenti della Protezione Civile
nella predisposizione dei mezzi e delle strutture necessari
all'attuazione degli interventi di soccorso nonché promozione di
iniziative di stimolo e collaborazione;
- organizzazione di esercitazioni di protezione civile
nell'ambito regionale;
- promozione di un adeguato coordinamento permanente tra enti ed
uffici interessati, al fine di garantire interventi efficaci e
tempestivi in caso di calamità;
- realizzazione di un'organica rete di rilevazione, elaborazione
e trasmissione dei fenomeni geofisici, atmosferici ed idrografici
ai fini della prevenzione, dell'allarme e degli interventi di
emergenza, nonché gli interventi per la continua manutenzione ed
efficienza degli impianti;
- predisposizione di piani, attrezzature e metodologie di
intervento in caso di calamità, anche attraverso collaborazione ed
intese con altri enti ed aziende;
- coordinamento delle funzioni delegate agli enti locali e
controllo della loro attuazione;
- attuazione di opere ed interventi di prevenzioni, di pronto
soccorso e di emergenza in caso di calamità;
- collaborazione con gli altri servizi regionali mediante
interventi e predisposizioni di dati nel quadro della difesa
idrogeologica del suolo e dell'ambiente;
- costante aggiornamento di tutti gli interventi nel settore
della difesa del suolo (sistemazioni idrauliche, frane,
valanghe);
- inventariazione, aggiornamento e recepimento di tutte le
strutture presenti sul territorio regionale utilizzabili per
interventi in caso di calamità.
PRESIDENTE:
Metto in approvazione l'art. 1 testè
letto.
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE:
Do lettura dell'art. 2:
Art.
2
Nella pianta organica dei posti e del personale del Servizio
sistemazioni idrauliche e difesa del suolo dell'Assessorato
dell'Agricoltura e delle Foreste sono istituiti i seguenti nuovi
posti:
- un posto di Direttore dell'ufficio regionale di Protezione
Civile (ruolo del personale amministrativo - qualifica
vice-dirigenziale);
- un posto di Geologo (ruolo del personale tecnico -
qualifica vice-dirigenziale);
- un posto di Geometra (ruolo del personale tecnico - V°
livello);
- tre posti di Perito elettrotecnico (ruolo del personale
tecnico - V° livello);
- un posto di Ragioniere (ruolo del personale di ragioneria -
V° livello);
- due posti di Coadiutore (ruolo del personale amministrativo -
IV° livello);
- due posti di Operaio specializzato - elettricista (ruolo
del personale tecnico - IV° livello).
PRESIDENTE:
Metto in approvazione l'articolo 3 testè
letto:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE:
Do lettura dell'art. 3:
Art. 3
Per la nomina al posto di Direttore dell'Ufficio della
Protezione Civile è richiesto il possesso del diploma di laurea in
giurisprudenza o titolo equipollente.
Per la nomina ai posti di perito elettrotecnico è richiesto
il diploma di perito elettrotecnico.
Per la nomina al posto di geologo è richiesto il diploma di
laurea in geologia.
PRESIDENTE:
Metto in approvazione l'articolo 3 testé
letto.
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE:
Faccio presente che d'ufficio verranno
apportate le correzioni che comunque annuncio e che riguardano la
trasformazione in 1983 di tutti gli anni dove si fa riferimento al
1982.
Inoltre al 2° comma, che si riferisce al programma pluriennale
per gli anni 1983 e 1984, queste vengono sostituite con le cifre 84
e 85. Quindi, se il Consiglio è d'accordo su queste correzioni do
lettura dell'art. 4:
Art. 4
L'onere derivante dall'applicazione della presente legge,
previsto in annue £.177.800.000, graverà sul Capitolo 20900 del
bilancio di previsione della Regione per l'esercizio 1983 e sui
corrispondenti capitoli dei futuri bilanci.
Alla copertura dell'onere si provvede:
- per l'anno 1983 mediante riduzione di lire 177.800.000
dallo stanziamento del Capitolo 50.000 "Fondo globale per il
finanziamento di spese per l'adempimento di funzioni normali -
spese correnti" Allegato n. 8 - spese di funzionamento
istituzionale) del bilancio di previsione per l'esercizio 1983, che
presenta la necessaria disponibilità;
-
p
er gli anni 1984-1985 mediante utilizzo per £.
355.600.000 delle risorse disponibili iscritte al programma 1 - 2
personale regionale del bilancio pluriennale 1984-85. A decorrere
dall'anno 1984 gli oneri necessari saranno iscritti con le leggi di
approvazione dei rispettivi bilanci.
PRESIDENTE:
Metto in approvazione l'articolo 4 testè
letto.
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE:
All'art. 5 c'è la variazione nella seconda
riga di "82 in ""83" e per un errore al capitolo in aumento 20900
puramente di battitura, dove c'è scritto "fondo per il personale
addetto ai servizi della Regione" bisogna leggere "spese per il
personale addetto ai servizi della Regione. Fatte queste correzioni
do lettura dell'art. 5.
Art. 5
Al bilancio di previsione della Regione per l'esercizio 1983
sono apportate le seguenti variazioni:
Parte SPESA
in diminuzione
Cap. 50.000 "Fondo globale per il finanziamento di spese per
l'adempimento di funzioni normali - spese correnti"
L. 177.800.000
in aumento
Cap. 20.900 "Spese per il personale addetto ai servizi della
Regione - Stipendi, altri assegni fissi e contributi diversi a
carico dell'Ente"
£.177.800.000
PRESIDENTE:
Metto in approvazione l'articolo 5 testè
letto.
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE:
Do lettura dell'art. 6.
Art. 6
La presente legge è dichiarata urgente ai sensi del terzo
comma dell'art. 31 dello Statuto speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Metto in approvazione l'articolo 6 testè
letto.
ESITO DELLA VOTAZIONE
Presenti: 23
Votanti: 23
Maggioranza: 18 Favorevoli: 23
Il Consiglio approva all'unanimità
PRESIDENTE:
Ci sono dichiarazioni di voto?
Il Consiglio è chiamato per votazione segreta ad esprimersi sul
complesso della legge.
ESITO DELLA VOTAZIONE
Résulta de vote relatif à l'objet inscrit a l'ordre du jour n.
26. Il s'agit de la loi n. 452.
Présents, votants et avis favorables:26
Le Conseil approuve à l'unanimité
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK