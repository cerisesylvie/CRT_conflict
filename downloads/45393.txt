Consiglio Regionale della Valle d'Aosta - Oggetto del Consiglio n. 2147 del 12 gennaio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2147 del 12 gennaio 2023 - Resoconto
OGGETTO N. 2147/XVI - Interpellanza: "Motivi dell'esclusione
degli ovicaprini che non sono in lattazione dal contributo
straordinario a fondo perduto concesso alle imprese agricole per
fronteggiare l'incremento dei prezzi di energia e cereali".
Bertin (Presidente) -
Punto numero 28. Si è prenotato il
consigliere Planaz, ne ha facoltà.
Planaz (LEGA VDA)
- Come anticipato dal collega e vice
presidente Distort, gli aiuti di cui all'articolo 5 della Legge
Regionale 7 novembre 2022, che sono concessi ai sensi della sezione
sezione 2.1. (Aiuti di importo limitato), della Comunicazione della
Commissione europea del 23 marzo 2022 "Quadro temporaneo di crisi
per misure di aiuto di Stato a sostegno dell'economia a seguito
dell'aggressione della Russia contro l'Ucraina e per fronteggiare
la siccità che abbiamo avuto la scorsa estate, in considerazione
dello straordinario incremento dei prezzi dell'energia e dei
cereali conseguente al conflitto internazionale e delle
ripercussioni negative determinatesi sulla reddittività del settore
zootecnico.
E fin qui va tutto bene, abbiamo approvato un documento in
quest'aula, come abbiamo fatto per tutte le altre attività, per
dare una mano e per affrontare queste emergenze.
Tutto bene fino a quando non si vede il bando per recepire
questi fondi, dove si riscontrano delle limitazioni, ma delle
limitazioni che, mi scusi Assessore, non riesco proprio a capire, e
le spiegherò il motivo.
Il contributo è determinato in misura fissa sulla base dei capi
detenuti sulla banca dati nazionale dell'anagrafe zootecnica,
integrati con i dati contenuti nelle banche dati dell'ARER, come di
seguito individuato: 200 euro per le vacche in lattazione, e qui
nessuno dice nulla; 50 euro per i bovini superiori a due anni che
non sono ancora in produzione; e poi trovo una voce, così, che mi
ha così sbalordito: 30 euro per ovino caprino in lattazione,
intendo animali che sono sottoposti a controllo funzionale per la
verifica della produzione del latte nell'anno 2022. Potrebbe anche
starci.
Potrebbe anche starci se poi andando ad analizzare le intere due
razze ovine o caprine... sono una addirittura a triplice
altitudine, e stiamo parlando della pecora Rosset - penso che lei
sia informato - e leggo anche un piccolo articolo: "La pecora
Rosset è una razza originalmente di triplice attitudine (latte e
carne e lana), ma oggi allevata per la produzione solo di carne e
lana". Questo testo lo si trova in qualunque parte dei documenti
della nostra regione. Ovunque si vada a fare una ricerca, magari
uno un po' più informato lo sa che, riguardo al latte, oggi andare
in mungitura su animali di questo tipo non è abbastanza redditizio.
La carne: si produce carne per agnelli di 12-15 chili e agnelloni
di 18-20 chili, anche questi iscritti a un programma di
valorizzazione della carne, anche supportato più volte
dall'Amministrazione regionale, e poi la lana: sappiamo tutti la
valorizzazione che è stata fatta e le peculiarità degli
abbigliamenti.
Io mi chiedo: ma perché viene esclusa una razza così da un
aiuto, che si riferisce a un aiuto per singolo capo di 30 euro e in
più non basta, perché un'altra voce che limitava la percezione di
questo contributo erano i 400 euro, se non si arrivava a un totale
di 400 euro non si poteva neanche fare domanda.
E io vi faccio un esempio banalissimo, visto che oggi siamo in
vena di risolvere problemini. Sono 400 euro; se per un animale di
questo tipo si avesse il diritto di percepire 30 euro... invece un
allevatore che ha 20 animali, 20 animali ovini e caprini di razze
autoctone valdostane non può neanche accedere alla domanda. Non lo
so. 20 capi non è tanto, non abbiamo gli allevamenti della
Sardegna, dove ci sono migliaia di capi, o del Piemonte e
quant'altro.
Una Regione come la nostra ha la particolarità di mantenere
questi piccoli allevamenti che nascono a volte proprio da giovani
che magari acquistano - o gli vengono regalati - dieci-quindici,
due-tre animali; e magari poi avviano un'attività e si trovano
nella condizione di non poter neanche accedere a 400 euro. Non sono
4.000 euro, non so, di cosa stiamo parlando? Perché dobbiamo andare
a mettere un limite così di 400 euro, per lo più per razze come
quella caprina? Se andiamo a leggere il libro di Fondazione
Courmayeur, pubblicato nel 2019, si parla della razza caprina e la
nostra razza caprina valdostana è la più vecchia e addirittura
risale a diecimila anni fa. Allora io mi chiedo: ma di cosa stiamo
parlando?
Se succede qualcosa a un lupo c'è una task-force che va a
salvarlo e qui stiamo parlando di aziende piccolissime, perché ce
ne sono, e sono aziende che non è che tengano i loro animali per
percepire questo contributo, tengono i loro animali esclusivamente
per mantenere una superficie ordinata e pulita attorno alle case,
che magari hanno ereditato dai loro antenati, e magari il modo più
comodo per mantenere questo territorio è mantenere queste specie
animali, che possono sembrare non molto redditizi dal punto di
vista del latte, perché magari comporta un'organizzazione di orari
e di quant'altro per portare a termine tutte le lavorazioni, ma
che, a differenza, possono essere utili, ma molto utili, per il
mantenimento del territorio. E io qui non riesco a capire - e le
segnalazioni le abbiano fatte anche a lei - il motivo per cui
queste razze vengono escluse da questi aiuti.
I quesiti, come lei può immaginare sono: "Per quale motivo non
si possa presentare la domanda di aiuto al di sotto dei 400 euro
per azienda?", che questo era il limite minimo. Poi c'era il limite
massimo: il limite massimo era flessibile, perché a fronte delle
disponibilità dell'Amministrazione regionale si era messo dei
plafond, e fin lì nessuno mette in dubbio nulla.
L'altro quesito: "Per quale motivo vengono esclusi dai premi gli
ovini e i caprini che non sono in lattazione?"
Io non riesco a capire, perché parliamo di una legge, perché
fosse stato compreso nella documentazione che ieri è stata inviata,
diremmo che è colpa della CEE, che è colpa dello Stato italiano,
che noi non possiamo fare niente, siamo blindati, abbiamo le linee
guida.
Ma qui di cosa stiamo parlando? Di una legge che - lo posso
capire - è stata fatta in fretta e furia per dare delle risposte
alle persone che lavorano in questo ambito.
Se lo consente - se vuole rispondermi, non è obbligato, mi
risponderà poi successivamente - io aggiungo un quesito: "Se tutti
quelli che hanno diritto a questo premio l'hanno già ricevuto".
Così tanto per avere chiaro il panorama.
Presidente -
Risponde l'assessore Sapinet.
Sapinet (UV)
- Grazie, collega Planaz, per questa
iniziativa. Con i primi due quesiti faremo un po' la cronistoria di
questa misura. Misura messa in campo - come lei adesso ha ricordato
- un po' con tempi ristretti, perché dovevamo avere prima la
certezza di avere queste risorse, queste risorse così importanti,
ma risorse, come diremo in seguito, erogabili in parte corrente e
quindi non è stato possibile reperirle all'interno dell'avanzo del
2021; quindi risorse che si sono rese disponibili negli ultimi mesi
dell'estate. E poi il terzo quesito, appunto, che ci dà un po' di
prospettiva in questo 2023.
Partirei dal fondo dove i pagamenti della misura zootecnia sono
in corso e in gran parte sono stati espletati entro la fine
dell'anno, altri sono in corso, ovviamente la struttura che si
occupa dei pubblicamente è la medesima che sta seguendo le pratiche
della monticazione, quindi direi un 60-70 per cento di entrambe le
misure, forse anche qualcosa in più dei 75, sono state liquidate
entro la fine dell'anno, le altre sono in corso.
Ovviamente l'inserimento di questa nuova misura ha dato un
surplus di lavoro rispetto alla percentuale dello scorso anno dove
sulla monticazione circa il 90% era stato pagato entro fine anno, e
ovviamente c'è stato qualche ritardo ma va bene, perché comunque è
un ritardo motivato da risorse in più che sono arrivate al
settore.
Rispetto al primo quesito, il quadro temporaneo di crisi per
misure di aiuto di Stato a sostegno dell'economia a seguito
dell'aggressione della Russia contro l'Ucraina, che costituisce la
base normativa comunitaria per la concessione dei contributi
straordinari definiti, come lei stesso ricordava, dall'articolo 5
della Legge Regionale 25 del 2022, intende concedere aiuto alle
imprese agricole che nel corso del 2022 hanno subito gravi perdite
economiche legate allo straordinario incremento dei costi, dei
fattori di produzione, principalmente quindi delle materie prime,
dei cereali per l'alimentazione dei capi e l'aumento dei costi
energetici sostenuti per l'esecuzione dell'attività di stalla.
Stante tale quadro normativo, si è ritenuto che la dimensione
minima per considerare un'impresa zootecnica economicamente
sostenibile sia rappresentata da una consistenza di capi pari a 2
uba, corrispondenti a due capi bovini adulti o otto capi
ovicaprini; inoltre al di sotto di tale consistenza le aziende
zootecniche sono generalmente autorizzate nella modalità
dell'autoconsumo.
Le risorse totali, come si ricorderà, erano 3.000.000 di euro,
quindi, come detto, erogabili in parte corrente, e quindi non
reperibili all'interno dell'avanzo, quindi contenute diciamo con
discreta fatica per il loro recupero; quindi non è stato banale.
Ovviamente andavano posti dei limiti, così come lei oggi pone la
questione del limite minimo, anche porsi dei quesiti per quello che
riguarda il limite massimo. Diciamo che sono i limiti, come i
contenuti, condivisi, in seguito a vari - direi anche numerosi -
confronti e incontri con l'associazione di categoria.
Per quel che riguarda il secondo quesito, l'aiuto al settore è
stato concepito per sostenere le aziende dedicate alla produzione
del latte, che per mantenere il loro livello di produzione hanno
dovuto sostenere dei maggiori costi di gestione e
alimentazione.
In una prima stesura della legge regionale era stato previsto di
concedere il sostegno straordinario solo ai capi legati alla
produzione di latte, sia bovini che ovicaprini. Poi in un secondo
momento, anche in seguito e durante questi confronti con le
associazioni del settore, si è deciso di introdurre un sostegno,
anche se di importo più limitato, anche alle manze con età
superiore ai 24 mesi
-
in quanto, come lei che è un
operatore del settore sa, questi capi nelle aziende dedicate alla
produzione di latte, rappresentano la rimonta aziendale, ossia i
capi allevati - per garantire il mantenimento del potenziale
produttivo delle aziende e quindi per assicurare la continuità
produttiva delle aziende zootecniche; fondamentale soprattutto
quest'anno laddove alcune aziende hanno dovuto abbattere dei capi
produttivi per contenere i costi di alimentazione e gestione della
stalla.
In tale modo non si è quindi inteso sostenere dei capi
improduttivi, ma piuttosto concedere un aiuto a quei capi che nelle
aziende produttive sono allevati per diventare a breve, o sono già
diventati, produttivi in termine di produzione di latte.
Diversamente, per le aziende del settore ovicaprino dedite alla
produzione di latte ma che per scelta non effettuano controllo
funzionale sarebbe stato difficoltoso individuare correttamente i
capi destinati alla rimonta interna.
In seguito alle interlocuzioni e a ulteriori confronti poi
emersi, come le segnalazioni giustamente sono arrivate a lei, ma
sono arrivate anche a noi in seguito poi al termine del tempo per
presentare la domanda, ecco che ci si è attivati al fine di porre
in atto dei ragionamenti e dei correttivi che potranno essere messi
in campo durante questo 2023. Nel corso infatti degli ultimi anni
le aziende del settore ovicaprino hanno avuto un progressivo
aumento di numero di addetti
,
e di capi, e sicuramente
svolgono - lo diceva anche lei - un'importante funzione dal punto
di vista di preservazione dei pascoli nelle zone marginali, in
quelle zone di territorio più difficili. In molti casi si tratta
tuttavia di attività che ancora non rivestono un carattere
imprenditoriale, trattandosi spesso di aziende senza la Partita
Iva, che rappresenta la condizione minima per poter usufruire dei
contributi previsti dagli aiuti di Stato.
Tuttavia, come dicevo, su questo aspetto si sta appunto
ragionando per dare in questo anno un correttivo, un aiuto, e per
evitare quella che è chiaramente una disparità; va detto che il
quadro temporaneo è stato prorogato sino al 31 dicembre 2023, e
quindi nell'ambito di altri aiuti straordinari con un'attenzione
puntuale al settore ovicaprino, che laddove possibile, è stato
preso in considerazione negli ultimi anni  nell'erogazione ad
esempio di aiuti quali ad esempio il premio di pascolamento,
proprio al fine di riconoscere l'importante lavoro di mantenimento
del territorio.
Infine, va detto che una specifica azione di confronto costante
nel tempo è stata messa in atto e verrà portata avanti con il
singolo settore; questo confronto avviene regolarmente all'interno
degli incontri con ARER, però si vuole dare effettivamente più
spazio e maggiore attenzione al settore andando a creare veramente
degli incontri frequenti e continui con il singolo settore, al fine
di evitare poi in futuro disparità.
Presidente -
Replica il consigliere Planaz.
Planaz (LEGA VDA)
- Guardi, Assessore, non riesco a
capire proprio. Mi perdoni. Ma intanto parliamo di cifre, di
quattro-cinquemila capi bovini.
Lei mi ha detto che il plafond era di 3 milioni, può dire tutto
quello che vuole, ma stiamo parlando di quattro- cinquemila capi
valdostani, ovini e caprini, tra Saanen e anche altre razze, e io
immagino - facendo un calcolo veloce, non sono andato a cercarmi i
dati - che stiamo parlando di 2000-2500 capi, stiamo parlando di 30
euro a capo, 60.000 euro, diviso tra tutte le aziende valdostane; e
intanto le risorse che dovevano essere assegnate non sono bastate
lo stesso, andava poi suddivisa, c'era un cento euro meno per
azienda e andavamo a dare un aiuto a tutte le aziende senza
differenziare così, perché l'ha detto lei. Io potrei anche credere
e dire: premiamo o aiutiamo solo le aziende che producono latte -
io non sono d'accordo - escludiamo quelle che producono carne o
altri derivati, o allevamento, perché forse hanno meno costi, e non
è così e glielo garantisco; però dal momento che siamo andati - ma
non per me, non deve fare felice me - dal momento che siamo andati
anche a premiare dei bovini improduttivi, io penso che una piccola
riflessione anche su queste categorie era da fare; soprattutto per
il motivo che le ho detto prima, perché non possiamo fare finta di
niente, perché, ad esempio, su questo documento che ho stampato
oggi leggo: "Cosa fare per salvare una razza come la Rosset". Cosa
fare? La escludiamo dai premi? Aggiungiamo un po' di lupi? Siamo
d'accordo su questo? Non so, Assessore, mi consenta che le faccia
due battute che possono sembrare anche un po' così... però non è
questa la direzione. Dobbiamo avere attenzione per tutte le
aziende, e questo documento arriva oggi ma non è una combinazione,
ma a fronte a tutto quello che dovremmo decidere, perché questa
misura è una misura di emergenza che dura solo, per fortuna...
speriamo che duri solo per quest'anno, e che un altro anno la
situazione si sistemi, che non abbiamo più bisogno d'intervenire
con risorse pubbliche per andare a coprire le emergenze, ma quando
parliamo di un piano del PSR di quattro-cinque anni e andiamo a
fare degli errori così, significa solo far chiudere altre aziende.
Poi io posso capire che - di nuovo, ci risiamo - per le linee guida
con meno di due Uba non si è considerati un'azienda agricola, posso
capirlo, ma noi potremmo anche andare in deroga come Regione
autonoma Valle d'Aosta, anche per il semplice fatto che molte
aziende che oggi sono presenti sul nostro territorio e che lavorano
e sono ben strutturate, sono partite con una capra. E le faccio un
altro esempio: nella mia esperienza lavorativa ho conosciuto una
persona che oggi ha 2.000 capi bovini e 14 anni fa è partita con
una capra. E questo dà il senso che una persona, o un giovane, che
abbia voglia d'inserirsi in questo lavoro, ma che si trova tutti
questi paletti, che poi non riesca a capire: "Ma perché a un mio
amico che ha due manzi gli hanno dato i soldi e a me non danno
niente?". Perché poi parliamo di 400 euro che, diviso su tutte le
aziende valdostane, penso che nessuno andrà a rimproverare le altre
aziende se gli mancheranno 50 euro sulla retribuzione di quello che
doveva percepire.
Per questo io continuo a dire che bisogna avere molta più
attenzione e soprattutto con quello che andiamo a lavorare in
questi giorni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK