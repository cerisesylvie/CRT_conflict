Consiglio Regionale della Valle d'Aosta - Oggetto del Consiglio n. 199 del 7 ottobre 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 199 del 7 ottobre 1970 - Resoconto
OGGETTO N. 199/70 - Disegno di legge regionale concernente:
"Provvedimenti di variazione del bilancio di previsione della
Regione per l'anno finanziario 1970".
Chantel
(P.S.I.)
- Ognuno di voi ha avuto
l'allegato che ha potuto leggere; ci sono delle variazioni
necessarie nel bilancio, vero, e gli aumenti per le complessive
lire 406 milioni 950 mila dell'allegato disegno di legge e ci sono
riduzioni per complessive lire 455.200.000 ed aumenti per
complessive lire 862.150.000 delle previsioni di spese dell'art. 3
all'allegato disegno di legge.
"3) contabilità speciali comprese nelle parti che compensano
nelle entrate e nelle spese del nuovo capitolo gestioni fondi per
conto dell'ente ospedaliero regionale ufficio ex-Istituto regionale
assistenza materna infantile di Aosta con lo stanziamento di lire
130.000.000 di cui agli artt. 2-4 allegato disegno di legge.
In merito alle variazioni proposte si fa presente quanto segue:
le maggiori entrate per complessive lire 406.950.000 risultano così
ripartite: cap. 16 "proventi della casa da gioco di Saint-Vincent":
aumento per lire 320.000.000 (la variazione è proposta in base
all'andamento del gettito dei proventi)".
Dico subito una cosa: voi mi avete portato l'art. 17 in
anticipo, allora io dico subito che qui ci vuole una correzione -
volevo fare una correzione - non ci sono più i venti milioni di
aumento, ah va bene -, volevo fare una correzione ma allora
lasciamo com'è.
Capitoli 107-112-113-116-117: aumenti per complessive lire
86.950.000 (gli aumenti sono proposti tenuto conto delle
assegnazioni di fondi disposte dal Ministero dell'Agricoltura e
Foreste per le finalità di cui alla legge 27.10.1966 n. 910,
riguardanti i provvedimenti per lo sviluppo dell'agricoltura (Piano
Verde).
Spese
: per le maggiori spese, previste in complessive
lire 862 milioni 150.000, risultano finanziate per lire 406.950.000
dal gettito maggiori entrate e per lire 455.200.000 da riduzioni
degli stanziamenti di spesa indicati all'art. 3 del disegno di
legge.
Nel loro complesso, e per ogni Assessorato, le maggiori spese
sono così distribuite:
Finanze
: per il personale + 11.500.000; per altre spese
7.400.000. Spese generali 18.900.000.
Io credo che queste voci le discuteremo volta per volta quando
saranno riportate in caso di...
Agricoltura e Foreste
: - 27.000.000 + 113.950.000 spese
in conto capitale; sono 86.950.000 di maggiori spese.
Industria e Commercio
: - 43 milioni spese in conto
capitale, + 43 milioni.
Lavori pubblici
: + 20 milioni + 40 milioni, totale 60
milioni di spese.
Pubblica istruzione
: + 23.500.000 + 158.500.000 -
12.000.000 spese in conto capitale = 170 milioni.
Sanità ed Assistenza
: + 10.100.000 - 10.100.000.
Turismo, Antichità e Belle Arti
: + 77.200.000 -
16.200.000 61 milioni.
Le norme degli articoli dal 5 al 14 dell'allegato disegno di
legge riguardano modificazioni da apportare ai limiti di spese
annue iniziali già previste da alcuni articoli della legge
regionale 9 giugno 1970 n. 12, di approvazione del bilancio di
previsione della Regione per l'anno 1970.
In relazione a quanto sopra, si sottopone all'esame e
all'approvazione del Consiglio regionale l'allegato disegno di
legge regionale concernente variazioni al bilancio di previsione
regionale per l'anno 1970.
Per la parte forse meno chiara che riguarda la terza:
Istituzione di contabilità speciali
, voi sapete che
l'Istituto regionale Infantile Materno è stato passato come Ente
Ospedaliero. L'Amministrazione però è rimasta affidata, come quella
del Mauriziano, al Mauriziano sino a fine anno e, diciamo, in
contabilità fino a dicembre, per quel che riguarda l'istituto
Materno Infantile con la Valle.
Sono accordi presi anche dal lato amministrativo, col
Commissario unico che è l'Avv. Vittorino Bondaz.
Naturalmente qui sono stati messi in bilancio i 130 milioni di
spesa e i 130 milioni che saranno riacquistati nella contabilità
quando sarà definita la contabilità di dare e avere sull'Istituto
Materno e Infantile, corrispondente poi a suo turno con la stessa
contabilità che produrrà il Mauriziano come Ente Ospedaliero
unico.
Legge regionale: Provvedimenti di variazione del bilancio di
previsione della Regione per l'anno finanziario 1970. Ve lo debbo
leggere o ... (
voci
: No, non è necessario) ...Se ci sono
delle spiegazioni da dare, io...
Montesano (P.S.D.I.)
- Chi chiede la parola?
Fosson
(U.V.)
- Io volevo solo chiedere
un'informazione. Al Cap. 857 in diminuzione, alla pag. 4 -
Contributi ai Comuni per lo studio e l'elaborazione di piani
regolatori e regolamenti edilizi - c'è una diminuzione di 50
milioni. Noi avremo dopo, invece, una legge che stanzia invece 70
milioni. Volevo solo sapere: questa diminuzione, siccome non ho
sottomano il bilancio del 1970 e non ho avuto tempo di andare a
vedere, volevo sapere se questa è una diminuzione perché c'era uno
stanziamento superiore nel bilancio del '70 e quindi, prevedendo la
legge solo 70 milioni per l'anno 1970 questa diminuzione sia
conseguente, oppure avere la spiegazione perché, siccome non la
trovo poi nell'altra parte.
Maghetti (P.L.I.)
- Ho delle perplessità su questa legge
e preciso: l'art. 1 parla di assegnazione gratuita di libri a tutti
gli studenti per corsi non esistenti nella Valle d'Aosta.
Montesano (P.S.D.I.)
- No, no, guardi, Maghetti, siamo
sull'oggetto 17, dopo, quando verrà l'oggetto n. 8 e allora.
Altri che chiedono la parola sull'oggetto n. 17: variazioni di
bilancio?
Germano (P.C.I.)
- Ma, allora ho cominciato con un ma! E
Dolchi qui mi dice, in italiano non si comincia con "ma", però,
quando si è perplessi, si comincia anche con "ma". Ed io sono
perplesso su queste variazioni di bilancio, non perché non ne
intenda lo scopo, cioè è un assestamento interno del bilancio che
normalmente si fa a fine d'anno, ma direi per i precedenti
politici.
Noi avevamo detto, quando abbiamo discusso del bilancio, che
approvavamo quel bilancio e c'era un impegno della Giunta di
rivedere sull'impostazione politica ed economica il bilancio. Il
tempo, tutto quanto, non ha permesso che questo avvenisse, però
l'Amministrazione, in questo frattempo, salvo il lodevole sforzo
dei libri delle Scuole secondarie, dell'aumento delle borse del
bilancio, per la Scuola in sostanza, nella direzione della riforma
della scuola e della gratuità, iniziativa che abbiamo approvato e
che è evidentemente apprezzabile, salvo questo, ha seguito, forse
con maggiore serietà, forse senza preoccuparsi eccessivamente come
una volta degli aspetti elettorali, ha seguito però la vecchia
trafila dell'Amministrazione.
Io capisco il tempo breve a disposizione, capisco anche che vi
sono state delle tristi eredità da risolvere e assorbire, però
bisognava secondo noi, e bisogna, diciamo bisogna, fare
diversamente.
Le lotte operaie e giovanili hanno posto l'accento, direi, hanno
posto al centro di ogni attività politica e sociale l'esigenza di
portare avanti una nuova politica economica in tutti i settori, Ciò
vale per lo Stato, come per tutti gli Enti pubblici e privati, ma
vale anche per gli Enti locali, vale anche per la nostra
Regione.
Occorre fare un taglio netto con le spese improduttive e
parassitarie che ancora si continuano a fare, e capisco anche che
non è facile perché occorre sciogliere dei nodi, vincere delle
resistenze antiche e anche moderne, legate all'elettoralismo, al
clientelismo e così via. Però bisogna fare un taglio netto in
questo senso e occorre fare delle scelte coraggiose per gli
investimenti che devono essere tesi nella scuola come prioritario,
come si sta facendo e come apprezziamo, ma anche nella direzione
della creazione di nuovi posti di lavoro e nell'affrontare in modo
nuovo il problema del superamento della crisi e dello sviluppo
dell'agricoltura di modo che, puntando sul sostegno, sull'aiuto al
potere reale del salario operaio o al reddito del contadino si
possa avviare la nostra amministrazione e la vita economica della
Regione verso la riforma dei temi più fondamentali che stanno
davanti alla nostra attività.
Perciò noi votiamo questo assestamento di bilancio, queste
variazioni del bilancio, però ricordiamo alla Giunta l'impegno
assunto in occasione dell'approvazione del bilancio e ci auguriamo
che per il prossimo bilancio vi siano da una parte l'assestamento,
la sicurezza della situazione finanziaria per la nostra Regione,
quindi la risoluzione del problema del riparto e, in secondo luogo,
che si affronti un bilancio programmato che faccia delle scelte che
siano quelle che più corrispondono agli interessi dell'economia
della nostra Regione.
Detto questo, io farò poi alcune domande quando esamineremo
articolo per articolo per conoscere meglio alcune questioni.
Montesano (P.S.D.I.)
- Altri che chiedono la parola?
(
voce
) Dopo, dopo le dichiarazioni di voto, dopo la
votazione degli articoli.
Allora si passa alle risposte, se vuol darle, per intanto a
Germano, l'Assessore alle Finanze.
Se qualcuno chiede la parola... L'Assessore Milanesio mi
pare.
Milanesio
(P.S.I.)
- ...se non vado errato, il
Consigliere Fosson aveva chiesto chiarimenti in merito al 857. La
giustificazione è molto semplice: noi, con la legge che è
all'ordine del giorno di questo Consiglio, e che prevede un certo
meccanismo per la concessione dei contributi ai Comuni per la
redazione di strumenti urbanistici, riteniamo che la somma
stanziata quest'anno, più la somma che è a residuo dell'anno
precedente, sia largamente sufficiente a coprire i fabbisogni che
si manifesteranno quest'anno. Quindi abbiamo ritenuto opportuno
diminuire lo stanziamento esistente quest'anno perché altrimenti
questi fondi sarebbero andati a residuo. Su questa voce rimarranno
disponibili 80 milioni, cioè 20+60 di residuo, che sono largamente
sufficienti a coprire tutti i fabbisogni di quest'anno.
Montesano (P.S.D.I.)
- Altri interventi?
Allora si passa all'esame articolo per articolo della legge.
Articolo 1.
Bordon (D.C.)
- Penso sia meglio, così poi, dopo, noi non
dobbiamo intervenire più.
Penso che questa mia dichiarazione di voto, anche se un po'
anticipata, sarà molto più breve e meno demagogica di quella che ha
fatto il Consigliere Germano parlando di "tristi eredità", sono
dichiarazioni demagogiche perché vorrei solo ricordare allora che
se esistono queste tristi eredità ovviamente siedono su quel banco
del Governo un sacco di Assessori che hanno contribuito ad
ereditare quello che loro avrebbero fatto, questo tanto per
cominciare. Ma non è qui, non vogliamo star a perdere tempo.
Il Gruppo della D.C. ha osservato, ha studiato, ha visto,
esaminato attentamente queste variazioni e ha effettivamente delle
perplessità su certe modifiche apportate specialmente su certi
capitoli di spesa, per cui per non stare a perdere tempo - perché
poi, quando si sia discusso dei 10 milioni su, dei 10 milioni giù,
abbiamo ottenuto quello che volevamo prima, quindi la Democrazia
Cristiana fin da adesso dichiara di astenersi dal votare queste
variazioni. Molto semplice, così non perdiamo tempo.
Montesano (P.S.D.I.)
- Un attimo, Presidente della
Giunta, se permette sentiamo prima, così può dare una risposta
anche al Consigliere Maghetti.
Maghetti (P.L.I.)
- Ho guardato l'art. 1.
Montesano (P.S.D.I.)
- Ma non siamo ancora passati...
Un attimo. Allora la parola al Presidente della Giunta.
Dujany
(D.P.)
- Ho preso atto della dichiarazione
fatta dal Consigliere Bordon che si conclude con un'astensione ed è
comprensibile. Avrei preferito che questa conclusione fosse stata
oggetto di una logica conseguenza di determinate considerazioni e
avrei preferito che fossero state precisate quelle voci che ritiene
che non siano di soddisfazione sua e che hanno portato come
conseguenza all'astensione.
Bordon (D.C.)
- Presidente della Giunta, l'ho fatto
proprio per non perdere tempo perché le osservazioni sarebbero
state troppe e quindi ho ritenuto di non entrare nei
particolari.
Montesano (P.S.D.I.)
- Allora, chi apre la discussione
sull'art. 1?
Maghetti (P.L.I.)
- Volevo soltanto chiedere questo. Si
parla di assegnazione gratuita di libri di testo per le materie di
insegnamento di alunni per scuole che non esistono più in Valle
d'Aosta.
Montesano (P.S.D.I.)
- Consigliere Maghetti, Le ho detto
che stiamo parlando della legge: Variazioni di bilancio, oggetto n.
17. Poi, subito dopo, verrà quell'oggetto n. 8 bis.
Allora, sull'art. 1 chi approva alzi la mano.
Contrari? Astenuti? Prego il Segretario di fare bene attenzione.
Allora ripetiamo le votazioni, Prego che alzino le mani i
favorevoli che si possa contare.
Andrione
(U.V.)
- 22 favorevoli, almeno. Facciamo
la controprova con gli astenuti. 5-6 con il Presidente
Montesano.
Montesano (P.S.D.I.)
- Io sono conseguente all'astensione
sull'approvazione del bilancio.
Allora il Consiglio approva con 23 favorevoli e 6 astenuti.
Art. 2 - Chi chiede la parola? Chi è favorevole alzi la mano,
contrari? Astenuti? Il Consiglio approva.
Art. 3 - Interventi? Chi è favorevole alzi la mano, contrari?
Astenuti? Il Consiglio approva.
Art. 4 - Chi è favorevole alzi la mano. Dica, dica.
Manganoni
(P.C.I.)
- Solo una spiegazione,
all'Assessore all'Agricoltura.
In meno 30 milioni per i lattodotti e impianti annessi. Volevo
chiedere: quanti lattodotti sono stati costruiti, o in costruzione
o per quanti sono state inoltrate le domande.
Maquignaz
(D.P.)
- ... come per tutti i
provvedimenti nuovi anche questo non ha ancora trovato
quell'adesione da parte degli agricoltori.
Abbiamo due impianti in costruzione nella località del Breuil in
quanto che si è sentita la necessità, essendoci il caseificio, -
siccome i conduttori degli alpeggi conferiscono il latte al
caseificio, - quindi lì hanno veramente iniziato a fare queste
opere, opere che però non raggiungono l'ammontare complessivo mi
pare di 12-13 milioni. Quindi, effettivamente, questo
provvedimento, per il momento, non è ancora sufficientemente
sentito. Noi cerchiamo di diffondere i vantaggi e l'utilità che può
venire da questi lattodotti, se fatti bene, se curati soprattutto
sotto l'aspetto igienico e sotto la pulizia, però dobbiamo trovare
la corrispondenza negli agricoltori.
La legge prevede lo stanziamento dei 30 milioni e quindi si è
messo i 30 milioni, però, per il momento non si utilizzano perché
avevamo ancora a residuo i fondi dell'anno scorso.
Manganoni
(P.C.I.)
- Questo articolo 3,
lunghissimo... (
Montesano:
ma stiamo parlando dell'art. 4)
...Sì, ma, praticamente, tutte le voci dell'art. 3 - io l'ho
votato, lo approvo, sono d'accordo, ma qui voglio chiedere, voglio
fare una considerazione all'Assessore al Turismo.
Cap. 801... (
Montesano:
è stato votato) ...d'accordo,
però io le ho detto prima che siccome questo articolo non finiva
più, io pensavo che dal 3 arrivare al 4, tutte queste voci... di
mezzo, poi mi sono accorto che il 4 era l'ultimo. Quindi è votato
ed io confermo il mio voto favorevole a questo. Più che una
spiegazione è una raccomandazione: qui aumentiamo di 30 milioni e
ce n'erano già 100 e rotti sul bilancio. Ora io non voglio entrare
nel merito di come questa propaganda turistica è fatta, sarà fatta
anche bene, io non discuto di questo; però l'azione positiva fatta
da questa propaganda turistica viene neutralizzata e annullata dal
sistema che c'è oggi in Valle ed è la questione dei prezzi.
Io sono stato in ferie, ho girato un pezzo d'Italia, quest'anno,
cito un solo caso: Pisa, dove c'è la Torre, la piazza,
centralissima, ebbene io ho pagato il caffè 60 lire, va bene?
Non parlo di altri casi, ne potrei citare un'infinità. In tutti
i locali dove io sono entrato c'erano i prezzi esposti fuori, ben
visibili e non nascosti dietro l'armadio della cucina.
Ora, io lo so che non è semplice, però se si incominciasse
almeno a - e poi, osservi, là, le tabelle di tutti i bar, di tutti
gli esercizi pubblici, erano tutte uguali, non una grossa e l'altra
piccola - con dei caratteri ben visibili che anche da qui a lì si
leggeva: caffè L. 60, o la birra lire 100, messi davanti alla
vetrina in modo che il consumatore sapeva che se il caffè costava
60 lire e dentro poi gliene chiedevano 120, come succede in certe
località della Valle d'Aosta, quello poteva anche dire: ma qui non
ci siamo!
Ora, è possibile, almeno, per fare un primo passo sulla
limitazione di questi prezzi, pretendere questa esposizione dei
prezzi visibili su tutti gli esercizi pubblici?
Nel resto dell'Italia c'è, ora io penso che... Ma non dei papiri
piccoli così e nascosti che nessuno li vede. Bene esposti davanti;
o davanti al bar, o davanti al banco della consumazione o davanti
alla vetrina. Questo è un problema che io pongo perché le
considerazioni che io mi sono sentito sono queste: "ah! Lei è della
Valle d'Aosta! Bella la Valle d'Aosta, l'ho visitata: Courmayeur,
Cervinia, magnifico, ma non mi parli dei prezzi". Questi erano, e
lo sono, e non solo qui, anche all'estero, i commenti generali.
Ora, se noi vogliamo incrementare il turismo, non è sufficiente
la propaganda turistica perché noi spendiamo centinaia di milioni
all'anno e se poi dopo senti questi commenti in giro.
È inutile che noi scriviamo sui giornali: "visitate la Valle
d'Aosta" e che poi quelli che vorrebbero venire in Valle d'Aosta
dicono: "e che, vado su a farmi pelare!".
Sia chiaro, questo non si riferisce a "tutti" gli esercizi,
ristoranti, bar, ecc., perché ci sono anche di quelli onesti. Ma
basta un certo numero di disonesti, di esosi, per squalificare
completamente il turismo valdostano.
Ora, voi mi direte che io sono monotono, che queste cose le ho
già dette tante volte. È vero, ma siccome non si corre ai ripari, e
si continua col solito andazzo con gravissimo danno per il turismo
della Valle d'Aosta, vogliamo cominciare a fare qualche cosa?
Montesano (P.S.D.I.)
- Io chiederei un po' di attenzione
ai Consiglieri. Quando un articolo è stato votato bisogna rendersi
conto che non si può riprendere la parola su un articolo che è già
passato.
... ho ragione perché si dice: non mi veniva più, io alzo la
mano, voglio la parola...
Adesso diamo la parola all'Assessore Milanesio.
Milanesio
(P.S.I.)
- Effettivamente quello che
dice il Consigliere Manganoni è in gran parte vero. Io posso
assicurarlo che abbiamo iniziato un'azione di controllo e anche di
repressione di certe manifestazioni non compatibili con il tipo di
turismo che noi vogliamo avere e stiamo propagandando, d'intesa con
gli organi competenti, cercheremo di promuovere questa esposizione
di prezzi - che già avviene però - cercheremo di promuoverla in
forme più vistose, e, diciamo così, più incontrovertibili.
Perché cosa succede? Molto spesso si espone il prezzo della
tazzina di caffè al banco. Nel dehors possono anche farti pagare il
servizio in modo tale da raddoppiare il prezzo al banco. Quindi noi
chiederemo che specifichino anche quanto può costare la tazzina di
caffè o la consumazione presa dentro il bar o fuori dal bar dove
c'è il dehors.
Montesano (P.S.D.I.)
- Art. 4 - Interventi? Chi approva
alzi la mano. Mi pare che sia entrato dopo l'art. 3 il Consigliere
Ramera. Ha votato già l'articolo 3 Ramera? Io prego i Signori
Consiglieri di rimanere in aula nel periodo delle votazioni.
Contrari? Astenuti? Il Consiglio approva.
Art. 5 - Chi approva alzi la mano. Contrari? Astenuti?
Il Consiglio approva.
Articoli 6, 7, 8, 9, 10, 11, 12, 13, 14 e 15 - Stesso
risultato.
Si passa alla votazione a scrutinio segreto della legge.
Risultato della votazione: presenti 30, votanti 24, favorevoli
23, contrari uno, astenuti 6, il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK