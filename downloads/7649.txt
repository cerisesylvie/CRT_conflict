Consiglio Regionale della Valle d'Aosta - Oggetto del Consiglio n. 737 del 4 ottobre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 737 del 4 ottobre 1989 - Resoconto
OGGETTO N. 737/IX - Notizie di osservazioni, da parte del
Ministero dell'ambiente, sul piano regionale di smaltimento dei
rifiuti
(Interpellanza)
.
Presidente - Do lettura dell’interpellanza
presentata dai Consiglieri Mafrica e Bajocco:
INTERPELLANZA
In data 21 luglio 1989, con propria deliberazione n. 6911, la
Giunta regionale ha approvato una proposta di piano regionale di
smaltimento dei rifiuti, ai sensi della legge 441/87.
Nelle premesse della deliberazione si legge che "...tale piano,
redatto in testo provvisorio, è stato inviato con nota in data
27/06/1988, prot. 31100/5 ASS al Ministero
dell’Ambiente..." e che " ... non sono pervenuti
alla Regione rilievi sulla conformità di detto piano
regionale".
Secondo notizie giunte al gruppo comunista sarebbe invece stato
emanato, ma non ancora pubblicato, un decreto del Ministero
dell’Ambiente, in data 19 luglio 1989, nelle cui
premesse si giudicherebbe il piano predisposto dalla Regione come
incompleto e necessario di adeguamento, per quanto riguarda:
- qualità e quantità dei rifiuti prodotti;
- sistemi di smaltimento esistenti;
- raccolta differenziata;
- sistemi di conferimento, raccolta e smaltimento dei
rifiuti;
- fabbisogni finanziari;
- relazione generale;
- documentazione cartografica
Il decreto in questione condizionerebbe inoltre
l’erogazione delle risorse finanziarie da parte
dello Stato alla previa approvazione da parte degli organi
statutariamente competenti delle integrazioni necessarie a sanare
le carenze rilevate.
Ciò premesso, i sottoscritti Consiglieri regionale del Gruppo
comunista
interpellano
l’Assessore alla Sanità ed Assistenza Sociale per
sapere:
1) se le notizie relative al decreto del Ministero
dell’Ambiente corrispondono al vero;
2) se il piano approvato dalla Giunta è lo stesso che sarebbe
stato giudicato come carente dal Ministero
dell’Ambiente;
3) per quali motivi detto piano non è stato portato alla
discussione in Consiglio regionale o perlomeno
all’esame della Commissione competente.
Presidente - Ha chiesto di illustrare
l’interpellanza il Consigliere Mafrica, ne ha
facoltà.
Mafrica (PCI)
- C’è un piccolo giallo sul
piano dei rifiuti, su cui chiediamo alla Giunta delle
spiegazioni.
La Giunta ha approvato con una propria deliberazione del 21
luglio una proposta di piano regionale di smaltimento dei rifiuti e
nelle premesse di questa deliberazione si dice che questo piano non
aveva ricevuto osservazioni negative da parte del Ministero
dell’Ambiente.
Invece, per notizie che sono giunte al nostro Gruppo, sarebbe
stato emanato in data 19 luglio un decreto del Ministero
dell’Ambiente, con cui il piano regionale della
Valle d’Aosta viene giudicato come incompleto per
tutta una serie di ragioni che riguardano, per esempio, i problemi
dei sistemi di smaltimento esistenti, della raccolta differenziata,
dei sistemi di conferimento, raccolta e smaltimento dei rifiuti,
dei fabbisogni finanziari, della documentazione cartografica.
Siccome questo decreto del Ministero
dell’Ambiente condizionerebbe
l’erogazione di fondi per investimenti nel campo
dello smaltimento dei rifiuti alla congruità del piano rispetto
alle direttive fissate dalle leggi dello Stato, vorremmo sapere
dall’Assessore alla Sanità se la Giunta ha approvato
un piano, quando già quella proposta di piano era stata giudicata
negativamente da parte dell’Assessore
all’Ambiente. Vorremmo sapere, cioè, se
c’è stata una comunicazione, se si tratta dello
stesso piano e come mai è potuto avvenire questo scollamento fra
l’attività della Regione e le indicazioni di questo
Ministero.
Vorremmo anche sapere perchè documenti di quel rilievo (noi non
abbiamo preso visione di questo piano, non ci risulta che sia stato
discusso in Commissione, non ci risulta che sia stato discusso in
altre sedi, tranne in Giunta) non vengono portati anche
all’esame del Consiglio regionale.
Il problema dello smaltimento dei rifiuti nella nostra Regione
sta diventando sempre più complesso: opere da anni avviate sembra
che ancora non siano partite; programmi di intervento per la
raccolta differenziata, per lo smaltimento, sono sempre in fase di
predisposizione. Vorremmo conoscere e avere la possibilità di
discutere di argomenti di questo tipo, che secondo noi sono di
competenza del Consiglio regionale; essendo il piano qualcosa che
dà indirizzi, la competenza è, crediamo, del Consiglio
regionale.
Presidente
- Ha chiesto di parlare
l’Assessore alla Sanità ed Assistenza Sociale
Lanièce, ne ha facoltà.
Lanièce (DC)
- Secondo la competenza prevista
dall’apposita normativa, la nostra Regione ha
provveduto alla elaborazione del piano di organizzazione dei
servizi di smaltimento dei rifiuti secondo i criteri forniti,
limitatamente ai rifiuti solidi urbani, dal Ministero
dell’Ambiente con DM 28 dicembre 1987, n. 559.
La bozza di detto piano pertanto è stata trasmessa al Ministero
unicamente ai fini della concessione dei finanziamenti previsti
dalla legge 441/87 per l’adeguamento ed il
potenziamento degli impianti di smaltimento dei rifiuti solidi
urbani esistenti e per la realizzazione di nuovi impianti.
Il Ministero dell’Ambiente, con decreti 2 maggio
’88 e 13 maggio ’88, ha assegnato
alla nostra Regione 2 miliardi 683 milioni per
l’adeguamento ed il potenziamento degli impianti
esistenti e 1 miliardo 948 milioni per la realizzazione di nuovi
impianti.
Con decreto 30 settembre 1988 il Ministero stabiliva
l’invio del piano della nostra Regione alla
Commissione tecnico-scientifica per l’esame di
conformità. Detta Commissione ha reso noto le proprie osservazioni
con decreto ministeriale 19 luglio 1989, pur dovendosi esprimere
entro il termine di 30 giorni dalla pubblicazione del decreto di
conformità del piano.
Il piano della nostra Regione, limitatamente ai rifiuti solidi
urbani, è stato dichiarato conforme ai criteri di cui al DM 28
dicembre 1987, n. 559, fatte salve alcune integrazioni da apportare
allo stesso. Il nostro Assessorato ha già provveduto alla
elaborazione del nuovo testo, che è stato successivamente approvato
dalla Giunta regionale con deliberazione n. 9020 del 29 settembre
ultimo scorso.
Quanto sopra premesso si precisa che:
- le integrazioni richieste dal Ministero non sono di natura
sostanziale, ma si riferiscono unicamente alla migliore
specificazione dei dati forniti sulla bozza precedente di
piano;
- la parte del piano esaminata dal Ministero si riferisce
unicamente agli interventi sullo smaltimento dei rifiuti solidi
urbani, con esclusione dei rifiuti speciali tossici e nocivi, e
pertanto tale sezione del piano comprende solo interventi su cui il
Consiglio regionale si era già espresso in occasione
dell’approvazione delle leggi regionali 16 agosto
1982 n. 37 e 16 giugno 1988, n. 44 (ecco il motivo per cui non è
stato riportato in Consiglio, perchè è stato già approvato con
legge regionale), relative alla realizzazione
dell’impianto di compattazione e delle stazioni
intermedie di raccolta dei rifiuti solidi urbani;
- la sezione del piano relativo allo smaltimento dei rifiuti
speciali tossici e novici è in corso di trasmissione al Consiglio,
per l’approvazione definitiva, secondo quanto
disposto dalla deliberazione di Giunta testè citata, n. 9020 del 29
settembre.
Non è stato possibile trasmetterlo prima in quanto
l’emanazione della legge 441/87, DPR 24 maggio 88,
n. 203 e 236, nonchè della legge 475/88, ha comportato il riesame
parziale delle proposte elaborate in merito agli impianti previsti
per lo smaltimento dei rifiuti speciali tossici e nocivi.
Comunque il Consiglio verrà senz’altro investito
per la parte nuova del piano, mentre la parte precedente era stata
già approvata con il visto delle due leggi testè citate.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Prendiamo per buone le spiegazioni che ha
dato l’Assessore e l’impegno a
portare in Consiglio la parte di piano che riguarda i rifiuti
tossici nocivi e speciali, che sono di grande interesse dal punto
di vista ambientale.
Ci riserviamo di intervenire con successive iniziative, perchè
ci sembra che fra il 1982 e il 1989 anche per gli impianti
esistenti (cioè quelli che allora aveva programmato il Consiglio
regionale) ci siano dei ritardi inspiegabili, o comunque che
meritano di essere chiariti. Ci riferiamo in particolare ai
problemi del compattatore e a quelli del depuratore, su cui
ritorneremo con successive iniziative.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK