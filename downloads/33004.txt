Consiglio Regionale della Valle d'Aosta - Oggetto del Consiglio n. 1507 del 1° dicembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1507 del 1° dicembre 2010 - Resoconto
OBJET N° 1507/XIII - Illustration des lois de finance et de
budget pour le triennat 2011/2013.
Président
- Comme il a été convenu, maintenant on passe
aux points n° 16 et n° 17 à l'ordre du jour.
La parole au rapporteur, le Conseiller Rosset.
Rosset (UV)
- Grazie Presidente.
Colleghi, nel presentare la mia relazione di accompagnamento ai
provvedimenti finanziari dello scorso anno, evidenziavo come si era
proceduto a mettere mano all'intervento di riforma con rapidità e
decisione. Disponiamo infatti di una nuova legge varata nell'agosto
2009, la n. 30, una riforma in grado di offrire maggior trasparenza
e semplificazione che conduce inevitabilmente ad una
velocizzazione.
Se per un verso, ho voluto sottolineare gli aspetti positivi che
derivano dal nuovo quadro normativo contabile e finanziario
regionale, devo ora con altrettanta forza e chiarezza ribadire che
l'attuale snellezza della manovra, per una condivisa
semplificazione, non deve avvenire a detrimento di una completezza
di informazione per il Consiglio regionale su documenti finanziari
che restano il volano dell'intera attività dell'esecutivo e del
legislativo.
Mi sia consentito di dire che la II Commissione condivide questa
necessità di avere la necessaria tempistica per una lettura agevole
dei documenti; siamo consapevoli certamente che ritardo accumulato
quest'anno per la definizione di cifre e dati abbia origine e cause
lontane dalla nostra Regione. Resta il fatto che abbiamo, nostro
malgrado, dovuto affrontare una materia così complessa e delicata
con tempi ristretti e con incertezze; i tempi non sono indifferenti
e per questo riteniamo che ogni miglioria sulla tempistica di
approvazione della manovra da parte della Giunta, Signor
Presidente, non potrà essere che benvenuta per dare più tempo alla
comprensione e alla discussione.
La ripartizione delle risorse resta un tema fondamentale, perché
dalle scelte votate da questo Consiglio si prefigurano indirizzi e
priorità da trasformare nell'azione quotidiana, di cui dobbiamo poi
rispondere ai cittadini valdostani... e al ruolo di controllo che
sarà operato dalle nuove sezioni della Corte dei Conti, come da
recente norma di attuazione dello Statuto.
Prima di entrare nella sostanza dei due disegni di legge, devo
ancora ricordare il lavoro svolto della II Commissione consiliare
che ho l'onore di presiedere. Insieme ai componenti - che ringrazio
per l'impegno e il contributo dato - abbiamo proceduto all'analisi
dei due disegni di legge e abbiamo incontrato durante le audizioni
i rappresentanti delle parti sociali, sindacali, imprenditoriali ed
economiche, per delineare meglio le priorità, le urgenze e i
bisogni che le diverse categorie esprimono in questa fase delicata
di crisi economica.
Consentitemi, fatta questa premessa, di proporvi una visione
complessiva, che sottintende le risposte che Governo e maggioranza
offrono ai bisogni e alle necessità della comunità valdostana, con
elementi di ovvia continuità con l'azione dei Governi precedenti e
nel rispetto del programma di legislatura. È un bilancio che si
muove in un contesto fatto di crisi economica, di incertezze e
preoccupazione per la mancata crescita e la mancata ripresa sia a
livello nazionale che internazionale, soprattutto una
preoccupazione anche per i delicati risvolti occupazionali nel
mondo del lavoro. Va detto che dall'inizio di questa legislatura
regionale ogni bilancio e ogni legge finanziaria hanno dovuto
adottare misure e disporre politiche di sostegno e di investimento
per far fronte ad un periodo di crisi con l'obiettivo di preparare
prospettive di rilancio e con la garanzia che, una volta conclusa
la fase di crisi, le risorse a bilancio potranno liberarsi e
saranno disponibili come un volano per ulteriori opportunità di
sviluppo. A questo quadro si aggiungono gli effetti della manovra
finanziaria dello Stato e l'introduzione del federalismo fiscale.
Non mi dilungherò su tali aspetti e novità che sono stati oggetto
di un'ampia trattazione pochi istanti fa sia da parte
dell'Esecutivo, sia del Consiglio regionale. Mi limito in questo
ambito a dare il giusto risalto ai positivi risultati emersi
dall'accordo che definisce le modalità di partecipazione della
nostra Regione al conseguimento degli obiettivi di perequazione e
di solidarietà e che introduce tra l'altro il riconoscimento
dell'intero gettito per un'ampia serie di imposte (la modifica
della n. 690/1981, non sto ad elencare quali sono: IRPEF, IRSE,
eccetera). È questo un fatto da sottolineare in quanto se da un
lato il nuovo ordinamento finanziario si inserisce in un percorso
di attuazione del federalismo fiscale, d'altro lato responsabilizza
ulteriormente la Valle d'Aosta rispetto alle potenzialità nel
creare una filiera virtuosa fatta di incremento della capacità
produttiva, di aumento del reddito e quindi di risorse disponibili
per essere reinvestite in Valle d'Aosta, quello sviluppo di impresa
di cui si parlava poc'anzi. Le risorse disponibili, ovvero le
entrate al netto delle partite di giro, nel 2011 sono pari a
1.580.000.000 di euro a fronte di 1.685.000.000 dell'anno 2010. Per
il 2012, le entrate regionali previste sono pari a 1.542.000.000 e
per il 2013 pari a 1.530.000.000.
L'effetto di rimodulazione delle risorse finanziarie regionali è
diretta conseguenza della revisione dell'ordinamento finanziario
regionale, assunto sulla base della legge n. 42/2009 in materia di
federalismo fiscale in attuazione dell'articolo 119 della
Costituzione, cui la Regione ha aderito con grande senso di
responsabilità, determinando il proprio contributo al fondo di
solidarietà e perequazione. Tuttavia, la finanza pubblica
regionale, che siamo chiamati a valutare e ad approvare con i
disegni di legge finanziaria e di bilancio, ancorché rimodulata, ha
le caratteristiche giuste per permetterci di affrontare le sfide
future.
In II Commissione è stato fatto un lavoro approfondito di esame
del nuovo ordinamento fiscale, di cui voglio sottolineare due
aspetti: il gettito delle imposte raccolte in regione, a parità di
ordinamento è stato costante; aumenta la compartecipazione alle
imposte. Da una parte, il sistema economico regionale
complessivamente ha contenuto gli effetti della crisi
economico-finanziaria; dall'altra, il nuovo ordinamento finanziario
attua un federalismo vero: le risorse che la Valle d'Aosta sarà in
grado di produrre rimarranno nel territorio. Questa è la sfida del
futuro: finanziariamente parlando, noi siamo ancor più padroni di
noi stessi e del nostro destino.
L'analisi del bilancio permette di apprezzare come gli effetti
del nuovo ordinamento sono stati minimizzati ai cittadini: è stato
necessario effettuare alcuni contenimenti sia in applicazione della
legge n. 122/2010, sia alcuni adottati in maniera autonoma,
recuperando efficienza; si sono allocati alcuni investimenti in
capo alle partecipate regionali, con la previsione di uno specifico
indebitamento, necessario su opere gia programmate. Mi permetto di
dire che in futuro bisognerà, per evitare un indebitamento
eccessivo, incidere con tagli nei settori che consentono risparmio.
Questo ha permesso di mantenere l'insieme degli interventi
anti-crisi previsti inizialmente per l'anno 2009 e 2010 che ora
sono prorogati al 2011. L'auspicata ripresa, se consolidata nel
2011, permetterà nel 2012 di assorbire pienamente l'impatto del
federalismo fiscale. Così sono state mantenute tutte le
autorizzazioni di spesa previste dalle leggi regionali, approvate
dal Consiglio regionale. La legge finanziaria, infatti, avrebbe
potuto rideterminarle al ribasso.
Il totale della spesa corrente e per investimenti è pari a
1.531.300.000 di euro circa, di cui 72,96 percento destinato alla
parte corrente e il 27,04 percento a quella degli investimenti. Il
settore delle spese per investimenti presenta per il 2011 una
previsione pari a 414.090.000 di euro.
Passando invece ad analizzare la struttura che compone la quota
di spesa corrente per il 2011, va innanzitutto fissata la cifra che
ammonta a 1.117.200.000 di euro. L'analisi delle spese del bilancio
regionale, con la prospettiva per legge, assume pertanto un
particolare significato. Per fare ciò si sono prese in
considerazione, per ovvi motivi, solo le leggi più importanti
analizzando in particolare gli stanziamenti dell'anno 2011.
Innanzitutto occorre osservare che quasi la metà del bilancio
regionale è destinato alle prime tre funzioni obiettivo per
stanziamenti previsti: personale, sanità e finanza locale.
Le spese per il personale, che rappresentano il 17 percento del
bilancio, comprendono quelle del personale regionale, quelle del
personale direttivo e docente delle scuole e quelle dei lavoratori
assunti con contratti nazionali nel settore dell'agricoltura, delle
risorse naturali e dei lavori pubblici. Le spese della funzione
sanità rappresentano il 17,7 percento del bilancio ripartite in
trasferimenti alla Azienda USL e in spese di investimento nel
settore sanitario. Alla finanza locale sono infine attribuite
risorse pari al 15,9 percento del bilancio regionale, così
suddivise: 118.000.000 trasferimenti senza vincolo; 92.100.000
trasferimenti con vincolo agli investimenti; 26.400.000 Programma
FOSPI.
Le risorse previste per lo sviluppo economico regionale
rappresentano l'8,6 percento del bilancio e permettono il
finanziamento per il 2011 nell'ambito del turismo e del commercio:
degli interventi a sostegno delle attività turistico-ricettive di
cui alla legge regionale n. 19/2001 per 11.600.000, delle leggi
regionali n. 6/2001 e n. 9/2009 concernenti l'organizzazione
turistica per 11.100.000 e degli interventi per lo sviluppo
alpinistico ed escursionistico di cui alla legge regionale n. 4 del
2004 per 2.500.000. A questi si aggiungono gli interventi, previsti
dalla legge regionale n. 8/2004, finalizzati allo sviluppo e alla
riqualificazione degli impianti a fune che verranno effettuati
tramite la Finaosta.
Per quanto riguarda l'industria e l'artigianato, 7.000.000 sono
destinati agli interventi volti a favorire la ricerca e lo
sviluppo, previsti dalla legge regionale n. 84/1993, e oltre
7.000.000 contribuiranno al sostegno degli investimenti produttivi
previsto dalla legge regionale n. 6/2003. Vi sono poi da
considerare le misure volte a sostenere i consorzi garanzia fidi,
previste dalla legge regionale n. 75/1990, per le quali sono
stanziati complessivamente quasi 6.000.000.
Per quanto attiene alle politiche del lavoro e della formazione
professionale, il piano triennale previsto dalla legge regionale n.
7/2003 viene finanziato con 7.300.000, mentre 4.200.000 e 5.100.000
sono destinati rispettivamente alla Fondazione per la formazione
professionale turistica (legge regionale n. 20/1991) e a quella per
la formazione professionale agricola (legge regionale n.
12/1982).
Gli stanziamenti iscritti in bilancio per finanziare i programmi
europei si attestano sui 51.200.000 suddivisi tra il Programma
Occupazione
per circa 12.000.000, il Programma
Competitività
per 16.000.000, il Programma di sviluppo
rurale per 7.300.000, il Programma
Cooperazione territoriale
per 9.500.000 e i programmi oggetto di finanziamento FAS (Fondo
Aree Sottoutilizzate) per 6.300.000.
Alla funzione obiettivo governo del territorio è destinato il
4,5 percento delle risorse del bilancio che consentono il
finanziamento della tutela dai rischi naturali e la protezione
civile, la gestione dei rifiuti e l'ambiente. Nell'ambito degli
interventi di protezione civile e per la tutela dai rischi
naturali, la principale legge regionale di riferimento è la n.
5/2001, a cui sono assegnate risorse regionali per 11.300.000, sono
da aggiungere gli 8.000.000 di finanza locale. Inoltre sono
previsti 9.000.000 per la disponibilità del servizio di trasporto a
mezzo elicottero di cui alla legge regionale n. 35/1997 e 4.200.000
per il servizio di soccorso sulle piste di sci di discesa (1egge
regionale n. 32/2001). In materia di gestione di rifiuti la legge
regionale n. 31/2007 è finanziata con 7.300.000, mentre le risorse
a disposizione dell'Arpa di cui alla legge regionale n. 41/1995
ammontano a 5.800.000.
Il finanziamento degli interventi previsti nella funzione
obiettivo agricoltura è pari al 3,2 percento del bilancio. Per le
politiche di sviluppo rurale, previste dalla legge regionale n.
32/2007, che al titolo III disciplina gli interventi in
agricoltura, sono assegnati quasi 36.000.000. Per quanto concerne
la zootecnia, le leggi di riferimento sono la n. 21/2001 e la n.
3/2002, che sono finanziate complessivamente per 7.700.000.
Le risorse previste per la funzione infrastrutture per mobilità
e reti rappresentano il 4,7 percento del bilancio. La gestione
della viabilità assorbe 25.000.000, mentre le spese previste per i
servizi di trasporto pubblico di linea di cui alla legge regionale
n. 29/1997 ammontano a 26.500.000.
Per il finanziamento delle spese per impianti e attrezzature
dell'aeroporto Corrado Gex previste dalla legge n. 78/1991 sono
stati stanziati 4.700.000, mentre per il finanziamento dei servizi
aerei e per la gestione dell'aeroporto è autorizzata una spesa di
6.300.000.
L'ammontare delle risorse assegnate alla funzione obiettivo
politiche sociali è pari al 3,7 percento del bilancio. In
particolare trovano finanziamento in questo ambito gli interventi
di politica sociale a valere sull'omonimo fondo previsto dalla
legge regionale n. 18/2001 per circa 25.800.000, finalizzati alla
realizzazione del Piano regionale per la salute e il benessere
sociale 2011/2013, nonché le provvidenze economiche a favore di
invalidi civili, ciechi e sordomuti previste dalla legge regionale
n. 11/1999 per 28.200.000 milioni.
La funzione obiettivo cultura e sport rappresenta il 3,1
percento del bilancio. In essa trovano finanziamento gli interventi
per i beni culturali per 19.600.000, tra cui gli interventi per la
realizzazione del Parco archeologico dell'area megalitica di
Saint-Martin de Corléans per 2.300.000; gli interventi per la
promozione culturale e scientifica di cui alla legge regionale n.
89/1993, per 7.700.000 e il contributo al funzionamento
dell'Associazione del Forte di Bard di cui alla legge regionale n.
10/1996 per 4.000.000. Per quanto riguarda lo sport, 11.500.000
sono destinati alla realizzazione di infrastrutture sportive
previste dalla legge regionale n. 16/2007 e 3.700.000 agli
interventi a favore dello sport di cui alla legge regionale n.
3/2004.
La funzione obiettivo istruzione primaria e secondaria
rappresenta il 1,6 percento del bilancio e contiene le spese per il
funzionamento al netto delle spese per il personale. Le principali
leggi regionali di riferimento sono la legge n. 19/2000 per quanto
riguarda il finanziamento delle istituzioni scolastiche regionali,
che prevede risorse per 4.200.000, e la legge n. 55/1986
concernente il finanziamento delle scuole private: spese per
4.100.000.
Le risorse attribuite alla funzione obiettivo istruzione
universitaria rappresentano 1'1,1 percento del bilancio e sono
principalmente destinate al finanziamento dell'Università della
Valle d'Aosta, previsto dalla legge regionale n. 25/2001, per
6.700.000, a quello della Fondazione Istituto musicale di cui alla
legge regionale n. 8/1992 per 4.800.000 e agli interventi regionali
per favorire il diritto allo studio previsti dalla legge regionale
n. 30/1989 per 3.700.000.
Alla luce di quanto analizzato, siamo di fronte ad una manovra
che sconta una finanziaria dello Stato e personalmente penso che,
analizzando lo scenario complessivo, i danni sono stati limitati;
inoltre possiamo contare su un bilancio che, proprio perché redatto
in un periodo di crisi, si rivela l'asse portante della
progettualità politica in grado di produrre effetti in un contesto
in costante evoluzione grazie a robusti provvedimenti anticrisi, ma
anche con grande attenzione agli investimenti nei settori
strategici. La manovra finanziaria regionale garantisce prospettive
future con investimenti nei settori chiave dello sviluppo economico
nelle politiche del lavoro rispetto alle quali assume rilevanza
centrale proprio il piano triennale sostenuto con risorse contenute
in questo bilancio, ma offre anche certezza di risorse al comparto
della finanza locale. Significativa, seppure in un periodo di
crisi, è l'attenzione rivolta alle politiche sociali, alla salute e
alle politiche per la persona.
Concludendo la carrellata dedicata alle cifre e ai dati
contenuti in bilancio, mi avvio rapidamente alla chiusura
dell'intervento, sottolineando la centralità dei provvedimenti che
stiamo per approvare. Va ricordato che, proprio in un periodo di
congiuntura economica negativa, emergono come aspetti positivi la
solidità delle misure finanziarie contenute nei due disegni di
legge, la certezza delle risorse, la loro efficace ripartizione, la
capacità di sostenere strategie politiche adeguate per far
proseguire il cammino del programma di Governo regionale, il cui
obiettivo resta quello di garantire occasioni di sviluppo e di
solide prospettive future alla comunità valdostana. Grazie.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie Presidente.
Se i colleghi me lo consentono, vista anche la puntuale
relazione del collega Rosset, mi limiterò ad una breve
sottolineatura degli aspetti più caratterizzanti della relazione,
evitandovi la lettura di tutto il testo. Diciamo che i primi tre
capitoli inquadrano velocemente la situazione economica
internazionale, nazionale e locale che dobbiamo per forza
esaminare. Da qualche anno il bilancio regionale è fortemente
condizionato dalla situazione di crisi a livello mondiale; per
quanto attiene il capitolo relativo alla situazione della nostra
regione, abbiamo inserito anche tre tabelle che danno il senso
dell'andamento dello sviluppo dell'economia in questo momento nella
nostra regione, che sono prese dalla relazione trimestrale della
Banca d'Italia. Evito di approfondire il capitolo del Patto di
stabilità, perché insieme al capitolo del federalismo fiscale è
stato oggetto di un lungo dibattito, come peraltro gli aspetti
relativi alla funzione della legge finanziaria e del bilancio
regionale e sono stati ampiamente ripresi dal collega Rosset. Mi
soffermo invece a pagina 17 sulle misure anticrisi in Valle
d'Aosta. Abbiamo spesso avuto occasione di sottolineare che,
malgrado le difficoltà del momento, in accordo con gli operatori
del settore e con tutti i Capigruppo del Consiglio regionale, si è
deciso di mantenere in vita tutte le misure anticrisi dell'anno
2009-2010, fatto eccezione della legge sulla rottamazione. Si
mantengono quindi gli interventi a favore delle imprese, con
l'incremento da 50 a 75 percento a favore del Consorzio di garanzia
fidi, la riduzione dell'aliquota IRAP e voglio sottolineare che
questo è un altro elemento che riduce le entrate nel nostro
bilancio, perché solo la riduzione di un punto dell'IRAP vuol dire
20.000.000 in meno per le entrate regionali. Proprio per non cadere
in questo equivoco, però voglio sottolineare che comunque il limite
non è tanto quello dei tagli, ma questo della spesa del Patto di
stabilità, quindi se avessimo questi 20.000.000 in più, non li
potremmo spendere; è in questo senso che a volte contesto alcune
affermazioni sui tagli. A pagina 23 avete una tabella riassuntiva,
che avevo già distribuito in commissione, dell'impatto di queste
misure nei vari settori: alberghi, commercio, industria,
agricoltura, artigiani, imprese, trasferimenti dai fondi di
rotazione: è ovvio che, con la sospensione delle due semestralità
dei ratei dei mutui regionali senza interessi il bilancio regionale
deve farsi carico dei trasferimenti dei fondi che vanno a
rimpinguare il fondo stesso.
Per quanto attiene gli interventi a pagina 19 a favore delle
famiglie, sono quelli noti. Riprendiamo gli interventi degli anni
precedenti con alcune innovazioni, tipo l'intervento a favore del
microcredito e del credito sociale, si mantiene l'intervento del
bon chauffage
, anche se questo non lo possiamo chiamare una
misura anticrisi. A pagina 24 invece c'è un capitolo che riprende
gli indicatori di solidità del bilancio regionale, che si collegano
bene all'analisi fatta a pagina 25, che riprende l'analisi della
società di
rating
che ha dato
AA+
alla Valle d'Aosta
proprio sottolineando la poca importanza in percentuale
dell'indebitamento e dei mutui soprattutto perché i mutui fatti
finora sono andati nella direzione di interventi molto redditizi
per il bilancio regionale, tipo l'acquisto dell'ENEL. Come tutti
sapete, quella è stata un'operazione molto importante, perché CVA
ha degli utili importanti, che rientrano nella gestione dei fondi
Finaosta.
Tralascio i capitoli della struttura delle entrate e delle
uscite, che sono legate alla relazione più tecnica del bilancio e
sono state puntualmente evidenziate dalla relazione del collega
Rosset.
Leggo le considerazioni finali: ormai possiamo affermare che il
2010 è stato un anno di transizione, da una situazione di stallo e
crisi globale del 2009 siamo passati ad un anno di timido e cauto
ottimismo, contrassegnato da scenari in continua evoluzione. L'anno
appena trascorso ha ribadito quanto l'economia mondiale, in
particolare europea, sia appesa ad un sottile filo. Ha detto bene
prima il Presidente: Grecia, Spagna, Portogallo e Irlanda
evidenziano la necessità di strutturarsi per far sì che altre crisi
economiche non rovinino economicamente interi Paesi e la loro
storia. Il quadro delineato da questo bilancio di previsione per il
triennio 2011-2013 evidenzia quanto la Regione Valle d'Aosta goda
di benefici propri, derivanti da un'autonomia finanziaria,
tributaria ed economica; questa è irrobustita dall'accordo del
federalismo fiscale. Gli interventi anticrisi hanno permesso e
permetteranno anche per i prossimi esercizi per le imprese di
investire in nuove risorse, in macchinari, al fine di mantenere
posti di lavoro, traducendo tutto questo sforzo in reddito per le
famiglie. Il 2011 ha tutte le premesse per essere un anno di
rilancio: incentivi, investimenti, ricerca e sviluppo sono gli
ingredienti necessari per risollevare le economie degli interi
Paesi. La Regione ha pensato a tutto questo andando in
controtendenza come risultato a ciò che invece accade nel resto del
nostro Paese. L'analisi approfondita del
rating
ci ha
illustrato qual è la ricetta corretta per una gestione oculata del
bilancio, i 9 punti di rigore indicati dalla società di
rating
dimostreranno ancora più nel prossimo futuro cosa ci
distinguerà da altre realtà sia nazionali, sia estere. Avere
inoltre partecipazioni in imprese strategiche e che segnano,
nonostante i tempi, utili netti rilevanti, (facevo riferimento alla
CVA) fa sì che i ritorni economici siano eccellenti. Infine,
continua ad essere un punto fermo dell'Amministrazione regionale
l'obiettivo di sburocratizzare, snellire e rendere più facilmente
accessibili per il cittadino i servizi della pubblica
amministrazione. Significativo ed evidenziato anche a livello
nazionale è l'ottimo risultato raggiunto nel settore dei pagamenti,
mentre in tutta Italia sono evidenti ritardi e a volte l'incertezza
nella riscossione dei crediti vantati dai privati nei confronti
delle pubbliche amministrazioni, nella nostra regione i tempi medi
di riscossione sono di circa 5 giorni lavorativi e questo a partire
dal momento di certificazione del dovuto fino alla liquidazione del
creditore stesso. Inoltre su un articolo comparso su un noto
quotidiano nazionale vengono analizzati i tempi di recupero della
ricchezza persa in periodi di crisi in Italia, da questa analisi la
Valle d'Aosta è al primo posto con meno di 11 mesi di tempo per
recuperare il PIL perso. La tabella è stata allegata a pagina 35.
Guardare quindi al futuro con ottimismo è fondamentale e lo stimolo
a far sempre meglio, a trovare nuove strategie per superare i
periodi di crisi è quello che la Regione Valle d'Aosta si è
preposta presentando un bilancio di previsione stabile e concreto,
attento alle categorie più deboli, al sociale, evitando sprechi e
fortemente centrato sull'obiettivo di far partire la nostra
economia, ponendo un'attenzione particolare al settore dello
sviluppo.
Président
- La parole au Président de la Région,
Rollandin.
Rollandin (UV)
- Grazie Presidente.
Chiedo innanzitutto se fosse possibile distribuire due
relazioni: la prima legata alla richiesta prevista dalla legge n.
54 sugli enti locali, sistema delle autonomie in Valle d'Aosta,
legge che prevede che, in occasione della presentazione del
bilancio, ci sia una relazione che di fatto indica qual è
l'attività svolta nell'ambito delle partecipazioni degli enti
locali ai processi decisionali dell'Amministrazione regionale, lo
stato di attuazione della n. 54, da domani sarà la n. 22,
l'attività del
Conseil de la Plaine
e per quanto riguarda le
leggi concernenti gli enti locali, approvate nel 2010. Queste sono
le competenze contenute nella relazione che adesso vi viene
distribuita.
L'altra relazione è riferita alle nuove disposizioni in materia
di interventi regionali, di cooperazione allo sviluppo e di
solidarietà internazionale. La relazione sulle attività svolte nel
2010 in relazione alla legge n. 6: "Nuove disposizioni in materia
di interventi regionali di cooperazione", è stata adottata dalla
Giunta regionale il 26 novembre scorso a seguito della riunione del
Comitato regionale per la cooperazione, lo sviluppo e la
solidarietà internazionale svoltasi il 18 novembre. Queste erano le
due relazioni previste e che penso possano arricchire il dibattito
domani nell'ambito della discussione sulla legge.
Per quanto riguarda i punti che voglio sottolineare in modo
particolare, credo che la relazione sul bilancio che vi è stata
distribuita prenda già in esame un po' tutto. Ringrazio anche il
collega Rosset, che ha già fatto un esame molto approfondito delle
singole voci, dando anche uno spaccato degli interventi che
caratterizzano l'attività svolta dall'Amministrazione regionale e
tenendo presente alcune notazioni, di cui faremo tesoro per il
futuro. Vorrei solo richiamare due aspetti per quanto riguarda
questo bilancio, risottolineando che mai come in tale bilancio si
sono accavallate situazioni, speriamo che questo trigono non accada
più, ossia di avere il federalismo, la manovra e la crisi. Credo
che obiettivamente sia abbastanza difficile da reincrociare, queste
non sono come le vittorie dell'Inter. Sotto questo profilo, abbiamo
avuto qualche difficoltà nel raccordarci, ho detto questo più che
altro per i tempi; il collega Rosset ha fatto una sottolineatura
giusta, perché quest'anno anche come tempi siamo stati più stretti
degli anni precedenti, di questo ringrazio la comprensione delle
commissioni e dei colleghi, che hanno lavorato intensamente per
arrivare a questa data per la discussione del bilancio, ma, visto
questo accavallarsi di momenti che tutti andavano ad incidere sul
bilancio, si è cercato di evitare che si andasse nella direzione di
utilizzare successivamente del tempo per ridiscutere un problema. I
problemi principali sono quelli del lavoro, che credo siano
effettivamente il punto di riferimento per l'Amministrazione, per
le collettività e per quanto riguarda l'intersettorialità di tutti
gli assessorati, perché tutti gli investimenti devono portare ad
una qualificazione della possibilità di sviluppare lavoro,
possibilmente diffuso non solo ad Aosta e circondario, ma su tutte
le comunità. Credo che su questo abbiamo investito molto, riteniamo
che il bilancio nel suo insieme sia coerente con tale impostazione
e dia una visione di insieme che permette di lavorare nell'ambito
del problema lavoro per la formazione, per nuovi posti di lavoro,
per il futuro dei giovani, per il discorso dell'università e credo
che su questo anche ci sarà la possibilità di sviluppare il tema
dell'università futura e anche legata a qualche notizia sullo
sviluppo del progetto della nuova università e soprattutto il
discorso dei piani di sicurezza, ossia la sicurezza nel mondo del
lavoro. Avete visto dai piani che hanno presentato i Comuni, che 35
di essi hanno presentato dei piani per la sicurezza nell'ambito
dello sviluppo a livello locale delle reti di rilevazione,
sicurezza intesa come programmi di videosorveglianza e questo la
dice lunga sulle modalità con cui viene percepito questo tema a
livello di comunità locali, perché è uno dei punti su cui si
discute da tanto tempo e, se si riesce a dare un'ossatura
principale che possa razionalizzare tale intervento, è una garanzia
per tutta la popolazione. Altri temi verranno illustrati nei
singoli capitoli, quindi non vado oltre alla relazione che ha
svolto l'Assessore, credo che domani entreremo nel vivo degli
argomenti più nello specifico. Grazie.
Président
- Chers collègues, comme il a été convenu, nous
terminons ici la séance d'aujourd'hui. Il y a pour demain la
proposition de commencer le Conseil à neuf heures et trente minutes
et la reprise de l'après-midi ce sera à quinze heures à la place de
quinze heures et trente minutes. Le Conseil est convoqué en séance
nocturne. Merci pour votre conduite.
La séance est levée.
---
La séance se termine à dix-neuf heures et onze
minutes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK