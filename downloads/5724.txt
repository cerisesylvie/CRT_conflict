Consiglio Regionale della Valle d'Aosta - Oggetto del Consiglio n. 147 del 7 novembre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 147 del 7 novembre 1983 - Resoconto
OGGETTO N. 147/VIII - INIZIATIVE PER FAVORIRE IL SERVIZIO
CIVILE DEGLI OBIETTORI DI COSCIENZA VALDOSTANI.-
(Interpellanze).
PRESIDENTE:
Do lettura dell'interpellanza presentata dal
Consigliere Riccarand, iscritta al punto 8, che viene accorpata al
punto 9, interpellanza presentata dai Consiglieri Mafrica e Tonino,
in quanto riguardano lo stesso argomento, per fare un'unica
discussione.
INTERPELLANZA
CONSTATATO che è in costante aumento il numero di giovani
valdostani obiettori di coscienza che rifiutano il servizio
militare, ma, con il servizio civile, vogliono partecipare
all'attuazione di iniziative socialmente utili;
RILEVATO che, essendo ancora pochi, in Valle d'Aosta, gli Enti
convenzionati ed autorizzati ad utilizzare obiettori di coscienza,
molti giovani valdostani devono svolgere il servizio civile fuori
della Valle d'Aosta;
RICORDATO che si è recentemente costituito, con sede ad Aosta,
il coordinamento regionale degli obiettori di coscienza;
CONSTATATO che nelle "Linee programmatiche del governo regionale
per la legislatura 83/88" non c'è nessun riferimento alla questione
e nessuna proposta di iniziativa dell'Amministrazione
regionale;
RITENENDO che il servizio civile, inteso come servizio
socialmente utile, prestato nell'interesse della collettività,
debba essere inserito nei programmi regionali di intervento e
coordinato da un'apposita Commissione regionale;
il sottoscritto Consigliere regionale
INTERPELLA
la Giunta regionale per sapere:
1)
in che modo intende sostenere e valorizzare la
scelta di un crescente numero di valdostani di sostituire il
servizio militare con quello civile;
2)
se sono attualmente allo studio progetti di
organico intervento regionale
in
tale campo;
3)
se sono già stati avviati gli opportuni contatti
fra la Giunta regionale e il coordinamento regionale degli
obiettori di coscienza.
F.to: E. Riccarand
INTERPELLANZA
Si è recentemente costituito ad Aosta un Coordinamento
regionale degli obiettori di coscienza, il quale intende verificare
là possibilità di impiego di giovani obiettori valdostani nel
servizio civile presso le pubbliche amministrazioni della Valle
d'Aosta.
Poiché in passato la Regione aveva utilizzato nell'ambito dei
propri servizi alcuni obiettori di coscienza,
i sottoscritti Consiglieri
INTERPELLANO
il Presidente della Giunta regionale per sapere:
1)
se è ancora operante la apposita convenzione fra
Regione e Ministero della Difesa;
2)
se è intenzione della Giunta permettere ad altri
giovani valdostani di prestare servizio civile presso
l'Amministrazione regionale.
F.to: Mafrica Tonino
PRESIDENTE:
Ha chiesto di illustrare l'interpellanza
iscritta al punto 8 il Consigliere Riccarand, ne ha facoltà.
RICCARAND - (N.S.):
Questa interpellanza è nata da alcune
constatazioni; anzitutto è in costante aumento il numero dei
giovani valdostani obiettori di coscienza che intendono sostituire
il servizio militare con il previsto periodo di servizio civile; in
secondo luogo gli obiettori di coscienza in Valle d'Aosta
potrebbero essere molto più numerosi di quanti già non sono, se ci
fosse un'adeguata informazione sulla normativa in materia e se ci
fossero concrete, precise possibilità di utilizzazione in loco di
questi obiettori.
Dai dati in nostro possesso, ci sono attualmente nove obiettori
valdostani in servizio in Valle d'Aosta, due in servizio fuori
Valle ed otto che hanno fatto domanda e che sono in attesa di una
utilizzazione. E' probabile però che sia più elevato il dato
complessivo degli obiettori.
Il terzo elemento da cui è partita l'interpellanza è che gli
attuali obiettori di coscienza in Valle d'Aosta stanno facendo un
importante sforzo di coordinamento dando vita ad un Coordinamento
regionale degli obiettori di coscienza, Coordinamento che può
divenire un punto di riferimento importante per l'Amministrazione
regionale per due eventuali iniziative.
Alla fine del 1979 l'Amministrazione regionale aveva stipulato
una convenzione con il Ministero della Difesa per l'utilizzazione
di alcuni obiettori di coscienza nel campo dei Beni Culturali; con
questa convenzione si erano utilizzati nel 1980-81 tre obiettori di
coscienza, però negli anni successivi, 1982-83, questa convenzione
non era più stata utilizzata. Il problema quindi si presenta sotto
vari aspetti; primo, prevedere la possibilità di utilizzare
nuovamente questa convenzione ed utilizzare altri obiettori nel
campo dei Beni Culturali; secondo, possibilità di andare oltre
questa convenzione, quindi prevedere altri settori nella Pubblica
Amministrazione in cui vengano utilizzati gli obiettori di
coscienza; infine l'Amministrazione regionale dovrebbe porsi il
compito di coordinare l'intero servizio civile cercando di trovare
un momento di coordinamento tra i vari Enti che, a livello
valdostano, si occupano di questo problema.
L'interpellanza, vista anche l'assenza di indicazioni in materia
contenute nelle linee programmatiche della maggioranza, mira a fare
in modo che il Consiglio regionale sia adeguatamente informato
sulle intenzioni della Giunta in proposito.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
In un periodo in cui i morti in
guerra cominciano a riempire nuovamente le pagine dei giornali,
questo tema del servizio civile dell'obiezione di coscienza fra i
giovani sta prendendo un certo peso ed il fatto che in Valle
d'Aosta si sia costituito un Comitato di Coordinamento è cosa che
non può sfuggire all'attenzione delle forze politiche e delle
istituzioni valdostane.
Vorremmo sapere qual'è la parte che intende svolgere
l'Amministrazione regionale ed inoltre come mai dopo la convenzione
stipulata con il Ministero della Difesa non si sono più avuti
presso l'Amministrazione regionale dei giovani che prestano
servizio civile secondo la norma che consente agli obiettori di
coscienza di sostituire il servizio militare con il servizio
civile. Vorremmo sapere se la convenzione è ancora operante e se la
Giunta regionale intende avvalersi dell'opera di questi giovani,
permettendo loro di testimoniare secondo le proprie idee questo
particolare atteggiamento rispetto al servizio militare.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
L'esperienza fatta nel settore
specifico dei Beni Culturali non ha dato prove ottime semplicemente
per il fatto che mancava il supporto logistico da dare agli
obiettori di coscienza e d'altra parte l'Amministrazione regionale,
anche perché in convenzione era scritto così, si è rifiutata di
effettuare dei contrordini. Possiamo
benissimo accettare dei giovani che vogliono lavorare in maniera
differente e non prestare servizio militare, ma non siamo
disponibili a fare il controllo se questi effettivamente fanno ciò
che devono fare rispetto ai loro impegni Ione obiettori di
coscienza.
Stiamo studiando una seconda convenzione con il Ministero della
Difesa, ampliata; probabilmente il settore sul quale cercheremo di
orientare gli obiettori di coscienza è quello forestale-vivaistico
perché, inquadrandoli in un corpo militarizzato come le guardie
forestali, probabilmente avremo maggiori soddisfazioni e minori
noie di quelle che abbiamo avuto con i Beni Culturali.
PRESIDENTE:
Ha chiesto di parlare il: consigliere
Riccarand, ne ha facoltà.
RICCARAND - (N.S.):
Mi dichiaro non soddisfatto della
risposta del Presidente della Giunta perché nell'interpellanza
erano poste altre questioni a cui non è stata data risposta; cioè
la richiesta non era solo di avere chiarimenti sull'utilizzazione
in base alla convenzione attuale o su eventuali altre convenzioni,
ma se l'Amministrazione regionale ha intenzione di affrontare
questo problema seguendolo con l'attenzione dovuta, se ha
intenzione di fare in modo che possa espandersi il servizio civile
e possano essere utilizzate tutte le disponibilità che da parte dei
giovani ci sono in questo settore.
Mi pare che le risposte del Presidente della Giunta non
presentino indicazioni in proposito, e neppure dimostrano la
volontà della Regione di farsi promotrice di un momento di
coordinamento dell'utilizzazione degli obiettori. Attualmente in
Valle d'Aosta ci sono già vari Enti convenzionati, l'attività però
deve avere un momento di coordinamento a livello regionale.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Sarebbe opportuno per la Giunta
prendere contatto con il coordinamento regionale degli obiettori
per verificare la proposta che adesso il Presidente della Giunta
ricordava. Probabilmente può interessare a questi giovani operare
nel campo della forestazione e vivai, non so se il collegamento con
un corpo paramilitare, che il Presidente riteneva come cosa più
opportuna, possa rientrare nelle loro visioni ideali; credo
comunque che uno scambio di idee potrebbe essere opportuno perché
anche in altri settori quali quello della Sanità, Agricoltura o
conservazione dei Beni Culturali per giovani per lo più diplomati o
laureati dovrebbe esserci la possibilità di trovare un utile
impiego.
Invito la Giunta ad avere un incontro con questo Coordinamento
per sottoporre queste proposte al loro esame prima di prendere
delle decisioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK