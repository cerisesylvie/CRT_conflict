Consiglio Regionale della Valle d'Aosta - Oggetto del Consiglio n. 2137 del 24 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2137 del 24 maggio 2016 - Resoconto
OGGETTO N. 2137/XIV - Interpellanza: "Avvio di
approfondimenti nelle scuole per informare gli studenti sulle cause
e gli effetti dei cambiamenti climatici".
Viérin M. (Presidente) -
Punto n. 22 dell'ordine del
giorno. La parola al collega Bertin.
Bertin (ALPE) -
Lo scorso autunno avevo presentato una
risoluzione in vista della Conferenza delle Nazioni unite sul
clima, la Conferenza di Parigi (COP21), la ventunesima Conferenza
delle parti, un appuntamento fondamentale per quel che riguarda il
destino del pianeta e certamente un problema che ci coinvolge
tutti. In quell'occasione, oltre ad altri aspetti, questa
risoluzione impegnava il Governo regionale ad effettuare una serie
di approfondimenti sulle problematiche riguardanti la crescita
delle temperature e gli effetti sul clima nelle scuole di ogni
ordine e grado. Questo per un duplice aspetto: da una parte fornire
a tutti informazioni corrette, anche perché sappiamo che gli stessi
comportamenti individuali hanno un peso, seppur piccolo,
sull'effetto globale dell'aumento delle temperature; poi anche per
preparare l'opinione pubblica - su questo bisogna essere
responsabili e dirlo - alle scelte che si dovranno fare, scelte che
inevitabilmente non saranno particolarmente popolari, scelte
evidentemente che per un problema globale come questo dovranno
essere assunte innanzitutto a livello internazionale. Avere
un'opinione pubblica consapevole, cosciente di quanto sta
succedendo è certamente un elemento fondamentale.
Di recente, la settimana scorsa la NASA ha fornito i nuovi dati
relativi all'aumento delle temperature; sappiamo già ora che il
2016 sarà l'anno più caldo di sempre da quando ci sono le
rilevazioni in questo settore. Tra l'altro, sempre dai dati forniti
dalla NASA, stiamo assistendo ad una sequenza di ben sette mesi di
record
consecutivi con un aumento medio di un grado al mese
rispetto al precedente: un fatto inquietante che va al di là delle
previsioni fatte sinora. Queste rilevazioni sono generali sul
pianeta e non riguardano solo certe aree dei singoli territori. In
effetti, per quanto riguarda l'Europa, ad esempio, non si tratta in
questi primi mesi dell'anno di record di aumento della temperatura,
ma globalmente questi primi mesi dell'anno stanno rappresentando un
record unico di crescita delle temperature, un fatto che evidenzia
ancora una volta il problema. Questa dei cambiamenti climatici, se
non la maggiore, è una delle più importanti sfide per il nostro
pianeta e per l'umanità in generale, pertanto volevamo sapere se e
come era stata data attuazione alla risoluzione del novembre scorso
approvata all'unanimità da questo Consiglio.
Presidente -
La parola all'Assessore Bianchi.
Bianchi (UV) -
L'attività di informazione nelle
istituzioni scolastiche sui cambiamenti climatici era e resta uno
degli assi su cui l'Assessorato dell'ambiente ha investito
maggiormente negli ultimi anni sia direttamente sia attraverso gli
enti controllati: tramite l'ARPA e la Fondazione Montagna sicura.
Nell'ambito della collaborazione in atto con il Liceo linguistico
di Courmayeur, è stato condotto - per citare l'ultimo in ordine di
tempo - la scorsa settimana (13 maggio) un laboratorio didattico a
cui hanno partecipato una trentina di studenti dedicato ai
ghiacciai e ai cambiamenti climatici. Nel solo anno 2015 la
Fondazione Montagna sicura ha svolto attività divulgative, molte
delle quali rivolte agli studenti di scuole di ogni ordine e grado,
come:
due giornate didattiche di impiego nel gioco-percorso del
progetto ALCOTRA "PrévRisk Mont-Blanc", in due scuole primarie
(Morgex e di Oyace);
due
stage
di potenziamento della didattica laboratoriale
sempre sui cambiamenti climatici per studenti delle scuole
superiori valdostane;
"I ghiacciai valdostani: passato, presente...e futuro?",
nell'ambito delle iniziative EXPO 2015 sempre con la Regione,
(Attività geologiche), l'ARPA VdA e la professoressa Cerutti;
due interventi sui "Ghiacciai quali indicatori del clima", su
questo apro una parentesi: proprio durante il "Trekking Nature"
organizzato dall'Assessorato il cambiamento climatico era uno dei
temi e quindi in tutti i laboratori tutti i turni erano imperniati
su questo.
Le informazioni sono ampiamente disponibili comunque sui siti
degli enti e compaiono nei bilanci di missione redatti annualmente
dagli enti stessi.
Per quanto riguarda l'ARPA, nei suoi obiettivi sono incluse
anche iniziative concernenti l'argomento dell'interpellanza e,
nell'ambito delle proposte didattiche presentate, in particolare
nell'ambito della proposta didattica "Dall'ambiente al territorio,
interazione tra presenze umane e ambiente naturale nell'esperienza
dell'ARPA della Valle d'Aosta" si è realizzata l'iniziativa "Scuola
d'eccellenza"; inoltre, è stato realizzato un interessante stage
denominato "
Stage school
c
limate change
". Ci sono
stati poi degli interventi di operatori di ARPA sul tema dei
cambiamenti climatici presso le scuole anche su richiesta diretta
degli insegnanti: per esempio, alle scuole medie di Quart. Esiste
quindi una consolidata collaborazione tra gli enti con competenze
in materia ambientale con le istituzioni scolastiche sul tema dei
cambiamenti climatici, che porta gli studenti a conoscere non solo
gli elementi di natura teorica sui processi naturali in atto, ma
anche gli effetti concreti dagli stessi prodotti sul nostro
territorio. Con quest'auspicio concludo affermando che si è
ampiamente testimoniato l'impegno che il Governo regionale riserva
alla tematica con l'espresso convincimento che la conoscenza del
fenomeno dei cambiamenti climatici contribuisce a rendere
consapevoli le generazioni future su quali comportamenti singoli e
collettivi - come evidenziava già lei, collega - possano comunque
concretamente mitigare e contrastare tale fenomeno nell'ottica
della massima conservazione dell'ambiente, in particolare di quello
montano e alpino.
Presidente -
La parola al Consigliere Bertin.
Bertin (ALPE) -
Sapevo che un certo numero di iniziative
erano già state realizzate anche negli anni passati, questa
risoluzione andava a chiedere un incremento di iniziative e
soprattutto andava a sollecitare un intervento generalizzato nella
scuola come previsto dalla mozione con specifici approfondimenti a
tutti i livelli scolastici, anche perché l'importante è creare sin
dalle più giovani generazioni un'opinione pubblica consapevole di
quanto sta succedendo. Questa è una vera priorità per tutti e non è
soltanto una questione ambientale che avrà degli effetti
sull'ambiente, perché a loro volta creeranno situazioni di grandi
flussi migratori che andranno gestiti con molta difficoltà e che
non fanno altro che aumentare i rischi di guerre con tutto quello
che succede in connessione a questi fenomeni sia a livello
migratorio che di disastri per chi ne è coinvolto, si tratta certo
dell'ambiente, ma non solo. Bisogna sensibilizzare il più possibile
l'opinione pubblica per informarla correttamente, sia per quanto è
possibile fare a livello individuale, ma anche e soprattutto per
creare un'opinione pubblica consapevole e in grado di accettare
quelle decisioni che prima o poi bisognerà assumere e che non
saranno così popolari e che anzi andranno nella direzione opposta,
ma, per poter fare queste scelte essenziali, è necessario avere
un'opinione pubblica consapevole.
Non mi pare che questa risoluzione abbia ottenuto gli obiettivi
che si era posta, nel senso che le iniziative sono state più o meno
quelle degli anni precedenti, comunque affidate ad iniziative
personali degli insegnanti, comunque non inserite in un contesto
generale e un'azione generale e capillare all'interno della scuola.
Sono parzialmente insoddisfatto della risposta e mi auguro che
quest'azione venga incrementata, soprattutto si faccia in modo
organico e sistematico e non legata alle singole iniziative più o
meno estemporanee, seppur molto interessanti di per sé, ma comunque
sempre di nicchia e che non hanno quest'impatto sulla totalità
delle scuole. L'obiettivo principale della risoluzione presentata
all'epoca era proprio quello di andare ad informare e formare le
nuove generazioni riguardo a questa problematica che condizionerà
pesantemente le prossime generazioni negli anni a venire.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK