Consiglio Regionale della Valle d'Aosta - Oggetto del Consiglio n. 2858 del 10 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2858 del 10 luglio 2007 - Resoconto
OGGETTO N. 2858/XII - Decentramento sul territorio di uffici
della Direzione invalidità civile e assistenza agli immigrati.
(Interrogazione)
Interrogazione
Visto il trasferimento in corso nel corrente mese di luglio
degli uffici della Direzione invalidità civile e assistenza
immigrati presso una nuova sede in località Grand Chemin nel Comune
di Saint-Christophe;
Sottolineato che l'attività di front office di detta
Direzione è concentra in un'unica sede a livello regionale;
Considerato che la nuova ubicazione comporta dei disagi
soprattutto per gli utenti che utilizzano il trasporto
pubblico;
Richiamata la deliberazione della Giunta n. 1656 del
15.06.07, riguardante la realizzazione di servizi informatici
relativi alla Direzione invalidità civile;
i sottoscritti Consiglieri regionali
Interrogano
l'Assessore competente per conoscere:
1) se venga condivisa l'esigenza di un decentramento sul
territorio regionale delle attività di servizio sopra richiamate
per venire incontro alle esigenze di una categoria di utenti che
versa in condizioni di particolare disagio;
2) se non ritenga opportuno, nell'ambito della
modernizzazione dei servizi, la realizzazione di un progetto di
decentramento delle attività di front office, che costituisca,
anche a livello sperimentale, l'esempio di un'amministrazione più
vicina e attenta ai cittadini.
F.to: Ferraris - Fiou
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Intanto una premessa: lo spostamento
dell'Ufficio invalidi è dovuto al fatto che c'è uno sfratto
ripetuto da diversi anni dell'INPDAP, sfratto che non si poteva più
dilazionare e anche il consultorio che era lì ha dovuto cambiare
sede. Non era una sede molto idonea, era piccola, non c'era
parcheggio: questo si inserisce nel cronico bisogno di sedi per le
Politiche sociali nel Comune di Aosta, a cui si dovrebbe poi
sopperire con la costruzione del grosso complesso di Via Brocherel,
dove andrebbero i consultori. Ogni spostamento provoca dei disagi,
sono d'accordo, se non altro nelle abitudini della gente. Alcuni
sono in via di risoluzione, per esempio con i trasporti, stiamo
risolvendo il problema dei trasporti pubblici, la nuova sede della
Direzione Invalidità Civile ai confini fra Aosta e
Saint-Christophe, crea un problema fra i due Comuni, comunque dal
1° settembre il servizio pubblico si fermerà davanti alla sede.
Abbiamo preso questa necessità di emigrare come anche
un'opportunità, non solo per trasferire tutto quello che si aveva,
ma per rivedere un servizio soprattutto nel senso di informatizzare
maggiormente il servizio per dare delle risposte più territoriali,
mi sembra che il senso dell'interrogazione sia questo: ecco perché
è previsto un "front office" per informatizzare tutta la parte
cartacea enorme di tanti anni che è lì. Si inizierà con questo
trasloco, con degli operatori in più per informatizzare tutto ciò
che è cartaceo, per aumentare la territorialità delle informazioni,
cioè più sono in rete più facilmente saranno accessibili a tutti,
anche se c'è già una territorialità nell'Ufficio invalidi, perché
tutte le pratiche di invalidità possono essere espletate da tutti i
patronati, da tutte le sedi consultoriali, dalle sedi sindacali per
la legge n. 11/1999, così su Internet tutta la modulistica
necessaria e già con una guida all'invalidità è presente. Penso che
questa sia un'occasione per migliorare un servizio che esisteva,
nell'ottica di un decentramento maggiore, perché la gente non debba
venire lì per delle informazioni che può ricevere anche vicino a
casa. Anche le visite non vengono più fatte lì da tempo per la
difficoltà di parcheggio, ma vengono fatte a Plan Félinaz e a
Donnas e adesso stiamo meditando di aprire una terza sede per
visite in alta Valle; stiamo verificando solo se ci sono i numeri e
se sia giustificato fare un servizio lì, sempre nell'ottica, che
riconosciamo come giusta di un maggiore decentramento.
Presidente
- La parola al Consigliere Ferraris.
Ferraris (PPD-VDA)
- Ringrazio l'Assessore Fosson per la
risposta.
L'obiettivo della nostra interrogazione era legato a due fatti:
uno, lo spostamento dell'Ufficio relativo agli invalidi civili ed
altro, che come riconosce l'Assessore comporta dei disagi;
dall'altra, una deliberazione che era stata approvata poco tempo
prima, la n. 1656 del giugno 2007 che andava nella direzione
ricordata adesso dall'Assessore, relativamente all'affidamento in
"outsourcing" di tutta una serie di attività di "front" e "back
office", seguendo un esempio che in altri casi l'Amministrazione
regionale aveva applicato, cercando di andare verso una
modernizzazione dei servizi.
L'obiettivo dell'interrogazione era quello: sapendo che i
patronati già svolgono un ruolo di decentramento a livello
territoriale, ma di fare uno sforzo ulteriore in questa direzione,
perché le strumentazioni informatiche possono sicuramente essere un
elemento di modernizzazione della Regione, ma devono andare anche
verso le categorie più deboli. Mi pare che la risposta che è stata
fornita dall'Assessore manifesti una sensibilità in questa
direzione; l'obiettivo della nostra interrogazione era appunto
quello di cercare di andare avanti rispetto a questo, perché è
meglio spostare - tramite transazioni telematiche - documenti,
piuttosto che spostare le persone, indipendentemente dal fatto che
ci sia stato o meno lo sfratto rispetto alla sede centrale.
Ringrazio l'Assessore per la risposta e mi auguro che i progetti
che ci ha indicato vadano nella direzione auspicata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK