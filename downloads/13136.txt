Consiglio Regionale della Valle d'Aosta - Oggetto del Consiglio n. 4092 del 13 gennaio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4092 del 13 gennaio 1993 - Resoconto
OGGETTO N. 4092/IX Proposta del comune di Cogne per
l'imbottigliamento e la commercializzazione di acque minerali.
(Interpellanza)
Interpellanza Appreso, dagli organi di informazione, che il
comune di Cogne ha lanciato la proposta di trasformare il
fabbricato ex-Koros in uno stabilimento di imbottigliamento e
commercializzazione di acque minerali;
Rilevato che per poter pretendere in seria considerazione tale
proposta, e per evitare il ripetersi del bidone delle "Sorgenti
Monte Bianco" è fondamentale conoscere le caratteristiche chimiche
dell'acqua che si vuole commercializzare;
il sottoscritto Consigliere regionale del Gruppo Verde
Alternativo
Interpella
l'Assessore regionale dell'industria, commercio e artigianato
per sapere:
1) quali informazioni sono state acquisite in merito alle
caratteristiche chimiche dell'acqua che il comune di Cogne propone
di imbottigliare e commercializzare; in particolare si chiede di
sapere se tale acqua rientra fra le "oligominerali" (residuo fisso
inferiore a 0,2 g/l), fra le "mediominerali" (tra 0,2 e 1 g/l) o
fra le "minerali" (oltre 1 g/l);
2) che cosa intende fare nei confronti del progetto del comune
di Cogne.
F.to: Riccarand.
Presidente
Ha chiesto di illustrare l'interpellanza il
Consigliere Riccarand.
Riccarand (VA)
Questa interpellanza si ricollega
all'argomento che è stato discusso questa mattina sulle sorgenti
"Monte Bianco" di Morgex. Recentemente, ho notato sugli organi di
informazione che il comune di Cogne ha lanciato la proposta di
trasformare il fabbricato dell'ex "Koros" in uno stabilimento di
imbottigliamento e commercializzazione di acque minerali.
Siccome, per questo tipo di attività, a nostro avviso,
l'elemento fondamentale è rappresentato dalle caratteristiche delle
acque che si vogliono commercializzare, partendo anche dal giudizio
negativo che avevamo dato sull'operazione di Morgex, ci interessa
conoscere le caratteristiche dell'acqua che il comune si propone di
imbottigliare e commercializzare.
Si tratta di acqua oligominerale, più facilmente
commercializzabile in Italia, perché ha un residuo fisso molto
basso oppure di acqua mediominerale o ancora di cosiddette acque
minerali come sono da considerare le acque che si vorrebbero
imbottigliare a Morgex con molte sostanze minerali e poco adatte, a
nostro avviso, ad un consumo quotidiano.
Vorremmo sapere quali dati si hanno, e quali sono le intenzioni
della Giunta regionale nei confronti di questo progetto.
Ci possono essere aspetti interessanti, ma anche
controindicazioni, rappresentate dall'unificazione del comune,
però... É anche un discorso interessante e pertanto vorremmo anche
sapere come la Giunta valuta questa ipotesi e se ritiene questo
progetto complementare o concorrenziale con quello di Morgex e se è
in corso un approfondimento rispetto a questa ipotesi.
Si dà atto che, dalle ore 16,26 presiede il Vicepresidente
Trione.
Presidente
Ha chiesto la parola l'Assessore
all'Industria, commercio e artigianato, Mafrica.
Mafrica (PCI-PDS)
In effetti, un gruppo industriale ha
presentato una proposta, che per il momento è ai primi passi, per
lo sfruttamento delle acque di Valnontey. Queste acque, che in
passato sono anche state utiliz-zate per un acquedotto locale,
presentano caratteristiche fisico-chi-miche di tipo medio-minerale,
con promettenti possibilità, migliorandone la captazione, vale a
dire rendendola meno superficiale, e con i requisiti fisico-chimici
di un'acqua oligominerale. Sono state avviate le pratiche per
consentire dei controlli periodici in grado di farci ottenere dai
Ministeri competenti le autorizzazioni del caso.
Dal punto di vista industriale, è stata presentata un'ipotesi
non ancora seguita da una effettiva proposta formale; l'ipotesi si
riferisce a quantità di produzione che sono dell'ordine di
grandezza di un decimo di quelle previste dalle sorgenti "Monte
Bianco" e quindi l'iniziativa potrebbe, da quel punto di vista,
essere considerata complementare.
Nel caso che tutta la parte relativa alla qualità delle acque
avesse esiti positivi, per il costo, si potrebbero avere
investimenti contenuti, in quanto è ancora disponibile per il
momento, il capannone ex "Koros", che allevierebbe di molto le
spese dell'insediamento industriale, anche queste dell'ordine di
grandezza di un decimo di quelle previste per le sorgenti "Monte
Bianco".
Presidente
Ha chiesto la parola il Consigliere
Riccarand, ne ha facoltà.
Riccarand (VA)
Da quanto ha detto l'Assessore
Mafrica, mi sembra che questa proposta meriti un approfondimento e
una attenta valutazione, perché, se i dati risultassero confermati,
ci troveremmo di fronte ad un'acqua enormemente migliore rispetto a
quella Youla, per non parlare poi di quella Vittoria.
Quelle non potrebbero essere utilizzate in acquedotto, perché
non hanno i requisiti delle acque cosiddette potabili, mentre, se
ho capito, queste rientrerebbero nelle potabili con dei requisiti
chimico-fisici, che le rendono adatte per essere utilizzate in
acquedotto comunale.
Siccome siamo una Regione che importa una notevole quantità di
acqua minerale da tavola, provenienti da altre regioni o
dall'estero, dovremmo proporci l'obiettivo di produrre un'acqua che
imbottigliata sia in grado di far fronte al consumo locale. Deve
essere un'acqua di buona qualità, perché non possiamo prendere in
giro gli abitanti della Valle d'Aosta, offrendo loro un'acqua senza
i requisiti.
Non è importante la quantità della produzione ma la qualità del
prodotto. Se infine i costi di investimento sono un decimo rispetto
a quelli di Morgex, penso che vada fatta un riflessione.
Chiedo alla Giunta di seguire con attenzione questa ipotesi e di
verificarne la fattibilità; da parte nostra cercheremo di seguire
l'evoluzione di questo progetto che ci pare degno di attenta
considerazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK