Consiglio Regionale della Valle d'Aosta - Oggetto del Consiglio n. 1423 del 23 settembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1423 del 23 settembre 2015 - Resoconto
OGGETTO N. 1423/XIV - Interpellanza: "Redazione di un piano
dettagliato per il rilancio della Casa da gioco di
Saint-Vincent".
Presidente
- Punto 16 all'ordine del giorno. La parola al
collega Ferrero.
Ferrero (M5S) -
Grazie Presidente.
Affrontiamo di nuovo la questione del Casinò, in particolare
della nomina del nuovo Direttore dei giochi, anche perché sono
effettivamente, devo confessarlo, un pochettino confuso...
(interruzione di un Consigliere, fuori microfono)
...il Direttore generale, pardon, sono un po' confuso, infatti
questa mia confusione si porta nel dialogo, perché non si riesce a
capire bene quali siano gli orientamenti e la strategia che portano
a queste nomine. Sembra un po' il tentativo di chi, accerchiato dai
lupi, spara qualche colpo in aria per fare rumore e cercare di
farli scappare, ma poi alla fine non è facile capire a livello di
Dirigenza e a livello quindi di vertici della Casa da gioco quale
sia l'intenzione effettiva della Giunta regionale, anche perché una
nota di colore...alcuni mesi fa eravamo tutti ad invocare la
cacciata dei Dirigenti dalla Casa da gioco, la cacciata
dell'Amministratore e poi stranamente vediamo che nella fatidica
Festa dell'Unità del Canavese e del Chivassese uno degli ospiti
d'onore è proprio il Direttore Bois, che viene invitato a parlare
di questioni che riguardano la managerialità. Probabilmente quindi
il rito delle costine e del barbera purifica i dirigenti che prima
dovevano essere cacciati, improvvisamente diventano dei manager da
essere utilizzati addirittura nelle occasioni ufficiali delle feste
di partito, ma questa, diciamo, è una nota di colore così tanto per
inquadrare qual è la questione.
È ovvio che quello che ci importa invece è riuscire a
capire...sì, è stato sostituito il vecchio Amministratore, è
subentrata questa figura del Direttore generale, ma quanto viene
pagato questo Direttore generale? Qual è cioè lo stipendio di
questo Direttore generale? Sappiamo che l'Amministratore - è uscito
sui giornali - prenderà 50 mila euro lordi più i rimborsi delle
spese e va beh, questo è un fatto, però c'è comunque una figura in
più che costa e dobbiamo sapere assolutamente quanto costa,
dobbiamo sapere anche a quanto ammontano i
benefit
, cioè
tutta quella serie di privilegi che vengono aggiunti allo stipendio
e che, di conseguenza, rappresentano anche un costo per
l'Amministrazione regionale, perché poi se vi do la macchina, se vi
do l'alloggio al Billia, se vi faccio lavare anche i calzini e le
mutande e tutte queste cose, è ovvio che poi le paghiamo sempre noi
e quindi rappresentano un costo per la collettività.
Un'altra cosa che vogliamo sapere e che era stata sollecitata
più volte è: ma questo Direttore generale avrà uno stipendio fisso
qualsiasi cosa combinerà? Magari farà delle cose straordinarie,
eccezionali e tra un po' avremo le code da Saint-Vincent a Torino
delle persone che verranno a giocare, però se così non fosse, è il
vecchio sistema che si dà non so 100.000-200.000 euro qualsiasi
cosa si faccia o una parte la si dà in relazione ai risultati
conseguiti, perché anche questo è un altro metodo, se non altro per
garantirsi...questo, secondo noi, è fondamentale da sapere. Tutto
questo...bisogna vedere poi in relazione alle strategie che vengono
messe in campo per il rilancio della Casa da gioco, perché anche a
me è capitato...gentilmente l'Assessore ci ha invitato ad un
incontro informale con il nuovo Direttore generale e
l'Amministratore, per carità a livello di parole non c'è nulla da
dire, l'avvocato Sommo è una persona sicuramente rispettabile, il
nuovo Direttore generale lo vedremo all'opera, quindi potremo poi
valutarlo, però siamo ancora in una specie di nebulosa in cui non
si comprende...non abbiamo capito, forse ce lo spiegherà
l'Assessore in che direzione si va. Diciamo però che già dalla
nomina, già dai criteri che sono stati utilizzati per questa nuova
nomina si potrà vedere se c'è la volontà di effettivamente mettere
un manager che si tiene anche non dico al guinzaglio politico, ma
che si tiene al guinzaglio dal punto di vista economico, della
serie: "se tu mi rendi, io ti pago, se non mi rendi, ti pago il
giusto, ma non ti pago quel sovrappiù che ti darei se non mi dai
dei risultati". Risultati che ovviamente non dovranno essere legati
al semplice intervento sugli stipendi del personale, perché quello
lo aveva già fatto Frigerio, quindi non è che adesso arriva questo
nuovo Signore e dice: "ah, adesso togliamo o comunque diminuiamo
gli stipendi al personale e quindi c'è un risparmio", questa è roba
vecchia. Quello quindi che interesserebbe sapere è dov'è la novità
rispetto anche a questa nomina. Grazie.
Presidente -
Grazie collega. La parola all'Assessore
Perron.
Perron (UV) -
Grazie Signor Presidente.
Rispondo puntualmente, collega, alle domande che lei mi ha
posto.
Punto 1: lo stipendio annuo lordo del Direttore generale ammonta
a 180.000 euro.
Punto 2: i benefit e i possibili bonus non potranno
assolutamente superare la somma annua di 60.000 euro, nel senso che
240.000 euro sono la somma massima ammessa per legge nazionale.
Punto 3: è certo che la totalità della retribuzione variabile,
collega Ferrero - lo sottolineo -, sarà ovviamente legata ad un
eventuale positivo raggiungimento degli obiettivi aziendali. Qui
credo che ci sia un primo elemento di novità forte rispetto a
prima. La parte variabile è costituita dai 60.000 euro.
Punto 4: certamente abbiamo già richiesto ai nuovi vertici una
revisione del piano industriale che era in uso o se necessario, in
piena autonomia, la stesura di un nuovo piano industriale
confacente ad una nuova linea aziendale. Io non parlerei, collega
Ferrero, di cacciata: molto semplicemente, si è chiuso un ciclo e
se n'è aperto uno nuovo con dei nuovi protagonisti e con una nuova
impostazione. Abbiamo chiesto un piano serio e concreto di rilancio
dell'intero
resort
, non soltanto della Casa da gioco,
certamente questo non può prescindere prima di tutto dal passaggio
di alcune fasi, cioè da un'analisi della situazione esistente
soprattutto per chi arriva
ex novo
, cosa che si sta facendo:
la chiusura, che noi speriamo positiva, della trattativa in corso
con le organizzazioni sindacali come una soluzione alternativa
rispetto all'applicazione delle disdette; le previsioni di budget
2016; la stesura di un piano industriale perlomeno per un medio
periodo, cioè dal 2016 al 2018.
Noi quindi abbiamo immaginato la necessità di un nuovo modello
di
governance
- peraltro credo sollecitato più volte anche
all'interno di quest'aula - in grado di affrontare al massimo delle
forze, al massimo delle competenze una difficile situazione che la
Casa da gioco vive, sia operativa e gestionale, sia economica e
finanziaria, immaginando di istituire un Amministratore unico che
abbia la funzione di rappresentanza della società e di raccordo con
la società e al tempo stesso di istituire questa nuova figura, che
storicamente è sempre esistita all'interno della Casa da gioco, di
un Direttore generale, che abbiamo in qualche modo immaginato come
figura con una chiara competenza nel settore, quindi coniugando
questo ragionamento come l'inizio di una nuova
governance
e,
se possibile, di un nuovo ciclo che spero potrà portare ad un
rilancio della Casa da gioco. Grazie.
Presidente -
La parola per la replica al collega
Ferrero.
Ferrero (M5S) -
Grazie Presidente.
I 180.000 euro e i 60.000 di bonus a me paiono sinceramente
un'esagerazione per un semplice fatto: bisognava fare una
proporzione che prevedesse che la parte variabile dello stipendio
fosse di molto superiore, anche per essere più incisivi e per
incentivare chi andrà a ricoprire la funzione a fare bene e
soprattutto, darsi da fare. Tra l'altro, 180.000 più 60.000 fanno
240.000, 240.000 era quello che prendeva Frigerio sostanzialmente
precedentemente, dato che non ha riscosso i premi, se ci
aggiungiamo i 50.000 che vengono dati all'Amministratore, fanno
290. Non si può quindi dire che da tutta quest'operazione
sicuramente si abbia un risparmio per l'Amministrazione regionale,
perché ci sono 50.000 euro in più, ma, per carità, poi io dico
sempre in base ai risultati...se i risultati sono buoni o ottimi,
la somma è ben spesa, ma quei 60.000, insomma, sono sinceramente
pochi rispetto ai 180.000 che vengono dati.
Tra l'altro, c'è un grosso rischio, cioè più che un rischio c'è
una certezza, che è quella di aver sostanzialmente svuotato la
figura dell'Amministratore da quella che era la sua funzione
originaria e delegato ad una figura che è quella del Direttore
generale tutti i compiti di amministrazione. Questo...non so, io
penso male, ma non voglio dire nulla...è comunque una cosa che è
molto rischiosa, è molto rischiosa perché? Perché c'è già un primo
segnale e il primo segnale è un segnale che è veramente inquietante
ed è il licenziamento della Signora Rossella Bertone, che è il
Direttore di amministrazione finanza e controllo del Casinò...era.
È stata licenziata, non entriamo qui nel merito dei metodi che sono
stati utilizzati, è stata licenziata e le sue funzioni saranno
assunte dal Direttore generale Scordato. Ecco, qui bisogna spiegare
un attimo che cosa vuol dire questo. Qui vuole dire che qualcuno
farà i budget, farà le previsioni di spesa e tutto, qualcuno
deciderà poi gli acquisti dei beni e dei servizi. Qualcuno deciderà
a chi affidare poi, quindi sceglierà i contraenti dei beni e dei
servizi. Qualcuno controllerà la regolare esecuzione di quanto è
avvenuto e pagherà le fatture e questo qualcuno sarà la stessa
persona, perché non esiste più un controllo. Allora questo
effettivamente è un modello che - ognuno sceglie i suoi modelli -
in vigore attualmente nella Corea del Nord, dove c'è un dittatore
che in pratica decide dall'inizio alla fine quello che succede,
addirittura poi anche il potere sui sottoposti...qui li licenziano
lì li ammazzano, è un po' diverso, comunque è un qualcosa del
genere. Stiamo attenti, perché se la configurazione è questa, è una
configurazione veramente pericolosa, io non ho dubbi che voi
abbiate riposto in questa persona tutte le vostre speranze e tutte
le prospettive che vi possono essere, però fate attenzione, perché
questa concentrazione - e questo risulta dal giornale, pagine che
non sono state smentite - nelle mani di una sola persona, che, tra
l'altro, svolge funzioni di amministrazione pur non essendo
l'amministratore...eh beh, la cosa diventa rischiosa, cioè sembra
quasi che sia stato utilizzato un
escamotage
per dire: "beh,
diminuiamo lo stipendio all'Amministratore, poi gli diamo 50.000
euro, però becchiamo uno che di fatto non può fare
l'Amministratore, ma glielo facciamo fare perché l'Amministratore
non fa l'Amministratore e deleghiamo a lui gradatamente tutte le
cose. È quello che sostanzialmente sta accadendo, almeno questi
sono i primi segni. Questo effettivamente ci inquieta molto, tanto
più che, guarda caso, è stata proprio iniziata la sostituzione dei
dirigenti - quella che avevamo auspicato - ma attraverso forse una
delle uniche persone che aveva una laurea in economia e commercio e
aveva il titolo per ricoprire quel tipo di mansione. Se io avessi
potuto iniziare, avrei iniziato: ecco perché prima mi sono confuso
con il Direttore dei giochi, toglievo il falegname che faceva il
Direttore dei giochi, ma, vede, questa è una modalità che ognuno ha
la propria sensibilità, io avevo questa sensibilità.
Presidente -
Punto 17 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK