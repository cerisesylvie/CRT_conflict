Consiglio Regionale della Valle d'Aosta - Oggetto del Consiglio n. 997 del 14 dicembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 997 del 14 dicembre 2004 - Resoconto
OGGETTO N. 997/XII - Realizzazione nel Comune di Aosta di una
struttura per utenti psichiatrici. (Interrogazione)
Interrogazione
Premesso che:
La Giunta ha proceduto con deliberazione 3948 ad autorizzare
e ad accreditare nel comune di Aosta una struttura - gestita da
cooperativa - adibita a gruppo appartamento per utenti
psichiatrici;
il sottoscritto Consigliere regionale
Interroga
Il Presidente della Regione e l'assessore delegato per
conoscere:
1. le caratteristiche del servizio e della struttura
accreditata;
2. se l'USL o la Regione hanno predisposto convenzioni con
tale struttura;
3. se l'USL o la Regione hanno in corso convenzioni con altre
strutture sanitarie operanti nel settore psichiatrico;
4. le problematiche legate ai servizi di psichiatria nelle
strutture pubbliche presenti in regione.
F.to: Frassy
Presidente - La parola all'Assessore alla sanità, salute e
politiche sociali, Fosson.
Fosson (UV) - La deliberazione in questione, la n. 3948,
autorizzava e accreditava al funzionamento una struttura per
gestire un gruppo appartamento per malati psichiatrici; questa
struttura è prevista nel piano sanitario, là dove recita sui
servizi sanitari per psichiatrici un centro di salute mentale, un
servizio psichiatrico di cura, un "day hospital", un centro diurno,
una comunità terapeutica, una comunità protetta, una comunità
alloggio per utenza psichiatrica e un gruppo appartamento. Cos'è un
gruppo appartamento? I gruppi appartamenti sono una nuova realtà
per l'utenza psichiatrica e sono degli appartamenti che accolgono
degli utenti già autonomizzati, in uscita dal circuito psichiatrico
riabilitativo. I requisiti minimi relativi al personale sono i
seguenti: 2 unità lavorative, di cui 1 operatore, 1 educatore
professionale, 1 assistente sociale, 1 psicologo, 1 operatore
sociosanitario. I requisiti minimi strutturali necessari prevedono
che la struttura debba essere in regola con le norme in materia di
abitabilità e impiantistica, previste dal Codice civile. La
cooperativa che è stata autorizzata e accreditata è la Cooperativa
sociale "Arc-en-ciel".
Per quanto riguarda la seconda domanda, come lei sa, il primo
passo è sempre un'autorizzazione e un accreditamento delle
strutture regionali; l'USL sta preparando una convenzione con tale
struttura, proprio come previsto dal piano sanitario.
In risposta alla terza domanda, le strutture sono 2: la
struttura dell'"Esprit" à l'Envers per la comunità terapeutica del
Pont-Suaz, e la "Cooperativa Mont Fallère" per la comunità
terapeutica gestita a Sarre.
L'ultima domanda, non molto chiara, recita:
"le problematiche
legate ai servizi di psichiatria nelle strutture pubbliche presenti
in regione"
... mi sembra un po' vaga come definizione. Direi
che, nell'ambito delle strutture psichiatriche dell'assistenza al
malato psichiatrico, si presenti un caso favorevolissimo di
integrazione del pubblico e del privato, questo perché il malato
psichiatrico è un malato per il quale sono previste delle cure
molto lunghe e diversificate, per cui in Valle d'Aosta le strutture
pubbliche prevedono il momento acuto, adesso, con la realizzazione
definitiva del reparto di psichiatria - mi sembra in modo molto
corretto -, mentre per le strutture riabilitative e non più
sanitarie, certo, le strutture private sono più agili e quindi più
utili. In Valle d'Aosta queste due realtà in ambito psichiatrico
convivono e collaborano in modo corretto, anche dopo l'istituzione
del Dipartimento di salute mentale e del relativo responsabile.
Presidente - La parola al Consigliere Frassy.
Frassy (CdL) - Ringrazio l'Assessore; faccio solo alcune
considerazioni a margine della risposta fornita.
La perplessità che ha dato luogo a questa interrogazione nasceva
dal fatto che questi tipi di accreditamento effettuati
dall'Amministrazione regionale, in prima battuta, e, poi, dall'USL,
hanno come presupposto - almeno per quanto riguarda la parte più
propriamente regionale - il fatto di essere a norma con determinati
requisiti di tipo edilizio e sanitario. Le perplessità sono nate
perché in questo caso si dà un accreditamento a una situazione che
non è ancora realizzata, perché di queste 2 unità leggiamo in
deliberazione che l'altra è autorizzata, previa verifica della
corretta conclusione dei lavori di ristrutturazione. Non dubitiamo
che gli uffici verificheranno e che la cooperativa adempirà alle
prescrizioni; ci era però sembrata strana questa anticipazione
rispetto alla procedura. Prendiamo atto che la verifica verrà
effettuata.
La seconda perplessità che nasceva era proprio sulla tipologia
della struttura privata, nel senso che il cosiddetto "gruppo
appartamento per utenti psichiatrici", seppure gestito in una fase
di recupero che ne contraddistingue le problematicità rispetto alla
fase acuta gestita dalle strutture pubbliche, rientra in un
comparto sanitario particolare, che non sempre garantisce quiete e
pacifica convivenza con le situazioni circostanti. La perplessità
nostra è nata sulla considerazione che questa struttura si
inserisce in un ambito di tipo "condominiale". Allora ci
domandavamo se in effetti non fosse in contraddizione con i
requisiti di tipo sanitario - non nel senso di "edilizia
sanitaria", ma "sanitario" nel senso più ampio - accreditare queste
strutture in un contesto che non è ottimale.
Prendiamo atto della risposta che l'Assessore ci ha fornito,
anche perché ci sembra che le strutture di Pont-Suaz e di Sarre
siano, da un punto di vista logistico, con caratteristiche diverse
rispetto a quella che si va ad accreditare. Auspichiamo perciò che
si contribuisca a risolvere un problema reale, quello del recupero
delle persone che hanno superato il momento acuto, ma aventi ancora
bisogno di assistenza, e che non si inneschino delle conflittualità
con chi non ha problemi di questo tipo, ma che potrebbe subirli. La
perplessità, detta in una parola, è proprio sulla tipologia, dal
punto di vista dell'inserimento urbanistico, di una struttura del
genere, in quanto ritenevamo che una tale struttura dovesse avere
dei requisiti particolari rispetto alla sua ubicazione.
Con queste perplessità la ringraziamo della risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK