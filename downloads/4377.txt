Consiglio Regionale della Valle d'Aosta - Oggetto del Consiglio n. 52 del 27 gennaio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 52 del 27 gennaio 1982 - Resoconto
OGGETTO N. 52/VII - GRADUATORIA REGIONALE PREVISTA
DALL'ACCORDO TIPO PER LE CONVENZIONI NAZIONALI UNICHE PER LA
DISCIPLINA NORMATIVA E PER IL TRATTAMENTO ECONOMICO DEI MEDICI
GENERICI E PEDIATRI - (Interpellanza).
PRESIDENTE
:
Do lettura dell'interpellanza in
oggetto presentata dal Consigliere Carlassare:
"Presa visione della delibera di Giunta n. 5434 del 13 novembre
1981 avente per oggetto l'"Istituzione della graduatoria regionale
prevista dall'art. 3 dell'Accordo nazionale tipo per le Convenzioni
nazionali uniche per la disciplina normativa e per il trattamento
economico dei medici generici e pediatri";
Constatato che la Convenzione richiamata è superata dall'Accordo
Collettivo nazionale per la regolamentazione dei rapporti con i
medici di medicina generale, ai sensi dell'art. 48 della legge n.
833/78, reso esecutivo con il D.P.R. del 13.8.1981 e valevole agli
effetti giuridici dal 1°.1.1982;
INTERPELLA
la Giunta regionale per sapere:
1) se l'aver dato applicazione ad un accordo non solo scaduto ma
anche reso inefficace dalla sentenza del T.A.R. del Lazio del
27.11.1978 è frutto di non conoscenza del D.P.R. del 13.8.1981 o di
deliberata scelta;
2) se nella seconda ipotesi la Giunta era consapevole di
adottare un provvedimento suscettibile di annullamento nel caso che
o la Commissione di Coordinamento fosse più attenta o che un
qualsiasi cittadino decidesse di impugnarlo di fronte al
T.A.R.".
PRESIDENTE
:
II Consigliere Carlassare illustra
l'interpellanza che è rivolta all'Assessore Rollandin.
CARLASSARE
(Dem.
Prol.-Nuova
Sin.)
: Nella mia scarsa esperienza di Consigliere
regionale mi pare di cogliere qui un dato abbastanza costante:
spesso e volentieri si fa riferimento alla legge precedente, che
c'era prima, per adottare i provvedimenti che competono alla
Giunta, che competono agli Assessorati.
Ora l'art. 48 della legge istitutiva del servizio sanitario n.
833 del 23.12.1978 dispone testualmente: "Art. 48 - Personale a
rapporto convenzionale - L'uniformità del trattamento economico
normativo del personale sanitario a rapporto convenzionale è
garantita sull'intero territorio nazionale da convenzioni aventi
durata triennale del tutto conformi" - ripeto, "del tutto conformi"
- "agli accordi collettivi nazionali stipulati tra Governo,
Regioni, Associazione Nazionale dei Comuni Italiani (A.N.C.I.) e
Organizzazioni sindacali maggiormente rappresentative in campo
nazionale di ciascuna categoria. La delegazione del Governo, delle
Regioni, dell'A.N.C.I. per la stipula degli accordi anzidetti è
costituita rispettivamente dai Ministri della Sanità, del Lavoro,
della Previdenza Sociale, del Tesoro, da 5 rappresentanti designati
dalle Regioni attraverso la Commissione Interregionale di cui
all'art. 13 della legge 16.5.1970, n. 281, da 6 rappresentanti
designati dall'A.N.C.I.. L'accordo nazionale" - e questo è il punto
fondamentale - "di cui al comma precedente è reso esecutivo con
decreto del Presidente della Repubblica su proposta del Presidente
del Consiglio dei Ministri. I competenti organi locali adottano,
entro 30 giorni dalla pubblicazione del suddetto decreto, i
necessari e dovuti atti deliberativi".
Ora, in precedenza c'era un accordo stipulato il 7.1.1978 che è
decaduto con la stipula in data 30.1.I981 del nuovo accordo reso
esecutivo a tutti gli effetti con decreto del Presidente della
Repubblica in data 8.9.1981. Tra le altre cose è prevista la
stipulazione di un elenco di medici generici e pediatri per
accedere ai vari posti che si rendono disponibili. Tra l'accordo
precedente e l'accordo attuale ci sono delle importantissime
modifiche per quanto riguarda la assegnazione del punteggio
spettante ai singoli operatori sanitari interessati. Ora, l'aver
adottato, come risulta dalla delibera della Giunta n. 5434 del
13.11.1981, i criteri dell'accordo precedente all'ultimo in vigore,
fa sì che questa graduatoria sia non dico illegale, ma illegittima,
in quanto non tiene conto dei nuovi parametri resi operativi
dall'ultimo decreto del Presidente della Repubblica. Perciò noi ci
troviamo nella situazione, che penso si concretizzerà molto
rapidamente, che un Pinco Pallino qualsiasi faccia ricorso al
T.A.R. e il T.A.R. sulla base di questa precisa normativa di legge
credo non possa fare altro che annullare questa graduatoria,
facendo cadere nel caos questa situazione proprio perchè non si sa
più quali graduatorie siano in vigore in Valle d'Aosta.
Un'altra osservazione riguarda il fatto che prima di pubblicare
la graduatoria come previsto da questo accordo collettivo,
esecutivo in seguito a decreto del Presidente della Repubblica, la
Giunta avrebbe dovuto redigere tutta una serie di graduatorie
provvisorie ed esporle: non mi pare che queste graduatorie
provvisorie siano mai state esposte e non so se siano mai state
fatte. Un terzo elemento, in ultima analisi di illegalità, è
derivato dal fatto che questo accordo prevede nell'art. 2 titolato
"Incompatibilità" al punto f), l'incompatibilità degli operatori
sanitari che operino all'interno della USL ad avere un rapporto di
lavoro, diverso da quello con la USL, con Enti, Associazioni o
strutture a loro volta convenzionate con la USL. E qui, in Valle e
questo lo discuteremo probabilmente questa sera o nel pomeriggio -
abbiamo una situazione di questo tipo all'IRV, ed è un elemento di
ulteriore irregolarità che si aggiunge a quelli che io, ma anche
altri Consiglieri, abbiamo cercato di sottolineare per quanto
riguarda la situazione dell' IRV. Ecco quindi, il senso
dell'interpellanza è questo: sapere se si è trattato di una scelta,
e se si ha l'esatta nozione del. fatto che tutto questo può essere
invalidato dal T.A.R. semplicemente richiamandosi alle leggi in
vigore.
PRESIDENTE
:
La parola all' Assessore alla Sanità
ed Assistenza Sociale Rollandin.
ROLLANDIN
(U.V.):
Nel prendere questi
provvedimenti si è tenuto conto di un punto essenziale: assicurare
un servizio e dare la possibilità di avere medici in tutte le zone
carenti. Se si esclude questa osservazione di base, si può guardare
la normativa secondo una certa prospettiva. Penso che a livello
locale una delle prime preoccupazioni sia quella di garantire un
servizio all'utenza, perchè troppe volte si fa un bel discorso
teorico che poi calato nella pratica non regge; ma
indipendentemente da queste osservazioni c'è da dire che quanto è
stato affermato poc'anzi in merito alla applicazione dell'art. 48
della 833 è ben noto, tant'è vero che nella precedente convenzione
tra i firmatari, come rappresentanti delle Regioni, c'era la Valle
d' Aosta, firmataria anche della precedente convenzione. Questo per
dire che non è che non si conoscesse la validità di un articolo di
legge; ma la graduatoria che è stata predisposta secondo la vecchia
normativa non è stata fatta a caso o contro qualcuno o per favorire
qualcuno, è stata fatta in ossequio a quanto è previsto
nell'accordo vigente - quello pubblicato sulla Gazzetta Ufficiale
dell' 8.9.1981 - che alla norma transitoria n. 4 dice
espressamente: "Per l'anno 1981 valgono le graduatorie formate ai
sensi degli artt. 3, 4 e 5 della precedente convenzione unica ai
fini della copertura delle zone carenti". Questo è un articolo
della nuova convenzione, che forse è sfuggito a qualcuno. Questo,
dunque, per precisare come mai si è fatto riferimento alla vecchia
normativa. Teniamo conto poi che le domande di iscrizione dovevano
essere presentate da parte dei medici. entro il 30.4.1981, mentre
la Gazzetta Ufficiale con la nuova normativa è uscita a settembre.
Questo è un altro dei motivi per i quali si era scelta quella
via.
Ancora, c'è da dire che nella formazione della graduatoria sono
previsti i rappresentanti dell'A.N.C.I., come è stato detto
giustamente. Ora, secondo la precedente normativa, si era stabilito
che a livello regionale in sostituzione venivano designati
rappresentanti dell'Associazione Sindaci; poi a questo si era fatta
obiezione, allora al momento di fare le nomine ho fatto una
lettera, di cui posso dare fotocopia, chiedendo se al posto dei
rappresentanti dell'A.N.C.I. potevano essere nominati i
rappresentanti dei Sindaci. Questo l'ho fatto a novembre; passati
tre mesi senza che io abbia ottenuto risposta, ho fatto un
sollecito chiedendo che ci fosse un pronunciamento su questo punto
perchè se non si costituiva la Commissione non si potevano fare le
graduatorie. Quale era l'effetto pratico? Che di fatto si
nullificavano tutti gli atti che erano stati presi! E il telegramma
che ci è stato inviato e che tra l'altro non è ad hoc, è arrivato
stamattina dopo quattro mesi: ce l'ho qui e posso dare la fotocopia
sia delle lettere che sono state inviate tre mesi fa, sia del
telegramma. In esso si dice: "Disposizioni normative legittimano
esclusivamente A.N.C.I. a nomina rappresentanti autonomie locali;
non est possibile delega suddette funzioni ad altri Enti". Questo
mi sembra che sia un punto da tenere in seria considerazione,
perchè questo vuol dire che fintanto che non c'è la Commissione,
fintanto che non vengono applicate le nuove normative, se non si fa
riferimento alla normativa precedente, le zone carenti non vengono
coperte. Cosa succederà? Che poi bisognerà spiegare agli utenti che
per questo motivo non hanno un medico; bisognerà dire con chiarezza
quali sono gli effetti pratici, perchè una cosa è la possibilità di
un ricorso al T.A.R. - e per inciso, non è un Pinco Pallino
qualsiasi, ma è uno che tu conosci benissimo: questo non toglie
niente alla validità dell'azione, comunque non è un Pinco Pallino
qualsiasi! - e altra cosa è considerare che la delibera che era
stata presa e che poteva naturalmente essere annullata,
giustamente, a seguito dell'accettazione del ricorso, rispondeva a
certi criteri e a certe esigenze.
Comunque, la delibera precedente, tenuto conto di queste nuove
disposizioni, è stata già annullata; noi abbiamo preso un'altra
delibera, nella quale diciamo che la graduatoria non si può fare;
quando la gente chiederà come mai manca il medico e come mai i
medici che erano già stati interpellati non possono venire, diremo
che ciò dipende da questi motivi; questo bisognerà dirlo molto
chiaramente, perchè se si dice che bisogna applicare la nuova
convenzione, il che è giusto ed io concordo pienamente, teniamo
però presente che il principio di massima era che nella nuova
convenzione si desse priorità a chi è disoccupato: questo mi sembra
un criterio anche giusto, però porta ad alcuni inconvenienti, come
ho espresso prima. La nuova graduatoria sarà pronta chissà quando e
i medici, anche quelli disoccupati, aspetteranno chissà quanto
tempo prima di essere interpellati, perchè se non ci sono gli
strumenti per avviare la procedura burocratica tutto si ferma; così
le valli, le zone che erano rimaste scoperte e a cui si intendeva
venire incontro con questa normativa transitoria, rimarranno di
nuovo senza medico: questo è l'effetto pratico dell'applicazione
della nuova normativa. Bisogna sapere anche gli effetti
dell'applicazione di una normativa che non tiene conto di una
nostra realtà, perchè L'A.N.C.I. non è rappresentata. Bisogna che
le nomine riguardino gente che viene da fuori, perchè qui non ci
sono: questi sono gli effetti!
Ripeto, quindi, che la normativa era da noi conosciuta perchè ne
eravamo i firmatari, e vorrei ancora precisare che la delibera era
già stata annullata, quando siamo venuti a conoscenza del ricorso,
perchè non volevamo prolungare una situazione che diventava per
certi versi non pienamente sostenibile: si metteva a repentaglio
l'occupazione di una serie di medici che si erano presi determinati
impegni, quindi abbiamo dovuto dire chiaramente quale era la nostra
situazione. Nell'interpellanza è scritto: "se l'aver dato
applicazione ad un accordo non solo scaduto ma anche reso
inefficace ..."; ora, se si teneva conto dell'inefficacia dovuta
alla sentenza del T.A.R. diventava difficile sostenere come mai si
era applicato fino ad ora. Tutte le Regioni l'hanno applicato, il
che penso che fosse a conoscenza anche dell'interpellante, e non si
è tenuto conto della sentenza del T.A.R..
Ripeto, il provvedimento che consentiva la graduatoria fatta con
i vecchi criteri, è già stato rivisto; è stata adottata una
delibera nella quale si tiene conto di questo e si rinvia il tutto
a quando le nuove graduatorie saranno pronte, redatte secondo i
criteri della nuova convenzione.
PRESIDENTE
:
La parola al Consigliere Carlassare
per la replica.
CARLASSARE
: (Dem. Prol.-Nuova Sin.):
Mi fa piacere
che l'Assessore Rollandin dica che ho ragione e che la legge è
quella di cui ho parlato io. Mi pare però che la necessità di
coprire determinate zone sarebbe stata soddisfatta pienamente in un
modo molto semplice: è vero che mancavano i rappresentanti
dell'A.N.C.I., però si potevano, allo stesso modo in cui si è
adottato un provvedimento che non è legale perchè è superato da una
norma successiva, adottare i criteri che erano ben conosciuti;
perchè questo non è arrivato a novembre, questo accordo è staio
stipulato il 30.1.1981 ... - Interruzione - ... il 30 giugno c'è
stato un protocollo aggiuntivo e questo accordo che è stato firmato
il 30 gennaio si sa che è legge; l'unica difficoltà era che mancava
la sigla delle autorità preposte alla ufficializzazione, però per
la legge 833 questo accordo integralmente è la normativa che regola
per i prossimi tre anni, a partire dalla stipula del contratto, la
situazione dei medici generici e pediatri. Se si fosse tenuto
conto, nella stipula di queste graduatorie, di questo accordo
collettivo nazionale per il regolamento dei rapporti con i medici
specialisti pediatri di libera scelta ecc. ecc., questa situazione
si sarebbe superata pienamente ... - Interruzione - ... Scusa, il
fatto è questo, che noi in effetti abbiamo adottato dei criteri per
i quali ci sono state persone sfavorite e altre favorite
dall'applicazione di questa normativa; era più che prevedibile che
ci fosse un ricorso da parte di chi si ritiene, a buon diritto,
discriminato sulla base di una legge vigente.
PRESIDENTE
:
Colleghi Consiglieri, passiamo alla
trattazione dell'oggetto iscritto al n. 17 dell'ordine del giorno.
Per cortesia, richiamate in Aula il Consigliere Berti che era qui
presente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK