Consiglio Regionale della Valle d'Aosta - Oggetto del Consiglio n. 1312 del 24 giugno 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1312 del 24 giugno 2015 - Resoconto
OGGETTO N. 1312/XIV - Interpellanza: "Problematiche relative
all'attuazione del piano di politica del lavoro 2012/2014".
Presidente
- Per l'illustrazione, la parola al
Consigliere Chatrian.
Chatrian (ALPE) -
Grazie Presidente.
Vorremmo porre all'attenzione dell'Assessore Marquis dei quesiti
puntuali per avere delle informazioni in merito ad un argomento
molto delicato. Sappiamo le difficoltà dei nostri giovani a
reperire un posto di lavoro, sappiamo le difficoltà in questo
momento dei nostri artigiani, delle nostre aziende, delle nostre
imprese e cosa può, cosa deve mettere in campo la politica. Nel
2012 questo Consiglio ha approvato allora, nella passata
legislatura, un piano triennale di politica del lavoro, a seguito
di quest'approvazione e a seguito delle misure che questo piano ha
messo in campo, il Governo regionale a fine maggio 2013 ha
approvato i criteri e le disposizioni dettati proprio da una
delibera applicativa, delibera che va ad esplicitare nel merito le
possibilità, le misure, gli aiuti, i sostegni alle diverse
categorie. I destinatari indubbiamente cosa devono fare? I
potenziali destinatari devono, salva diversa specificazione, fermo
restando le disposizioni previste per ciascun intervento
finanziario...per essere ammessi a beneficio, è necessario il
possesso dei vari requisiti generali indicati di seguito di quelli
elencati dal piano politiche del lavoro al paragrafo 7. Le misure
quindi sono state approvate dal Governo regionale a seguito di
quell'approvazione e degli indirizzi macro dati da questo Consiglio
regionale e la delibera è stata approvata dal Governo regionale il
17 maggio 2013: per i lavoratori svantaggiati, per i lavoratori
molto svantaggiati, per i lavoratori con disabilità, per giovani
ricercatori, per giovani di età compresa tra i 18 e i 32 anni
diplomati o laureati assunti a seguito di tirocini della durata di
sei mesi, ci sono tutte le fasce, tutte le misure per poter
attingere o da parte del datore di lavoro o da parte del singolo
utente...la possibilità di avere degli aiuti mirati per andare a
sostenere...a dare delle risposte puntuali, ripeto il concetto, ad
una criticità importante, che è quella del posto di lavoro.
Assessore Marquis, l'obiettivo della nostra iniziativa quindi è
conoscere lo stato dell'arte e quindi la prima domanda che, come
gruppo ALPE insieme ai colleghi dell'UVP, poniamo è:
"quante
domande di sostegno all'assunzione di personale presentate in base
alle opportunità offerte dal piano politica del lavoro 2012-2014
sono ancora in attesa di risposta"
. Cosa vuol dire? Se diversi
artigiani, piccole aziende, imprese non hanno ancora oggi avuto,
dopo un anno e mezzo di richiesta, delle risposte puntuali:
risposte puntuali vuol dire lo stato dell'arte, se il finanziamento
ci sarà, quando ci sarà, perché e le modalità, perché sovente poi
l'aiuto, la misura messa in campo non è solo annuale, ma è
triennale.
Il secondo quesito che noi poniamo è:
"quali sono i motivi
che hanno generato la sospensione eventuale di tali domande"
,
se ci sono.
La terza:
"quante domande sono state accolte e in base a
quali criteri di priorità"
, cioè non è che sono state accolte
certe domande e altre non sono state accolte, la richiesta è quali
sono stati i criteri e le priorità assunte dal Governo regionale o
dal dipartimento.
Quarto quesito:
"quando saranno fornite risposte definitive
ai datori di lavoro..."
, quindi, come dicevo prima, agli
artigiani, alle imprese, che, dopo aver assunto impegni nei
confronti dei clienti, contando sugli incentivi del piano di
politica del lavoro 2012-2014, rischiano di ritrovarsi con il
ricavo annullato. Cosa vuol dire il quarto quesito? Che un piccolo
imprenditore o un medio imprenditore ha fatto il suo
business
plan
, ha fatto comunque la sua programmazione e pianificazione
sapendo che, avendo quei requisiti, avrebbe avuto comunque un
sostegno dalla Comunità europea, dal nostro piano politiche del
lavoro e nella propria programmazione avrebbe avuto dei benefici,
dei sostegni diretti o degli abbattimenti di costi, come, per
esempio, l'abbattimento sul costo del personale, legato al fatto
che le misure andavano a coprire parte del costo del personale.
Questi sono i nostri quesiti abbastanza puntuali, gradiremmo avere
delle risposte il più possibile puntuali. Il nostro obiettivo è di
conoscere lo stato dell'arte, ma soprattutto se c'è la possibilità
di integrare, migliorare, soprattutto dare risposte a quelle
numerose aziende che oggi non hanno ancora avuto risposta da parte
del Governo regionale. Grazie.
Presidente -
Per la risposta, la parola all'Assessore
Marquis.
Marquis (SA) -
Grazie Presidente.
Con quest'interpellanza ci è consentito di fare il punto della
situazione, sulle domande che sono pervenute in merito agli
incentivi per le assunzioni nel corso del 2013 a valere sul piano
delle politiche del lavoro 2012-2014. I destinatari di questi
contributi, com'è già stato evidenziato dal collega Chatrian, sono
per l'appunto i datori di lavoro privati, che sono attivi sul
territorio della Regione e che hanno assunto del personale
rientrante in specifiche categorie, con contratto di lavoro a tempo
indeterminato, ovvero anche a tempo determinato. Le tipologie per
questi tipi di assunzione previste nel periodo 2012-2014 sono molte
e tra queste rientrano, per esempio, i lavoratori svantaggiati, i
lavoratori molto svantaggiati, i disabili e altre categorie tra cui
ricordo i ricercatori, i giovani tra i 18 e i 32 anni, i lavoratori
prossimi alla pensione e le persone in disagio sociale.
Ciò premesso, per rispondere alla domanda:
"quante domande di
sostegno all'assunzione di personale presentate in base alle
opportunità offerte dal piano di politica del lavoro 2012-2014 sono
ancora in attesa di risposta"
, allo stato attuale le istanze
presentate nel 2013 che devono essere ancora trattate e quindi in
attesa di finanziamento sono 86, di cui 29, com'è stato detto
prima, siccome ci sono delle pluriannualità di finanziamento, hanno
già avuto un finanziamento parziale riferito all'annualità
2013.
Com'è già stato ricordato dal collega, nell'ottobre 2013, a
fronte dell'accertata insostenibilità finanziaria degli incentivi
alle assunzioni, che si è determinata a causa della difficile
situazione del bilancio regionale, la Giunta ha disposto la
sospensione della ricevibilità delle domande unitamente alla
sospensione di domande riguardanti altre leggi regionali e di
settore. I motivi del ritardo nella procedura quindi sono da
attribuire principalmente all'insufficienza delle risorse
finanziarie che erano disponibili nello stanziamento di bilancio
2013 e 2015. Per assicurare alle domande che erano rimaste inevase
una prospettiva di incentivo nell'ambito della legge finanziaria
per il triennio 2014-2016, comunque è stata approvata dal Consiglio
regionale una disposizione nella legge n. 18/2013 che autorizzava
il finanziamento delle domande presentate nel 2013 che erano
rimaste inevase per indisponibilità di risorse. Le risorse sono
state poi stanziate con la legge n. 4 del 2014, che ha messo a
disposizione nella gestione speciale 2 milioni e 400 mila euro di
Finaosta, facendo una distinzione per corrispondere gli incentivi
per le assunzioni relativamente alle domande di persone
over
29, perché l'obiettivo era quello per le
under
29, di fare
riferimento al piano giovani. Chiaramente questo avrebbe dovuto
portare una condivisione nello stato di quest'approccio. Ci sono
stati dei problemi relativamente all'inserimento delle pratiche
under
29 nel piano giovani, perché avremmo dovuto stipulare
delle convenzioni con l'INPS e nel frattempo lo Stato ha mutato
anche l'orientamento in relazione ai benefici per le assunzioni
perché è passato al concetto di decontribuzione, così come voi
sapete...Jobs Act e quindi non è più stato possibile perseguire
questa linea, allorché nel disegno di legge che abbiamo approvato
in questo Consiglio, legge comunitaria, abbiamo autorizzato il
pagamento delle pratiche relative agli incentivi
under
29
all'interno del fondo in gestione speciale che ha sufficiente
capienza. Gli uffici pertanto hanno dato il via agli atti
amministrativi necessari per completare parzialmente i
finanziamenti inerenti alle pratiche che sono giacenti. Le domande
finora che erano state accolte relative all'annualità 2012
ammontano a 228, quindi in totale sono 228 più 89 che devono ancora
essere finanziate.
Per quanto riguarda le priorità che sono state date, si
riferiscono alle modalità che erano state individuate nella
delibera di Giunta regionale, ovvero l'ordine di protocollo di
presentazione. Grazie.
Presidente -
Per la replica, la parola al collega
Chatrian.
Chatrian (ALPE) -
Sì, grazie Presidente.
Ci sono stati dei problemi per quanto riguarda gli
under
29, se ho capito bene. Nessuna azienda perderà l'aiuto? Delle
aziende e degli artigiani che hanno fatto le circa 300 domande
fatte...le 220 più 89? Nessuno quindi perderà il finanziamento
richiesto per il triennio completo o solo parziale...
(interruzione di un Consigliere, fuori microfono)
...avevo quindi capito bene che una parte del finanziamento non
sarà comunque recapitato per il triennio, ma certe domande avranno
solo una parziale risposta, Assessore Marquis. Non capisco perché
questo passaggio non poteva dirlo lei, perché chi ci ascolta e
soprattutto gli artigiani, le imprese che ad oggi non hanno ancora
avuto risposta da lei in quanto Assessore, in quanto delegato dal
Governo regionale, avrebbero gradito sentire anche questo
passaggio, non capisco perché devo farlo io in replica e perché non
l'ha fatto lei durante la sua esposizione e durante la sua
risposta. Se vuole gentilmente rispondermi, altrimenti...chiederei
al Presidente del Consiglio se gentilmente...perché
altrimenti...
Presidente
- Assessore, per cortesia, Consigliere
Chatrian se vuole terminare...
Chatrian (ALPE) -
...chiedevo a lei, Presidente, se
gentilmente l'Assessore Marquis poteva replicare, altrimenti...
Presidente -
Prego, Assessore, ha la parola.
Marquis (SA) -
Sì, a maggiore chiarimento visto che è
stato sollevato un problema che io davo sostanzialmente per
scontato, perché era stato approvato dal Consiglio regionale e
quindi sottoposto all'attenzione dell'Assemblea. Quando è stato
fatto quel blocco sui contributi e su tutta una serie di iniziative
legislative, è stato poi anche legiferato in materia dicendo che i
contributi relativi al 2013 per coloro che non rientravano che
avevano presentato la domanda dal 4 ottobre a dicembre non
sarebbero stati erogati e che quindi le domande venivano prese in
considerazione relativamente al biennio 2014-2015.
Presidente -
La parola al collega Chatrian.
Chatrian (ALPE) -
Grazie per la specifica, Assessore.
Avevamo capito bene, ma chi non ha ancora capito, Assessore
Marquis, sono le imprese e le aziende che avevano fatto la
richiesta per il triennio e invece la risposta...ha ben declinato
nel secondo passaggio: ci sarà una risposta sui due anni e non sui
tre anni, quindi le aziende, le imprese che avevano programmato il
triennio di aiuto, soprattutto sul costo del personale, avranno un
aiuto solo ed esclusivamente su due anni. Grazie comunque per la
specifica, lei dice: "abbiamo legiferato", sì, ma magari una
piccola lettera alle 89...una piccola letterina dove si dice:
"abbiamo legiferato e dal 4 ottobre 2013 non ci sarà il sostegno,
ma ci sarà il sostegno per il 2014 e il 2015". Chiarezza per
chiarezza, il nostro obiettivo di quest'iniziativa andava solo in
quella direzione, Assessore Marquis, nel senso che lei sa
sicuramente meglio di noi, dei gruppi ALPE e UVP, che, quando
un'azienda decide di assumere, evviva, del personale, il costo del
personale è una voce importantissima in un'azienda e, nel momento
in cui ci sono degli aiuti diretti per un triennio, il fatto che
dal triennio si passi al biennio vuol dire sul conticino meno 33,3
periodico in mancanza dell'aiuto del finanziamento pubblico: ecco
perché avremmo gradito - lo so che abbiamo legiferato qualche
settimana fa - sinceramente un passaggio più puntuale, che si
dicesse: "abbiamo fatto dei pasticci, ci sono stati dei problemi
per gli
under
29, c'è stata una delibera che ha bloccato
certi aiuti, l'aiuto non sarà sul triennio, ma sarà solo sul
biennio e l'aiuto non sarà del 100 percento, ma avrà una
decurtazione di un terzo", perché da tre anni a due anni la
decurtazione è di un terzo.
Vorrei fare un'ultima considerazione, Assessore Marquis.
Sinceramente lei ci ha ben spiegato che una parte dei finanziamenti
sarà dirottata sul piano giovani, come già discusso in
quest'aula...chiederemmo di essere un po' più vigili, un po' più
attenti da parte sua, da parte vostra, da parte del vostro
dipartimento, ma soprattutto dal punto di vista politico perché chi
ha deciso di richiedere certi finanziamenti e fare delle scelte
importanti come delle assunzioni deve avere il quadro completo e
sapere perfettamente l'aiuto diretto dal punto di vista pubblico
quando ci sarà, se ci sarà e soprattutto l'importo globale.
Grazie.
Presidente -
Punto 14 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK