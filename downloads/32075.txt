Consiglio Regionale della Valle d'Aosta - Oggetto del Consiglio n. 907 del 30 novembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 907 del 30 novembre 2009 - Resoconto
OBJET N° 907/XIII - Illustration des lois de finance et de
budget pour le triennat 2010/2012.
Président
- La parole au rapporteur, le Conseiller
Rosset.
Rosset (UV)
- Nel presentare la mia relazione di
accompagnamento ai provvedimenti finanziari dello scorso anno,
accennavo alla necessità di intervenire a livello normativo sulla
materia contabile e finanziaria per superare alcune difficoltà, da
più parti riscontrate, nell'approccio e nell'analisi dei documenti
contabili e di programmazione economica regionali. Non nascondevo,
in particolare, le difficoltà di lettura causate da un'impostazione
ormai datata e, di fatto, l'inemendabilità delle parti sostanziali,
cosa che suscitava qualche preoccupazione sull'effettivo ruolo del
Consiglio regionale nella fase di adozione di provvedimenti così
rilevanti.
Ad un anno di distanza, devo dire che non si è trattato
dell'ennesimo grido nel vuoto e che il tempo trascorso ha dato i
suoi frutti ed è stato bene impiegato. Si è proceduto a mettere
mano all'intervento di riforma con rapidità e decisione. Disponiamo
infatti di una nuova normativa varata nell'estate scorsa con la
legge regionale n. 30 del 4 agosto 2009, i cui effetti si sono
estesi ai disegni di legge che stiamo esaminando oggi.
La modifica della manovra finanziaria, rispetto all'impostazione
tradizionale, è una scelta giusta, fatta dalla nostra Regione nel
solco di modifiche analoghe che investono dappertutto i bilanci
pubblici. Spesso infatti l'insieme del diritto pubblico, anche in
una materia come questa, stenta a seguire l'evoluzione del mondo
reale cui si deve riferire la politica e l'amministrazione. Questa
corrispondenza fra l'apparente aridità delle cifre e la necessità
di fare in modo che le risorse fmanziarie siano l'asse portante di
una progettualità politica è lo scopo che dovremmo raggiungere.
Le nuove disposizioni in materia di bilancio e di contabilità
generale e i principi in materia di controllo strategico e di
gestione ci consentono di dare gambe all'esigenza, manifestata da
più parti nel tempo, di una riforma della normativa di settore in
grado di offrire maggiore trasparenza e semplificazione attraverso
un approccio diverso e più comprensibile dei diversi meccanismi e
strumenti contabili e finanziari. Un intervento che conduce ad
un'inevitabile velocizzazione rispetto a procedure ormai bizantine,
cui non dovrebbe corrispondere - nei nostri "Desiderata" - una
sorta di rischio di banalizzazione: una sorta di "mordi e fuggi" su
documenti finanziari che restano il volano dell'intera attività
dell'Esecutivo e del Legislativo nel prossimo anno e
nell'estensione triennale.
Vanno qui sottolineati alcuni aspetti che rendono bene il
carattere innovativo della riforma introdotta e la portata di
questo provvedimento; tra questi: il miglioramento per quanto
attiene la gestione, il potenziamento degli istituti di
flessibilità, un indubbio snellimento nella rappresentazione, la
possibilità di una maggiore semplicità e trasparenza rispetto alle
politiche da porre in atto, l'attenzione alla pianificazione
strategica e i principi fondamentali in materia di controllo
strategico e di controllo di gestione che potremo verificare in
occasione delle prossime tappe del nostro cammino finanziario
legate all'esame del rendiconto. Le innovazioni introdotte
soddisfano inoltre l'esigenza, da noi più volte rappresentata, di
un migliore approccio nell'attività e nell'analisi compiuta dal
Consiglio regionale sui meccanismi e sugli strumenti finanziari,
favorita, ad esempio, dall'articolazione del bilancio in unità
previsionali di base, con una maggiore evidenza delle linee di
pianificazione finanziaria.
L'insieme delle finalità sopra esplicitate è realizzato
attraverso tre documenti contabili: un bilancio di previsione
giuridico, un bilancio di gestione e un bilancio di cassa; di
questi, il primo è approvato dal Consiglio avendo contenuti
programmatori ed autorizzatori, mentre gli altri due documenti, che
hanno una valenza prettamente gestionale, sono approvati dalla
Giunta regionale. La ripartizione delle risorse resta un tema
fondamentale, perché dalle scelte votate da questo Consiglio si
prefigurano indirizzi e priorità da trasformare nell'azione
quotidiana, di cui dobbiamo poi rispondere ai cittadini
valdostani.
Prima di entrare nella sostanza dei due disegni di legge devo
ancora ricordare il lavoro svolto dalla II Commissione consiliare
che ho l'onore di presiedere. Insieme ai componenti - che ringrazio
per l'impegno e il contributo dato - abbiamo proceduto all'analisi
dei due disegni di legge ed abbiamo incontrato, durante le
audizioni, i rappresentanti delle parti sociali, sindacali,
imprenditoriali ed economiche. Ebbene, che oggi ai meccanismi
democratici - compresa finanziaria e bilancio - corrisponda una
qual certa pigrizia dell'opinione pubblica è dato inoppugnabile che
segna una sorta di varco fra l'opinione pubblica e i decisori
politici che non solo ci deve far riflettere, ma spetta a noi il
compito di "riconquistare" i cittadini ad una cittadinanza sempre
più consapevole e matura, questo per delineare meglio le priorità,
le urgenze e i bisogni che le diverse categorie esprimono in questa
fase delicata di crisi economica. Mi ribello all'idea che la
democrazia possa basarsi su di un qual certo disinteresse in favore
di una professionalizzazione della politica in cui non mi sono mai
riconosciuto.
Consentitemi - fatta questa premessa - di proporvi una visione
complessiva, che sottintendono le risposte che Governo e
maggioranza offrono ai bisogni ed alle necessità della comunità
valdostana, con elementi di ovvia continuità con l'azione dei
governi precedenti e nel rispetto del programma di legislatura. Non
mi attarderò su problemi quali il patto di stabilità o prospettive
del federalismo fiscale che saranno certo approfonditi
dall'Esecutivo.
Le risorse disponibili, ovvero le entrate al netto delle partite
di giro, nel 2010 crescono di 10.000.000 rispetto all'anno 2009 e
sono pari a 1.685.000.000. Per gli anni successivi, le entrate
regionali sono previste pari a 1.727.000.000 per il 2011 e a
1.750.000.000 per il 2012. La solidità del bilancio regionale e il
suo equilibrio prospettico sono stati recentemente confermati anche
dall'agenzia di
rating
che ha assegnato alla Regione il
punteggio di AA+. Il buon stato di salute della finanza pubblica
regionale è il principale elemento che ha permesso l'importante e
tempestivo intervento anticrisi nell'anno 2009 e dà una realistica
prospettiva di traghettare la Regione verso la ripresa economica.
Alcuni interventi anticrisi sono già riproposti per il 2010 e il
Governo ha avviato il percorso simile allo scorso anno per
addivenire alla stesura di una nuova legge anticrisi anche per
l'anno 2010. L'aumento nel 2010 è frutto di un effetto combinato
tra un lieve calo nella previsione delle entrate da tributi propri
e l'aumento delle autorizzazioni per l'indebitamento. La riduzione
dei tributi propri trova una motivazione importante nella conferma
per il 2010 dell'agevolazione IRAP. Inoltre, il nuovo disciplinare
della Casa da gioco comporta un ridimensionamento del bilancio
regionale sia nella parte spesa, sia nella parte entrata.
L'incremento delle entrate dal 2011 è motivato dalla previsione di
un aumento del gettito derivante dalle imposte sulla benzina per
autotrazione, come conseguenza dell'abrogazione della legge sui
buoni carburante.
Per analizzare più specificatamente le funzioni obiettivo, vi
propongo l'analisi delle spese riconducendole alle principali leggi
regionali con un duplice obiettivo: da una parte, dare un primo
giudizio sull'efficacia delle singole leggi verificando in che
misura si prevede di dar loro attuazione; dall'altra, di ribadire
la centralità del Consiglio regionale che, attraverso
l'approvazione delle leggi, determina in modo significativo il
bilancio regionale. Per fare ciò prendo in considerazione, per ovvi
motivi, solo le leggi più importanti, analizzando in particolare
gli stanziamenti dell'anno 2010. Innanzitutto occorre osservare che
quasi la metà del bilancio regionale è destinato alle prime tre
funzioni obiettivo per stanziamenti previsti: il personale, la
sanità e la finanza locale.
Le spese per il personale, che rappresentano il 17,3 percento
del bilancio, comprendono quelle del personale regionale, quelle
del personale direttivo e docente delle scuole e quelle dei
lavoratori assunti con contratti nazionali nel settore
dell'agricoltura, delle risorse naturali e dei lavori pubblici. Le
spese della funzione sanità rappresentano il 16,6 percento del
bilancio ripartite in trasferimenti all'azienda USL e in spese di
investimento nel settore sanitario. Alla finanza locale sono infine
attribuite risorse pari al 14,6 percento del bilancio
regionale.
Le risorse previste per lo sviluppo economico regionale
rappresentano 1'8,6 percento del bilancio e permettono il
finanziamento per il 2010 nell'ambito del turismo e del commercio:
degli interventi, previsti dalla legge n. 8 del 2004, finalizzati
allo sviluppo e alla riqualificazione degli impianti a fune per
12.600.000; degli interventi a sostegno delle attività
turistico-ricettive di cui alla legge n. 19 del 2001 per
11.000.000, alle leggi n. 6 del 2001 e n. 9 del 2009, concernenti
l'organizzazione turistica, per 12.200.000; e degli interventi per
lo sviluppo alpinistico ed escursionistico di cui alla legge n. 4
del 2004 per 2.500.000.
Per quanto riguarda l'industria e l'artigianato, 5.500.000 sono
destinati agli interventi volti a favorire la ricerca e lo
sviluppo, previsti dalla legge n. 84 del 1993, e 7.500.000
contribuiranno al sostegno degli investimenti produttivi previsti
dalla legge n. 6 del 2003. Vi sono poi da considerare le misure
volte a sostenere i consorzi garanzia fidi, previste dalla legge n.
75 del 1990, per le quali sono stanziati complessivamente
6.000.000. Nell'ambito delle politiche per l'energia sono
finanziate le leggi n. 3 del 2006 e n. 21 del 2008 per complessivi
5.800.000.
Per quanto attiene alle politiche del lavoro e della formazione
professionale il Piano triennale previsto dalla legge n. 7 del 2003
viene finanziato con 9.400.000 mentre 4.000.000 e 4.600.000 sono
destinati rispettivamente alla Fondazione per la formazione
professionale turistica (legge n. 20 del 1991) e a quella per la
formazione professionale agricola (legge n. 12 del 1982).
Gli stanziamenti iscritti in bilancio per finanziare i programmi
europei si attestano sui 39.400.000 suddivisi tra il Programma
occupazione per circa 12.000.000, il Programma competitività per
10.500.000, il Programma di sviluppo rurale per 8.200.000, il
Programma cooperazione territoriale per 5.100.000 e i programmi
oggetto di finanziamento FAS (Fondo Aree Sottoutilizzate) per
3.500.000.
Alla funzione obiettivo governo del territorio e destinato il 6
percento delle risorse del bilancio che consentono il finanziamento
degli interventi concernenti il sistema idrico integrato, la tutela
dai rischi naturali e la protezione civile, la gestione dei rifiuti
e l'ambiente. Per quanto riguarda il servizio idrico integrato gli
investimenti a carico del bilancio regionale ammontano a circa
26.000.000 suddivisi tra le due leggi di riferimento: la n. 13 del
2008 e la n. 27 del 1999. A questi si aggiungono le risorse di
finanza locale pari a 1.000.000. Nell'ambito degli interventi di
protezione civile e per la tutela dai rischi naturali, la
principale legge di riferimento e la n. 5 del 2001 a cui sono
assegnate risorse regionali per 16.600.000 oltre a 6.000.000 di
finanza locale. Inoltre sono previsti 9.000.000 per la
disponibilità del servizio di trasporto a mezzo elicottero di cui
alla legge n. 35 del 1997 e 4.200.000 per il servizio di soccorso
sulle piste di sci di discesa. In materia di gestione di rifiuti la
legge n. 31 del 2007 è finanziata con 7.800.000, mentre le risorse
a disposizione dell'Arpa, di cui alla legge n. 41 del 1995,
ammontano a 5.600.000.
Il finanziamento degli interventi previsti nella funzione
obiettivo agricoltura è pari al 4,6 percento del bilancio. Per le
politiche di sviluppo rurale, previste dalla legge n. 32 del 2007,
che al titolo III disciplina gli interventi in agricoltura, sono
assegnati 53.400.000. Per quanto concerne la zootecnia, le leggi di
riferimento sono la n. 21 del 2001 e la n. 3 del 2002 che sono
finanziate complessivamente per 15.800.000. Le risorse previste per
la funzione infrastrutture per mobilità e reti rappresentano il 4,5
percento del bilancio. La gestione della viabilità assorbe
27.600.000, mentre le spese previste per i servizi di trasporto
pubblico di linea di cui alla legge n. 29 del 1997 ammontano a
24.600.000. Per il finanziamento delle spese per impianti e
attrezzature dell'aeroporto Corrado Gex previste dalla legge n. 78
del 1991 sono stati stanziati 3.000.000, mentre per il
finanziamento dei servizi aerei la legge finanziaria autorizza una
spesa di 2.600.000. L'ammontare delle risorse assegnate alla
funzione obiettivo politiche sociali è pari al 3,6 percento del
bilancio. In particolare, trovano finanziamento in questo ambito
gli interventi di politica sociale a valere sull'omonimo fondo
previsto dalla legge 18 del 2001 per circa 32.000.000, nonché le
provvidenze economiche a favore di invalidi, ciechi e sordomuti
previste dalla legge 11 del 1999 per 28.200.000.
La funzione obiettivo cultura e sport rappresenta il 3,1
percento del bilancio. In essa trovano finanziamento gli interventi
per i beni culturali previsti dal decreto legislativo n. 42 del
2004 (Codice dei beni culturali e del paesaggio) per 13.200.000,
gli interventi per la realizzazione del Parco archeologico
dell'area megalitica di St. Martin de Corléans per 3.000.000, gli
interventi per la promozione culturale e scientifica di cui alla
legge n. 89 del 1993, tra i quali particolare menzione va fatta
alla "Saison Culturelle", per 9.300.000 e il contributo al
funzionamento dell'Associazione del Forte di Bard di cui alla legge
n. 10 del 1996 per 3.500.000. Per quanto riguarda lo sport,
8.600.000 sono destinati alla realizzazione di infrastrutture
sportive previste dalla legge n. 16 del 2007 e quasi 3.000.000 agli
interventi a favore dello sport di cui alla legge n. 3 del
2004.
La funzione obiettivo istruzione primaria e secondaria
rappresenta l'1,1 percento del bilancio e contiene le spese di
funzionamento, al netto delle spese per il personale. Le principali
leggi di riferimento sono la legge n. 19 del 2000, per quanto
riguarda il finanziamento delle istituzioni scolastiche regionali,
che prevede risorse per 5.000.000 e la legge n. 55 del 1986
concernente il finanziamento delle scuole private spese per
3.900.000.
Le risorse attribuite alla funzione obiettivo istruzione
universitaria rappresentano l'1,2 percento del bilancio e sono
principalmente destinate al finanziamento dell'Università della
Valle d'Aosta, previsto dalla legge n. 25 del 2001, per 7.800.000,
e della Fondazione Istituto musicale di cui alla legge n. 8 del
1992 per 4.500.000 e agli interventi regionali per favorire il
diritto allo studio previsti dalla legge n. 30 del 1989 per
3.400.000. Per quanto concerne gli interventi autorizzati
dall'articolo 39 della legge n. 9 del 2008 finalizzati alla
realizzazione del polo universitario di Aosta, la spesa prevista è
di 5.000.000 nel 2011 e di 6.000.000 nel 2012.
Infine, per quanto riguarda le spese concernenti le opere di
rilevante interesse regionale, l'apposito fondo previsto dalla
legge n. 21 del 2004 contiene la previsione degli oneri destinati
al finanziamento degli interventi relativi al Presidio unico
ospedaliero Umberto Parini per un importo complessivo di
145.500.000, di cui 1.500.000 nel 2010, 17.500.000 nel 2011 e
17.000.000 nel 2012.
In sintesi alcune considerazioni. II totale della spesa corrente
e per investimenti è pari a 1.637.800.000 circa, di cui il 69,10
percento destinato alla parte corrente e il 30,90 percento a quella
degli investimenti che risulta in linea con l'anno precedente. II
settore delle spese per investimenti presenta, per il 2010, una
previsione pari a 506.160.000. Passando invece ad analizzare la
spesa corrente per il 2010, va innanzitutto evidenziato che questo
ammonta a 1.131.600.000. Tra i principali interventi vanno
evidenziati i seguenti: contributo per il sostegno economico alle
famiglie per il concorso alle spese di riscaldamento domestico con
un onere stimato nel 2010 pari a 17.700.000; l'aumento dei
trasferimenti in parte corrente all'USL per una cifra che si
attesta sugli 8.700.000; la restituzione allo Stato di una cifra
pari a 7.700.000 relativa alle tasse automobilistiche di anni
precedenti; l'aumento delle provvidenze economiche a favore di
invalidi civili, ciechi civili e sordomuti per circa 3.700.000;
l'aumento della previsione di spesa dell'imposta sugli spettacoli
SIAE relativa agli introiti della Casino S.p.A. per una cifra pari
a 3.400.000.
Abbandonando questa lunga sequela di dati e di percentuali mi
avvio alla chiusura dell'intervento, sottolineando la centralità
dei provvedimenti che stiamo per approvare. Proprio in un periodo
di difficoltà legate alla delicata e non ancora conclusa fase di
congiuntura economica, va ribadita la necessità di mettere in campo
strategie politiche adeguate e di sostegno alla vita e alle
esigenze dei valdostani. Alla luce di quanto analizzato, possiamo
contare su un bilancio e su una manovra finanziaria che a livello
regionale sono in grado di garantire un punto di riferimento
preciso, con risorse certe ed orientate a concretizzare il
programma politico del Governo e della maggioranza, arricchito di
risposte nuove e adeguate per raggiungere l'obiettivo, che rimane
quello di garantire possibilità di sviluppo e di benessere
socio-economico alla comunità valdostana.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie, Presidente. Grazie al relatore,
grazie ai componenti la II Commissione permanente per l'egregio
lavoro di approfondimento svolto, che certamente faciliterà il
dibattito all'interno del Consiglio regionale sul documento di
programmazione triennale.
La situazione economica internazionale, visto l'elevato grado di
integrazione dell'economia globale, ha esteso al resto del mondo la
crisi economico-finanziaria iniziata negli Stati Uniti nel 2008.
Significativo è stato anche l'impatto della crisi finanziaria
sull'economia reale. La crisi è divenuta più profonda all'inizio
del 2009, quando si è registrata la contrazione del commercio
mondiale più forte del secondo dopoguerra. I paesi industrializzati
sono stati i più colpiti dalla crisi, anche se alcuni paesi in via
di sviluppo hanno subito uno choc molto severo. I paesi in via di
sviluppo hanno visto ridursi gli afflussi di investimenti esteri e
sperimentato un forte deprezzamento dei tassi di cambio,
accompagnato da un aumento dei differenziali di rendimento sui
titoli pubblici. La velocità di peggioramento della congiuntura ha
raggiunto un picco massimo nel primo trimestre di quest'anno. A
partire dal secondo trimestre sono emersi i primi segnali di
stabilizzazione e poi di graduale ripresa, in particolare per
l'economia dell'area asiatica. Gli indicatori sembrano concordi nel
prospettare un recupero dell'attività economica diffusa alle
principali aree geografiche, anche per effetto delle misure di
politica economica adottate dai vari governi.
Le tensioni sui mercati finanziari si sono fortemente ridotte
rispetto alla fase acuta della crisi. I differenziali dei titoli
del debito pubblico rispetto a quelli di riferimento si sono molto
attenuati. I mercati internazionali hanno evidenziato un
significativo recupero rispetto ai minimi raggiunti nella primavera
scorsa. L'inflazione al consumo, entrata in territorio negativo
nella prima parte dell'anno in diverse aree geografiche, è sulla
via di seguire un processo di graduale normalizzazione. Restano
ampie le perdite registrate nel mercato del lavoro per effetto
della crisi. Rimane elevata l'incertezza sull'intensità e sulla
solidità della ripresa economica mondiale, soprattutto nel medio
periodo. Vi è il rischio che, con il venir meno degli stimoli
fiscali e monetari, e una volta esaurito il ciclo di ricostituzione
delle scorte, la domanda privata possa tornare a ristagnare,
frenata in molte economie da una disoccupazione elevata e
crescente, dalla limitata disponibilità di credito e dall'esigenza
delle famiglie di risanare i propri bilanci.
Secondo le previsioni degli organismi internazionali, la
crescita mondiale si collocherebbe nel 2010 in media attorno al 3
percento, quella dei paesi avanzati appena al di sopra dell'1
percento. L'indicatore dell'economia dell'area euro, prodotto dalla
Banca d'Italia, ha assunto in settembre un valore positivo per la
prima volta negli ultimi 15 mesi. Gli indicatori del clima di
fiducia delle imprese e delle famiglie sono ulteriormente
migliorati; l'indice delle piccole e medie imprese, dei
responsabili degli acquisti del terziario, si è riportato al di
sopra della soglia compatibile con espansione dell'attività,
rimanendone poco al di sotto nell'industria. Il rialzo della
produzione industriale è proseguito in agosto. Le più recenti
valutazioni degli organismi internazionali prospettano per la media
di quest'anno un calo dell'attività intorno al 4 percento, seguito,
secondo le previsioni del fondo monetario internazionale, da un
rialzo di pochi decimi di punto nel 2010.
Dopo aver fatto questa panoramica sulla situazione
internazionale, andiamo a verificare qual è la situazione economica
a livello nazionale. In Italia l'attività produttiva,
caratterizzata da una forte propensione all'esportazione e da un
peso rilevante dell'industria manifatturiera sul valore aggiunto,
ha particolarmente risentito del crollo degli scambi internazionali
e della forte riduzione degli investimenti. Tale dinamica non è
dissimile da quella registrata in Germania. La riduzione degli
investimenti è connessa ai bassi livelli di utilizzo della capacità
produttiva, all'inasprimento delle condizioni di credito bancario,
al calo della profittabilità delle imprese; infatti, gli effetti
indiretti della crisi sono rilevati non meno intensi di quelli
diretti.
L'economia italiana risulta meno esposta ai fattori specifici
della crisi finanziaria, l'indebitamento delle famiglie è inferiore
rispetto alla media dell'area euro (60 percento del reddito
disponibile contro il 93 percento alla fine del 2008) e il settore
immobiliare è meno vulnerabile. Il recente recupero della
produzione industriale è stato in parte rivolto alla ricostituzione
di un adeguato livello di scorte, scese in alcuni comparti a
livelli molto bassi. La domanda finale interna non mostra ancora
una netta inversione di tendenza; si è consolidato soprattutto
nelle componenti prospettiche il miglioramento del clima di fiducia
delle famiglie e, in misura meno decisa, delle imprese. Continuano
però a peggiorare gli indicatori relativi all'andamento del mercato
del lavoro e alle intenzioni di acquisto di beni durevoli. Nel
secondo trimestre il tasso di disoccupazione è salito al 7,4
percento dal 6,7 di un anno prima, pur in presenza di una
consistente riduzione dell'offerta di lavoro. La propensione ad
investire delle imprese rimane molto bassa in presenza di margini
inutilizzati di capacità storicamente elevate.
Secondo le previsioni degli organismi internazionali il calo del
PIL sarebbe di circa il 5 percento nel 2009, seguito da un rialzo
dello 0,5 nel 2010. Quali sono stati i pacchetti di stimolo fiscale
a livello nazionale? A seguito dell'acuirsi della crisi
finanziaria, i governi nei principali paesi avanzati sono
intervenuti con un'azione concertata volta a fronteggiare la
recessione con misure di stimolo fiscale. Dal punto di vista della
politica fiscale, l'utilizzo della politica di bilancio in funzione
anticiclica ha dovuto misurarsi con la presenza di un elevato peso
del debito pubblico e con la necessità di evitare effetti negativi,
legati ad un potenziale aumento dei tassi di interesse.
La strategia del governo è stata pertanto quella di coniugare
l'esigenza di massimizzare l'efficacia degli interventi, a fronte
di vincoli di bilancio più stringenti che in altri paesi, con la
volontà di aderire pienamente ai principi concordati in ambito
europeo. Il piano anticrisi stanzia, a livello nazionale, un
ammontare di 27.300.000.000 di euro nel quadriennio 2008-2011 e
risulta significativamente inferiore ai pacchetti di stimoli messi
in atto negli altri paesi avanzati in termini percentuali sul PIL.
Le tabelle successive stanno ad indicare la ricaduta sull'economia
di questi provvedimenti a livello nazionale.
Veniamo ora alle funzioni del bilancio regionale. In questa
situazione abbastanza complessa la funzione principale del bilancio
è una funzione di stabilizzazione del quadro congiunturale in
funzione anticiclica; funzione che è risultata prioritaria, nel
corso del 2009, a seguito della grave crisi economica e che vedrà
confermata la sua importanza anche nel corso del 2010, stante la
bassa visibilità sulle prospettive dell'economia globale per l'anno
prossimo. Il bilancio deve avere poi una funzione di
redistribuzione delle risorse in senso perequativo. È una funzione
che ha sempre avuto un peso determinante e decisivo
nell'allocazione di spesa della Regione. Terza funzione, quella di
allocare efficientemente delle risorse per lo sviluppo economico: è
la funzione che assumerà massima priorità nei prossimi anni, a
partire già dalla seconda metà del 2010 nel mondo post-crisi. Il
quadro a livello regionale... nel corso del 2009 abbiamo una
Regione che è intervenuta con un consistente pacchetto di misure
anticrisi finalizzate a sostenere i poteri di acquisto dei redditi,
e a sostenere e rilanciare la competitività del sistema produttivo
regionale; la legge anticrisi, la n. 1 del 23 gennaio 2009, è stata
tempestiva nel suo intervento. Il peso dell'intervento regionale ha
avuto un carattere preponderante e suppletivo rispetto
all'intervento attuato dal Governo nazionale. Le tipologie di
intervento si distinguono secondo le diverse aree, interventi a
favore delle imprese e interventi a favore delle famiglie. Non sto
a leggere l'elencazione dei provvedimenti che tutti ben
conosciamo.
Il peso complessivo delle misure anticrisi stimato - i dati IRAP
hanno una componente importante nel mese di dicembre - per l'anno
2009 è di circa 92.000.000 di euro; l'economia valdostana ha
mostrato, nel corso del 2009, un andamento parzialmente in
controtendenza al resto del paese, grazie alla solidità della
struttura economica, all'incisività degli interventi effettuati. La
disoccupazione, che rappresenta a livello continentale e globale il
principale fattore di preoccupazione, è rimasta limitata a livelli
fisiologici; rimane il timore che l'utilizzo massiccio della cassa
integrazione guadagni nel 2009 possa rientrare, nel 2010, nei
limiti passati.
Quali sono gli indicatori principali di solidità della nostra
economia? La Regione Valle d'Aosta presenta una solidissima
struttura finanziaria con un margine operativo superiore al 30
percento delle entrate correnti, un livello di indebitamento
contenuto, pari a circa il 30 percento delle entrate operative ed
una flessibilità di bilancio che consente di limitare il ricorso al
debito a progetti di maggiore rilevanza. La Regione Valle d'Aosta
presenta quindi una struttura finanziaria ideale, che è in grado di
fronteggiare le crisi più violente e ha la possibilità di investire
per rafforzare la propria posizione competitiva, alto margine
operativo, basso livello di indebitamento - checchè ne dica il
collega Chatrian -, buona disponibilità di risorse liquide e
flessibilità di bilancio.
Tre indicatori sintetici riassumono la solidità del bilancio
regionale anche per il 2010 e per il triennio 2010-2012. Nel
bilancio di previsione del 2010 gli indicatori più importanti sono:
indicatori di incidenza tributaria, entrate tributarie ed entrate
correnti 95 percento, l'indice mostra un elevato grado di
correlazione delle entrate alla fiscalità del territorio regionale;
indicatore di correlazione entrate correnti-spese correnti, 1,3
percento, il valore della Regione Valle d'Aosta molto superiore
all'unità indica una gestione sana che permette, oltre al
mantenimento dell'attuale livello di spesa, anche una capacità di
destinare risorse ai nuovi investimenti; indicatore di rigidità
della spesa, spese per il personale, entrate correnti 20,2
percento, la dimensione non preponderante della spesa per il
personale permette di evidenziare la flessibilità e l'ampiezza del
margine di operatività. A tal proposito la società di
rating
ha assegnato alla Regione Valle d'Aosta il
rating
AA+ con
prospettive stabili. Nella sua analisi la società di
rating
prende in considerazione fattori istituzionali, fattori finanziari
e fattori economici.
L'analisi del quadro istituzionale considera lo Statuto speciale
di autonomia un fattore essenziale per creare un legame fra le
entrate tributarie con andamento dell'economia locale e una
maggiore flessibilità che consente di assorbire eventuali impatti
negativi. L'analisi del quadro finanziario evidenzia la solidità
della struttura di bilancio della Regione caratterizzata da un
debito modesto e da un ampio margine operativo. L'analisi del
quadro economico sottolinea la solidità della struttura economica
valdostana, caratterizzata da basso livello di indebitamento delle
famiglie e da un mix di industria con vocazione all'export e di
piccole e medie imprese di servizi meno esposte al ciclo
economico.
La struttura delle entrate del bilancio di previsione: la
previsione di entrate complessiva della Regione Valle d'Aosta si
attesta a 1.874.000.000 per il 2010, 1.900.000.000 per il 2011,
1.930.000.000 per il 2012; gli importi totali sono
significativamente inferiori rispetto ai bilanci degli anni passati
solo a causa del ridimensionamento delle contabilità speciali, che
si riducono fortemente in conseguenza della partenza del nuovo
sistema nazionale di tesoreria unica mista dal 1° gennaio 2009,
quindi le partite di giro in particolare non vengono inserite in
questo tipo di previsione. Il totale delle risorse disponibili per
il 2010 ammonta a 1.685.000.000 con una leggera crescita rispetto
al 2009. L'avanzo di amministrazione è pari a 160.000.000 che
abbiamo iscritto in questo bilancio (e tutti sappiamo che lo
abbiamo iscritto vincolati dal patto di stabilità).
L'analisi del Titolo I, "Tributi propri e gettito di tributi
erariali", conferma l'elevato grado di indipendenza, che è stato
sottolineato anche dalla società di
rating
, e di autonomia
fiscale, mostrando un peso superiore all'80 percento anche per il
2010. L'analisi disaggregata delle componenti del Titolo I mostra
andamenti diversificati per dinamica e intensità; il calo dei
tributi propri da 180.000.000 a 135.000.000 è scaturito da due
fattori: diminuzione del gettito IRAP, determinato dalla riduzione
(mi pare condivisa da tutti) dell'aliquota dal 3,9 al 2,98 percento
per tutte le imprese sul territorio valdostano, misura riproposta
con finalità di stabilizzazione anticiclica, stante l'attuale
incertezza del quadro macroeconomico, anche per il 2010, importo
stimato 17.000.000; riduzione della tassa di concessione casa da
gioco, come stabilito dall'apposito disciplinare con impatto di
circa 30.000.000 di euro; incremento della compartecipazione ai
tributi erariali da 1.221.000.000 a 1.236.000.000 per il 2010,
crescita ulteriore a 1.291.000.000 per il 2011 a 1.312.000.000 per
il 2012, sostanzialmente questo incremento è dovuto alla dinamica
della voce relativa alle imposte erariali sul reddito e patrimonio,
IRE, ex IRPEF, ora mi pare di nuovo ritornerà IRPEF, che ha
dimostrato un andamento positivo nel periodo gennaio-agosto 2009,
rispetto allo stesso periodo del 2008, per effetto del maggior
gettito accertato derivante dal recupero di versamenti IRE
effettuati nell'anno dai soggetti residenti fuori dal territorio
regionale e spettanti alla Regione.
Per chiarire questo aspetto faccio un esempio per tutti: le
ritenute sulle pensioni, che vengono versate fuori allo Stato e poi
reintrodotte nel bilancio regionale. L'IRE, uguale a 327.000.000, è
la principale imposta nel nostro sistema contributario e continua
ad evidenziare un trend crescente negli ultimi anni. Dall'anno
2011, a concorrere alla dinamica espansiva delle entrate da
compartecipazione sarà anche l'incremento del gettito derivante
dall'imposta sulla benzina e sugli oli da gas per autotrazione, che
avrà, per la prima volta, il suo impatto concreto sul bilancio dal
2011. Nel complesso la previsione totale del Titolo I mostra un
calo estremamente contenuto di meno 2,1% nell'anno in cui si è
verificato lo scenario globale internazionale più sfavorevole e
complesso degli ultimi decenni. Si può affermare con fiducia che la
struttura di base portante delle entrate della Regione ha superato
con successo uno stress test di grande rilievo.
L'andamento del Titolo II, "Contributi e trasferimenti statali e
dall'Unione Europea", mostra un andamento lievemente crescente in
termini assoluti: da 40.000.000 a 41.000.000 nel 2010, con
un'incidenza sul bilancio del 2,8 percento.
L'andamento del Titolo III, "Entrate extratributarie", presenta
una crescita nel 2010 da 25.000.000 a circa 30.000.000, per
stabilizzarsi vicino ai 30.000.000 nel 2011 e nel 2012. I proventi
dei servizi pubblici derivano da attività poste in essere da
diverse strutture regionali, fra le quali prevalgono i proventi
legati alla concessione di energia elettrica e calore, prodotti dal
cogeneratore di Brissogne, e di proventi derivanti dalla gestione
dei castelli e di varie mostre ed esposizioni. I canoni e le
concessioni vedono l'introito più rilevante provenire dai canoni
per concessioni e subconcessioni di acque pubbliche, 7.500.000.
Le entrate afferenti al Titolo V, "Entrate da mutui e prestiti",
aumentano da 47.000.000 a 78.000.000 nel 2010; l'indebitamento si
riferisce al finanziamento di opere già contemplato da leggi
regionali, in particolare per il servizio idrico integrato
23.000.000, e dall'autorizzazione al ricorso al debito per spese di
investimento ai sensi dell'articolo 7 della legge di bilancio per
beni culturali, viabilità e rischi naturali. Il ricorso
all'indebitamento per la copertura di spese di investimento e per
il pareggio del bilancio degli anni 2011 e 2012 è previsto in
170.000.000 annui.
Eviterò di ripetere i dati, che sono stati già in modo diffuso e
preciso illustrati dal relatore, sulla struttura della spesa,
quindi se si escludono le contabilità speciali, la spesa per il
2010 ammonta a 1.685.000.000 e, per l'esercizio 2010, il peso delle
spese correnti è del 69,1 percento e il peso delle spese di
investimento è del 30,9 percento. Nel complesso la spesa corrente
della Regione non mostra una dinamica espansiva preoccupante, in un
momento storico in cui tutti i governi nazionali ricorrono
massicciamente alla spesa corrente per finanziare le misure di
stabilizzazione.
Voglio sottolineare che questo rapporto fra spese di
investimento e spesa corrente nel 2010 tiene conto degli oltre
110.000.000, di cui buona parte sono per spese correnti a sostegno
dell'economia nella direzione dei provvedimenti anticrisi, quindi
in una situazione di eccezionalità diciamo che il rapporto fra
spese correnti e spese di investimento è in linea con gli anni
precedenti. Più del 30 percento del bilancio regionale rimane
disponibile per spese di investimento, destinate a finanziare la
fase di sviluppo e di rilancio dell'economia che seguirà
necessariamente all'attuale fase di stagnazione degli aggregati
economici.
La flessibilità operativa e l'autonomia di programmazione della
Regione, come è stato sottolineato anche dagli esperti del
rating
, rimangono intatti e costituiscono il fattore critico
di successo per affrontare gli anni futuri. Qua vengono elencate
alcune voci (non le sto a leggere, perché sono le voci che
conoscete tutti sui provvedimenti anticrisi 2010), che manterremo;
qui abbiamo solo alcune voci che sono quelle che abbiamo già
recepito negli articoli della finanziaria regionale, ma il
provvedimento anticrisi complessivo del 2010 conterrà anche tutta
una serie di provvedimenti che faranno parte di una legge ad hoc
che il Consiglio approverà - spero - nella prima adunanza del
2010.
Il bilanciamento settoriale della spesa tiene conto del
contemperamento delle funzioni che il bilancio regionale andrà a
svolgere nel 2010, dove, ad una prima fase in cui l'esigenza di
stabilizzare una realtà anticiclica dell'economia avrà ancora
necessariamente il sopravvento, seguirà una fase più focalizzata
sulla funzione di allocazione di risorse, finalizzate allo
sviluppo, sempre in un quadro di fondo in cui la spesa perequativa
rimane la più importante e strutturale.
Mi avvio alle conclusioni: il 2009 è stato l'anno in cui si è
verificato lo scenario di crisi più profondo del secondo
dopoguerra. La visibilità sull'evoluzione della situazione
macroeconomica globale e internazionale è estremamente limitata e
gli organismi di previsione sono molto cauti nella definizione
degli scenari futuri che rimangono molto incerti. A fronte dei
primi segnali di ripresa un atteggiamento cauto, volto al
rafforzamento delle condizioni di sviluppo, sembra il più opportuno
e realistico. All'interno di questo quadro il bilancio della
Regione ha permesso,
in primis
, nel corso del 2009, di
svolgere una funzione keynesiana di stabilizzazione anticiclica
della ricchezza con pieno successo; l'intervento anticrisi e la
flessibilità operativa, resa possibile dall'autonomia finanziaria,
tributaria ed economica della Regione, hanno concorso a rendere
molto più limitato l'impatto della crisi sull'economia regionale.
Il PIL regionale è previsto in calo del 2 percento, mentre a
livello nazionale è previsto un calo del 5, a livello europeo del 4
percento. La disoccupazione rimane a percentuali fisiologicamente
basse, anche se uno dei problemi principali che vengono affrontati
nei vari capitoli del nostro bilancio regionale, come è stato
sottolineato dal Presidente, uno dei settori centrali sul bilancio
è il settore del lavoro... la disoccupazione rimane - dicevo -
fisiologicamente bassa, il reddito medio rimane molto al di sopra
della media nazionale.
Il 2010 sarà il primo anno di una nuova era. A fronte della
riproposizione di misure importanti di stabilizzazione del ciclo,
anticipando la tendenza al rinnovo degli stimoli annunciata da
molti governi nazionali, il 2010 sarà l'anno in cui la funzione di
allocazione di risorse per lo sviluppo tornerà ad avere una valenza
strategica. Nel caso della nostra Regione non esiste la necessità
di attuare un
exit strategy
da una crisi profonda, ma è di
vitale importanza consolidare prospettive di crescita presenti a
livello potenziale nel nostro tessuto economico. Gli elevati
margini di bilancio e l'elevata flessibilità operativa consentono
gradi di libertà e di innovazione crescente, l'anticipazione della
riduzione dell'aliquota IRAP, molto discussa a livello nazionale,
costituisce un passo concreto verso un approccio fiscale più
espansivo e più aperto verso il mondo delle imprese dell'economia
reale. La previsione sancita dallo statuto di autonomia di zone
franche, ove attuata nella forma di zona franca di impresa,
fornisce altre opzioni potenziali sul terreno dell'incremento della
base produttiva ed economica, in linea con l'esperienza
storicamente maturata a livello di altre realtà federali, come il
cantone Zugo della vicina Svizzera.
La necessità per la nostra Regione è quella di approfondire le
problematiche istituzionali e finanziarie del sistema montagna per
giungere alla definizione degli aspetti di coesione territoriale e,
quindi, poter sviluppare politiche mirate per i territori montani.
Le zone franche di montagna, simili a quelle urbane, potrebbero
essere uno strumento in grado di sostenere e attrarre piccole e
medie imprese con benefici per l'occupazione. Il basso livello di
indebitamento del bilancio regionale, unito alla gestione
conservativa e prudente - come peraltro sottolineato dalla società
di
rating
- fornisce nell'attuale scenario di tassi di
interesse molto contenuti, l'opzione per scelte strategiche di
investimento di grande rilievo. L'allocazione settoriale delle
principali partecipazioni della Regione Valle d'Aosta è concentrata
in settori molto difensivi e correlati rispetto all'andamento
dell'economia generale. La partecipazione in CVA, assetto
strategico molto prezioso di grande redditività attuale e in
prospettiva, continua a fornire ritorni economici eccellenti.
Una nuova era sta arrivando e forse molte cose nel mondo non
saranno più come prima; partendo da questo assunto, la realtà che
presenta il bilancio regionale consente di guardare al futuro con
la serenità e la fiducia necessaria per affrontare le sfide che il
tempo ci proporrà. Concludo ringraziando le strutture
dell'Assessorato per l'egregio e puntuale lavoro svolto, per la
totale disponibilità alla collaborazione concessa all'Assessore, al
Governo regionale, ma penso all'intero Consiglio regionale, in
particolare il coordinatore Peter Bieler, la dott.ssa Luigina
Borney e il dottor Nuvolari. Grazie.
Président
- La parole au Président de la Région,
Rollandin.
Rollandin (UV)
- Grazie, Presidente.
Ai sensi degli articoli 66 e 116 della legge regionale n. 54, è
previsto che ci sia, in occasione della presentazione del bilancio
al Consiglio, anche una relazione sulle attività svolte dal
Consiglio permanente degli enti locali. Darò solo due brevi note, e
pregherei di distribuire la relazione... vedo che la stanno già
predisponendo.
Vorrei solo far notare che nel complesso, al di là dei contatti
e delle attività svolte dal Consiglio nel suo insieme, c'è il
problema della finanza e della contabilità - là dove viene fatta
un'analisi puntuale da parte del Coordinatore responsabile del
servizio, dottor Lucat - sulle principali attività che si sono
portate avanti, in modo particolare quelle che sono state le misure
messe in atto e le leggi regionali concernenti gli enti locali, che
vengono recepite nella relazione perché fanno parte integrante del
compito, in questo caso richiamato dagli articoli che ho appena
letto.
Sono a disposizione per i chiarimenti che fossero necessari
nell'ambito della discussione successiva sulla finanziaria e sul
bilancio. Grazie.
Président
- La séance est enlevée. Merci.
---
La séance se termine à dix-huit heures et vingt-huit
minutes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK