Consiglio Regionale della Valle d'Aosta - Oggetto del Consiglio n. 384 del 6 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 384 del 6 febbraio 2019 - Resoconto
OGGETTO N. 384/XV - Interpellanza: "Intendimenti per il
futuro della scuola secondaria di primo grado di
Pont-Saint-Martin".
Rollandin (Presidente)
-
Punto n. 34 all'ordine del
giorno.
La parola alla collega Minelli.
Minelli (RC-AC)
- Con quest'interpellanza riportiamo
all'attenzione del Consiglio regionale il problema della scuola
secondaria di primo grado di Pont-Saint-Martin. Nel mese di
ottobre, il 18 ottobre, questo Consiglio ha approvato una
risoluzione che avevo proposto insieme al collega Bertschy, una
risoluzione in cui si impegnava il governo regionale ad avviare i
procedimenti atti a reperire le risorse necessarie per affrontare
il problema dell'emergenza per gli interventi di edilizia
scolastica in generale sulla nostra Regione, ma in particolare a
individuare le risorse possibili ad affrontare l'emergenza e anche
la futura pianificazione degli interventi per la scuola secondaria
di primo grado di Pont-Saint-Martin che, lo ricordo, accoglie gli
alunni di tutta l'
Unité des Communes Mont-Rose,
e non
solo, ci sono anche alunni provenienti da altri comuni. Avevamo
ricordato allora, e lo ricordiamo anche oggi, che la competenza in
materia di edilizia scolastica per la scuola secondaria di primo
grado non è della Regione, ma dei Comuni. È abbastanza evidente
però che l'intervento in oggetto non può essere sostenuto soltanto
dall'ente locale.
In questi mesi la preoccupazione per il futuro della scuola si è
mantenuta alta nei comuni interessati, sia per quello che riguarda
la soluzione contingente legata all'emergenza, ma anche per quello
che sarà il futuro dell'edificio scolastico, quello che dovrebbe
poi essere l'edificio definitivo della scuola. Si sta costituendo
in questo periodo anche in zona un comitato di cittadini che
richiederanno in futuro di essere informati e di partecipare agli
incontri relativi a questo argomento -
à la une
in bassa
valle - e io ritengo che questo sia anche un segnale importante
della volontà che i cittadini hanno di partecipare a tutti i
processi decisionali che li coinvolgono. Sono passati tre mesi
dall'impegno preso dal governo che ovviamente avrà lavorato
immagino anche in questo senso e a gran velocità si avvicina la
fine dell'anno scolastico. Nei tre mesi della pausa estiva
necessariamente la scuola dovrà traslocare in locali idonei, che
non dovranno comprendere soltanto le normali aule scolastiche, ma
anche tutte quelle che servono per svolgere la normale attività
didattica, quindi le aule speciali, i laboratori, le aule per i
disabili e anche i locali per la mensa.
Inoltre, noi sappiamo che una soluzione di emergenza, che deve
essere trovata e che necessariamente dovrà perdurare nel tempo -
perché non è di certo un intervento semplice quello che prevede la
realizzazione o di un nuovo edificio o della ristrutturazione del
vecchio - noi crediamo che ci dovrà essere un'attenzione
particolare anche alla pianificazione di questi interventi.
Per questo interpelliamo il governo regionale per sapere sia
quali sono le soluzioni attualmente prese in considerazione per
affrontare il problema dell'emergenza della scuola, per il prossimo
e i prossimi anni scolastici, quali sono quindi le risorse
effettivamente previste e destinate per questi interventi, ma anche
quali saranno gli intendimenti dell'Amministrazione regionale per
il futuro della scuola secondaria di Pont-Saint-Martin.
Président
- Pour la réplique, la parole à l'assesseur
Certan.
Certan (ALPE)
- Grazie, consigliera Minelli, per avere
riportato questo tema, consentendo di fare il punto della
situazione. Riassumo brevemente - lei l'ha fatto correttamente - la
vicenda dell'edificio di via Carlo Viola, sito a Pont-Saint-Martin,
che ospita la scuola secondaria di primo grado e la sede
dell'istituzione scolastica Mont-Rose A, struttura di proprietà del
comune di Pont-Saint-Martin e gestita, come ha ricordato bene lei,
dall'
Unité des Communes, poiché è una scuola secondaria di
primo grado.
A seguito della consegna da parte dei professionisti
incaricati dal Comune, a seguito degli esiti della verifica di
vulnerabilità sismica che ha evidenziato criticità di carattere
strutturale, il Comune ha immediatamente disposto lo sgombero del
secondo e terzo piano dell'edificio per alleggerire il carico sulle
strutture, credo che fosse il mese di settembre 2018. A decorrere
dell'inizio del corrente anno scolastico, le attività scolastiche
della scuola secondaria di primo grado e di tutte le attività
amministrative sono state concentrate ai piani terra e primo piano.
Per poter ricollocare anche la SFOM e l'IMP, sino ad allora
insediate in via Carlo Viola, il Comune di
Pont-Saint-Martin
ha dovuto procedere a una temporanea riorganizzazione delle proprie
sedi scolastiche, accorpando le due scuole primarie nella sede del
capoluogo, lasciando libera poi la scuola primaria di Prati Nuovi
per la scuola a orientamento musicale e per il conservatorio. A
oggi, il comune di Pont-Saint-Martin riesce a gestire la parte di
orientamento musicale e di IMP e a risolvere gli adeguamenti che
hanno previsto in modo autonomo. Con l'inizio del prossimo anno
scolastico 19-20, tutte le attività scolastiche presenti
all'interno dell'edificio dovrebbero essere delocalizzate a seguito
dei problemi strutturali evidenziati. A questo riguardo è
importante fare chiarezza e dire che, da quando ci siamo insediati,
sono stati fatti tre incontri, uno con il sindaco di
Pont-Saint-Martin, un'altra riunione con l'amministrazione comunale
di Pont-Saint-Martin, la Presidente dell'Unité Mont-Rose,
l'assessore Borrello, la sottoscritta e le rispettive strutture,
quindi i dirigenti dell'edilizia scolastica e delle opere
pubbliche, che si occupano di questo; e poi un altro incontro, solo
con il Sindaco e la Presidente dell'Unité, l'assessore Borrello e
la sottoscritta. Nell'ultima riunione, l'assessore Borrello e io, a
nome del Governo, abbiamo preso l'impegno di essere coerenti con la
risoluzione approvata e di ricercare, sui vari capitoli dei diversi
Assessorati, le risorse che - allo stato attuale sono necessari
circa 2 milioni - non ci sono. Sempre riguardo al primo punto,
quando lei chiede "quali sono le soluzioni, nel territorio del
comune di Pont-Saint-Martin e degli altri comuni dell'Unité
Mont-Rose" non vi sono strutture sufficientemente capienti per
ospitare tutte le funzioni scolastiche, che devono essere spostate
e gli enti locali - dopo una ricognizione, hanno anche valutato
alcune strutture nell'ex area Ilssa Viola - hanno fatto tutte le
valutazioni, hanno individuato come soluzione per fronteggiare
l'emergenza realizzare una struttura modulare su un terreno di
proprietà del comune di Pont-Saint-Martin, prospiciente l'attuale
scuola di via Carlo Viola in cui saranno collocate le aule e i
laboratori per le dodici classi della scuola media, la SMIM,
(perché è una scuola media musicale) quindi, con delle attività
particolari, la sala insegnanti e gli uffici amministrativi
dell'istituzione scolastica.
La scuola modulare rimarrà nel comune di Pont-Saint-Martin,
questo è importante, l'abbiamo ribadito, l'ha ribadito il Comune
anche per poter dare informazioni corrette ai genitori, che in
questo periodo stanno facendo le iscrizioni, per poter sapere bene
dove sarà la scuola.
Per quanto riguarda la seconda domanda: "quali risorse sono
state effettivamente previste e destinate per il finanziamento dei
suddetti interventi", il 19 novembre 2018 - l'ha ricordato
correttamente lei, collega - il Consiglio regionale ha approvato
una risoluzione per impegnare il governo regionale a reperire nel
bilancio 19-21 le risorse per risolvere il problema della scuola di
Pont-Saint-Martin, risoluzione votata all'unanimità. A seguito di
questa risoluzione però noi non abbiamo approvato alcun atto
conseguente e, nella predisposizione del bilancio di previsione,
queste risorse non sono state stanziate. In considerazione della
necessità di garantire il regolare avvio del prossimo anno
scolastico, nelle more dell'ufficializzazione della richiesta di
finanziamento da parte del comune dell'Unité Mont-Rose,
l'Assessorato all'Istruzione Università, Ricerca e Politiche
Giovanili ha presentato - nell'ambito della procedura di
ricognizione avviata dall'Assessorato alle Finanze, Attività
Produttive e Artigianato, finalizzata all'approvazione della prima
variazione di bilancio 2019-2021 - la richiesta di risorse per la
realizzazione della scuola prefabbricata.
Stiamo cercando adesso le risorse per la prima variazione,
risorse che saremo obbligati a trovare tra tutti gli Assessorati e
come Governo regionale abbiamo deciso di impegnarci in modo corale
a reperire perché l'abbiamo inserita come "la priorità". Punto tre:
"quali sono gli intendimenti dell'Amministrazione per il futuro
della scuola secondaria di primo grado di Pont-Saint-Martin". Ha
fatto bene a ricordare anche lei che la proprietà della scuola è
del Comune e che la gestione della scuola secondaria è dell'Unité
des communes, quindi occorre precisare che la gestione sulle scuole
di base, infanzia, primaria e secondaria di primo grado, è di
competenza dell'Unité e, nel caso, dell'Unité Mont-Rose, con la
quale siamo comunque in contatto e abbiamo fatto le riunioni
insieme con il Sindaco del Comune, e so che tra i sindaci si sono
comunque accordati e hanno trovato delle sintesi come
amministratori.
Pertanto, ogni determinazione in merito alla futura
localizzazione, quella definitiva, penso che lei si riferisse a
quello, della scuola di Pont-Saint-Martin, la decisione di
ristrutturare la sede scolastica di proprietà del Comune o, in
alternativa, di realizzare la scuola in un sito diverso, compete
all'Unité, di concerto con i Comuni. L'Amministrazione regionale,
come sempre, è a disposizione per un confronto volto a individuare
la soluzione migliore e più conveniente, nonché per supportare gli
enti locali nel reperimento delle risorse finanziarie necessarie
per la scuola definitiva o per, eventualmente, anche valutare delle
soluzioni, so che c'è Palazzo Europa sul quale si stanno facendo
delle riflessioni, Palazzo Europa in questo momento, dopo essere
stato del Comune, è dell'Amministrazione regionale e su questo ci
sono delle riflessioni da parte del Comune. Noi abbiamo detto che
in questo momento la priorità è trovare la soluzione per il
prossimo anno scolastico. Quindi quella è la prima priorità, come
Governo regionale ci stiamo impegnando a trovare una soluzione a
quella criticità, che deve essere trovata nell'immediato, o quasi,
e successivamente siamo disponibili poi a fare tutte le valutazioni
per la sede definitiva. Voglio solo dirle che le amministrazioni
hanno ritenuto che sia probabile l'acquisto di questa scuola
modulare, non l'affitto, mi pare che abbiano fatto un conteggio,
un'analisi: non ha più convenienza l'affitto.
Presidente
- La parola per la replica alla collega
Minelli. Prego.
Minelli (RC-AC)
- Ringrazio l'Assessore per la risposta.
Devo dire che la prima parte della sua risposta ha acuito le mie
preoccupazioni perché sapere che le risorse non erano state
destinate dalla precedente amministrazione, e che non erano quindi
disponibili nel momento in cui vi siete trovati a dovere affrontare
la questione della legge finanziaria, è sicuramente motivo anche un
po' di sconcerto, visto quanto era stato detto. Apprendo che nella
variazione di bilancio c'è volontà di occuparsi di questa
problematica, che è una situazione complessa, sia per quanto
riguarda l'immediato, quindi la soluzione per i prossimi anni
scolastici, sia per quello che riguarda il futuro. Non ci sono le
risorse, lei ha detto, questa è una cosa che non avrei voluto
sentire. Io spero davvero che con lo sforzo, come è stato detto, di
tutti gli Assessorati, si riuscirà a trovare una soluzione. Credo
che la scelta di procedere all'acquisto della scuola modulare, se
da una parte ha sicuramente una valenza economica, come ci è stato
spiegato - perché dopo tre anni, non avrebbe più senso l'affitto
perché ci sarebbe quasi un ammortamento - dall'altra io spero che
questo non sia il primo passo per avere poi una scuola modulare,
una scuola prefabbricata che rimarrà lì nel tempo. La scelta
dell'intervento definitivo è certamente a carico
dell'amministrazione comunale, però qui tutti sanno molto meglio di
me, per l'esperienza che hanno, che un intervento di quel genere,
ovviamente, un comune da solo non sarà in grado di sostenerlo e
quindi ci sarà bisogno del supporto finanziario
dell'amministrazione regionale, come per altri interventi nel campo
dell'edilizia pubblica e dell'edilizia scolastica. Io credo che
questo sia uno degli argomenti che, nel corso del tempo, seguirò
con molta attenzione per le motivazioni, che ben conoscete. Quella
è la mia scuola da quasi trent'anni e l'idea anche solo che la
scuola modulare possa essere una struttura provvisoria che rimane
nel tempo... O, peggio ancora, per i problemi legati sia alla
questione economica sia al fatto che la popolazione scolastica, lo
sappiamo, non è più quella di un tempo e quindi ci saranno anche
delle criticità per quello che riguarda i numeri, io non vorrei che
negli anni a venire si prendesse in considerazione l'ipotesi di una
delocalizzazione in un altro luogo, lontano dal comune di
Pont-Saint-Martin. Dico questo anche perché so che c'è già una
piccola percentuale di famiglie, di studenti che stanno valutando
la possibilità di spostarsi fuori valle, e questo mi preoccupa
anche per quello che riguarda il futuro della scuola valdostana, ci
sono forse poi anche altre motivazioni, però questa è una delle
motivazioni. L'altra scelta - che alcune famiglie stanno ponderando
di fare, non sto parlando delle scadenze imminenti, sto parlando di
famiglie che hanno figli alle elementari e che stanno facendo delle
valutazioni - è di mandare i ragazzi a Châtillon, con il fatto che
la struttura è lì, c'è il dopo scuola, sono tante le variabili.
Certo è che è una scuola che serve otto comuni - che poi in
realtà sono di più, ci sono anche alunni che provengono da Issime,
da Arnad - è una scuola importante che oltretutto ha una sua storia
particolare. Voi tutti sapete che la scuola è intitolata a Carlo
Viola (il fondatore dell'Ilssa Viola che aveva voluto una scuola
all'epoca proprio perché si riteneva importantissimo che le
famiglie della zona potessero mandare i loro figli alla scuola
media, prima all'avviamento professionale e poi alla scuola media)
e pensare che questa struttura, che questa scuola nel tempo andrà
incontro a una situazione di forte criticità e di problemi, è
qualche cosa che, facendo uno sforzo sia finanziario sia
progettuale, dobbiamo tutti insieme cercare di evitare.
Io confido nell'attenzione e nell'impegno dell'assessore Certan
e dell'assessore Borrello, ma anche di tutta la Giunta visto il
discorso che l'Assessore ha fatto in apertura.
Dalle ore 10:06 assume la Presidenza il presidente
Rini.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK