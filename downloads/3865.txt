Consiglio Regionale della Valle d'Aosta - Oggetto del Consiglio n. 138 del 12 marzo 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 138 del 12 marzo 1981 - Resoconto
OGGETTO N. 138/81 - RISOLUZIONE DEI PROBLEMI CONCERNENTI GLI
ASSISTENTI AI CANTIERI DI LAVORO INCARICATI DALL'AMMINISTRAZIONE
REGIONALE. (Reiezione di mozione)
Presidente
- Do lettura della mozione presentata dal
Consigliere Viberti:
Il sottoscritto Consigliere regionale di Nuova Sinistra
chiede alla S.V. di inserire all'ordine del giorno del prossimo
Consiglio la seguente
MOZIONE
Visto che la soluzione del problema degli assistenti ai
cantieri di lavoro sembra di sempre più difficile
soluzione;
Il Consiglio regionale
DELIBERA
di impegnare la Giunta
1) a non assumere più per chiamata diretta altri assistenti
fino alla definitiva soluzione del problema;
2) a predisporre, entro il mese di marzo (in accordo con le
OO.SS.), una modifica alla pianta organica del personale al fine di
inquadrare il personale che risulta necessario assumere per
necessità di cantiere;
3) impedire che altri assistenti attualmente in forze vengano
impiegati per svolgere altre attività (a meno che non abbiano altre
mansioni alla data odierna);
4) affrontare e risolvere entro il mese di aprile 1981
l'inquadramento di tutti gli assistenti già in forza
all'amministrazione.
Presidente
- La parola al Consigliere Viberti per
l'illustrazione della mozione.
Viberti (DPROL)
- È da quando sono entrato in questo
Consiglio che, a più riprese, disturbo la Giunta perché si decida a
risolvere questo problema.
Finora avevo sempre presentato delle interpellanze perché, tutto
sommato, restavo convinto che i molteplici impegni della Giunta
impedissero di trovare il tempo per risolvere un problema che
riguarda più di 100 persone dipendenti da questa Amministrazione.
Con questa mozione spero che si possa finalmente mettere una prima
pietra per la soluzione del problema. Dopo un anno di insistenze
infatti non ho ancora visto il minimo risultato, pur avendo avute a
più riprese assicurazioni, promesse di riconoscimento
dell'esistenza del problema da parte del Presidente della Giunta e
dell'Assessore ai Lavori Pubblici.
Che cosa chiedo con questa mozione? Innanzi tutto che quello che
è stato detto più volte sia mantenuto, ovvero che non venga più
assunto personale per chiamata diretta ad aumentare il numero di
questi assistenti; di predisporre - ho presentato questa mozione il
12 febbraio - una modifica della pianta organica entro il mese di
marzo, che credo che ormai sia di difficile attuazione. Attenderò
comunque la replica da parte di qualcuno della Giunta, per sapere
se sia possibile, entro il mese di aprile, predisporre il disegno
di legge.
Chiedo inoltre che gli assistenti non vengano destinati al altri
incarichi, essendo questo, purtroppo, un metodo per evitare il
concorso, sistema corretto di assunzione del personale in un certo
ente pubblico. Si assume per chiamata diretta un assistente, dopo
un po' di tempo - visto che questi assistenti, in genere, sono
muniti di diploma di geometra - lo si mette a svolgere qualche
altra funzione, spesso addirittura non connessa con il titolo di
studio.
Presidente
- La parola all'Assessore ai Lavori Pubblici,
Borbey.
Borbey (DC)
- Avevo già detto, circa un mese fa, che
l'Assessorato ai Lavori Pubblici, delegato dal Presidente della
Giunta, sta predisponendo insieme all'Ufficio Personale, questo
famoso disegno di legge. Avevo allora detto che in parte il ritardo
era derivato dalla sostituzione del dirigente dell'Ufficio
Personale, il Dr. Jans, andato a ricoprire il posto di Dirigente
all'Assessorato Industria e Commercio. In sua sostituzione era
venuto un altro funzionario, il quale, per questioni di salute, non
ha potuto continuare questo lavoro. Attualmente sono in contatto
con il rag. Lugon e stiamo lavorando per disporre questo disegno di
legge. La prossima settimana avremo i primi incontri con le
organizzazioni sindacali e con gli interessati.
Propongo di astenerci su questa votazione perché stiamo
lavorando su questa strada e ritengo entro il 30 marzo di poter
relazionare al Consigliere Viberti e al Consiglio intero circa le
riunioni fatte. È intenzione della Giunta portare questo disegno di
legge, al più tardi, nel mese di maggio in discussione al Consiglio
regionale.
Presidente
- Altri che intendono intervenire sulla
mozione? C'è una proposta dell'Assessore Borbey; il sottoscrittore
della mozione intende prendere la parola?
La parola al Consigliere Viberti.
Viberti (DPROL)
- Non ho capito se viene votata o se c'è
l'astensione. Non è necessario apportare alcuna modifica.
Devo dire che non sono assolutamente soddisfatto
dell'atteggiamento che questa Giunta ha nei confronti di questo
problema. Non voglio mettere in dubbio la buona fede dell'Assessore
Borbey, ma questa non è la prima volta che mi sento dire che le
organizzazioni sindacali stanno per avere l'incontro e si sta
lavorando per risolvere il problema, che la cosa è in corso di
soluzione, e non credo che si possa addurre a giustificazione il
fatto che questo dipendente è stato trasferito o quell'altro è
attualmente in malattia. Questo è un problema che si trascina da
anni.
È un anno, ormai, che il sottoscritto si trova all'interno di
questo Consiglio e, praticamente, fin dalla prima seduta ha
cominciato a chiedere alla Giunta di fare qualcosa, ma non è stato
fatto ancora niente.
Invito il Consiglio, al contrario di quello che fa l'Assessore
Borbey, a votare questa mozione, e a costringere la Giunta a
lavorare su questo problema.
È vergognoso che ci siano delle persone che, per entrare
nell'ente pubblico, non debbano sostenere concorsi, che abbiamo un
trattamento economico diverso, non mi interessa se migliore o
peggiore, semplicemente diverso da persone che all'interno
dell'amministrazione svolgono compiti identici.
L'obiettivo quindi che, come Nuova Sinistra, ci siamo posti,
rispetto a questo problema, è quello di una soluzione che riporti
la normalità e l'equità nella posizione di queste persone. Dobbiamo
bloccare un sistema che può dare adito a critiche nei confronti
della Giunta che assume personale per chiamata diretta diffondendo
in tal modo tra la gente la convinzione che questo sia un sistema
per aumentare i propri feudi elettorali, mentre sono convinto che
questo venga fatto perché c'è una reale necessità. Se necessità
esiste, però, è ora di dare una soluzione definitiva, tramite una
legge, e assumere, come per tutte le altre mansioni che devono
essere svolte all'interno dell'amministrazione, tramite
concorso.
Presidente
- Colleghi Consiglieri, dato l'andamento del
dibattito, possiamo considerare gli interventi come dichiarazioni
di voto.
Ha chiesto di parlare il Consigliere Cout. Ne ha facoltà.
Cout (PCI)
- Dichiarazioni di voto: noi voteremo a favore
di questa mozione. Già da tempo infatti avevamo sollevato questo
problema e presentato delle interpellanze dicendo che è giusto che
questi assistenti siano inquadrati come tutti gli altri dipendenti
regionali, che non ci siano più chiamate dirette al di fuori
dell'ufficio del lavoro, e che, se questi assistenti vengono
chiamati per svolgere un tipo di attività presso l'Assessorato ai
Lavori Pubblici non siano mandati per esempio all'Ufficio
Distribuzione Buoni Carburante.
Siamo quindi convinti che si debba andare al più presto a
modificare questa incongruenza ancora esistente. Pur se è vero che
questo sistema non è usato per allargare il proprio feudo, come
dice Viberti, e che tutti gli Assessori hanno sempre assunto senza
usare metodi deprecabili. È altrettanto vero che potrebbe essere,
in futuro, usato a tale scopo. Se attualmente gli assistenti sono
più di 100, potrebbero fra un paio d'anni diventare 200 e nessuno
lo potrebbe impedire.
Siamo convinti che questa legge debba essere fatta al più
presto.
L'impegno dell'Assessore non ci esime dal votare questa mozione,
anzi pensiamo che sia necessario farlo.
Presidente
- Metto in votazione la mozione presentata dal
Consigliere Viberti, iscritta all'oggetto n. 29.
Esito della votazione:
Presenti: 24
Votanti: 8
Favorevoli: 8
Contrari: nessuno
Astenuti: 16 (Borbey, Bordon, Chabod, Clusaz, Faval, Lanièce,
Lustrissy, Mappelli, Maquignaz, Marcoz, Martin, Rolando, Rollandin,
Tamone, Viglino, Voyat).
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK