Consiglio Regionale della Valle d'Aosta - Oggetto del Consiglio n. 632 del 24 giugno 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 632 del 24 giugno 2009 - Resoconto
OGGETTO N. 632/XIII - Interpellanza: "Accordo di
collaborazione in ambito cardiochirurgico tra l'Azienda USL della
Valle d'Aosta ed il Policlinico di Monza".
Interpellanza
Con deliberazione del Direttore generale dell'USL della Valle
d'Aosta n. 739 del 27 aprile 2009 il gruppo Policlinico di Monza
S.p.a. si è impegnato a rispondere globalmente ai bisogni
cardiochirurgici espressi dall'Azienda USL della Valle d'Aosta nei
termini di urgenza, di urgenza differita e di elezione chirurgica,
impegnandosi a sviluppare un collegamento telematico con le
strutture dell'USL, a definire prognosi, a ricevere pazienti e a
trattarli in emergenza, nonché a trasferire in caso di necessità
proprie unità cardiochirurgiche presso l'Ospedale U. Parini e ad
effettuarvi "altri interventi cardiochirurgici urgenti e urgenti
differibili".
Sono state altresì previste, con la stessa convenzione,
prestazioni ambulatoriali e di consulenza interna per i pazienti
ricoverati presso l'Ospedale U. Parini.
I sottoscritti Consiglieri regionali
Interpellano
l'Assessore alla Sanità per sapere:
1) se le prestazioni oggetto di accordo non siano erogabili
da strutture pubbliche come la Divisione Universitaria di
Cardiochirurgia dell'Università di Torino, (Ospedale Maggiore San
Giovanni Battista, meglio conosciuto come "Molinette") oppure dal
Policlinico di San Donato Milanese, e quali valutazioni comparative
della qualità e dei costi siano state effettuate rispetto a
omologhe strutture pubbliche o accreditate, ai sensi dell'articolo
8 quinquies del D.L. n. 229/1999;
2) in che cosa consistano e chi siano gli interlocutori dei
"colloqui intercorsi fra l'Amministrazione regionale, Direzione
aziendale e Direzione della clinica" citati nelle premesse della
deliberazione in questione in base ai quali si sarebbe deciso di
sperimentare un accordo di collaborazione in ambito
cardiochirurgico e se ritiene che debbano essere meglio esplicitate
le responsabilità di tali decisioni;
3) per quale ragione non risulti acquisito il parere del
Primario della Struttura complessa di Cardiologia dell'USL della
Valle d'Aosta e se non ritiene tale parere essenziale ai fini di
una decisione di questo rilievo.
F.to: Louvin - Giuseppe Cerise - Patrizia Morelli
Président
- La parole au Conseiller Louvin.
Louvin (VdAV-R)
- Grazie, Presidente. Assessore Lanièce,
la cardiochirurgia è sicuramente un settore molto delicato, molto
impegnativo e sappiamo quanto vitale per chi soffre di problemi
cardiaci e crediamo disponga questa Regione e la nostra Unità
sanitaria locale di un reparto attrezzato e ben organizzato per far
fronte ai bisogni primari, ma naturalmente spesso è necessario per
ragioni di maggior specializzazione in determinati interventi fare
ricorso a strutture esterne. Ci ha colpito il fatto che poche
settimane fa, alla fine del mese di aprile, sia stata stipulata una
convenzione con il Gruppo Policlinico di Monza per rispondere in
modo globale - così pare dal tenore della convenzione del Direttore
generale dell'USL - ai bisogni cardiochirurgici di questa azienda
in termini di urgenza, urgenza differita e elezione chirurgica.
L'impegno e la collaborazione, da come emerge nel documento,
riguardano prognosi, trattamenti in emergenza, trasferimento
addirittura di unità di questa clinica monzese verso la Valle
d'Aosta per effettuare altri interventi cardiochirurgici urgenti e
urgenti differibili, oltre che per generiche necessità. Siamo
rimasti sorpresi da questa evoluzione, perché notoriamente negli
anni scorsi l'Ospedale Parini di Aosta si è sempre appoggiato su
strutture diverse, come la Divisione di Cardiochirurgia
dell'Università di Torino, all'Ospedale maggiore San Giovanni
Battista che tutti conoscono come le Molinette: chi avuto purtroppo
necessità di servirsi di questi servizi è spesso stato indirizzato
alle Molinette in questi ultimi anni e anche al Policlinico San
Donato Milanese. Noi ignoriamo sulla base di quali valutazioni
comparative sia stato deciso di stipulare adesso una convenzione
sperimentale per indirizzare l'utenza sul Policlinico di Monza.
Presumiamo che sia stata fatta un'analisi delle offerte, delle
disponibilità dei vari ospedali a fornire questa azione di supporto
anche in termini di maggiore vicinanza, ma soprattutto dal punto di
vista tecnico e non sappiamo se la scelta di orientarli verso
questo ospedale sia dovuta a criticità registrate nell'attività
clinica di questi due centri, se non si siano rivelati all'altezza
delle aspettative, se ci siano stati dei problemi per quanto
riguarda la natura alberghiera delle prestazioni o qualsiasi altro
motivo, perché di colpo si apra un fronte nuovo e diverso che è
quello di utilizzare il Policlinico di Monza e la rete delle sue
cliniche, di cui fa parte anche, ci pare di capire dal tenore della
deliberazione... nelle premesse affiora ad un certo momento la
clinica Eporediese e poi scompare dal punto di vista operativo
nelle deliberazioni conclusive e nella stipula della convenzione.
Ci ha sorpreso questo convenzionamento, perché non ci pareva che ce
ne fossero in atto, non pareva che i rapporti di collaborazione che
si erano stabiliti nel corso di questi anni con gli ospedali che ho
citato poco fa fossero accompagnati da una vera e propria
convenzione, quindi ci pare abbastanza sorprendente che questa
decisione sia stata presa sulla base - questo si dichiara in
premessa nella deliberazione - di colloqui intercorsi fra
l'Amministrazione regionale, Direzione aziendale e Direzione della
clinica.
Converrà con me, Assessore Lanièce, che l'indicazione
"Amministrazione regionale" è alquanto generica, non è facilmente
identificabile; in una delibera è bene sapere se è un soggetto
politico o amministrativo, un dirigente se è l'usciere o se è
qualsiasi altra persona che opera in nome e per conto e all'interno
della struttura, ma sarebbe a nostro modo di vedere utile conoscere
i soggetti che si sono espressi su tale questione, che hanno dato
la loro opinione, e in particolare ci ha colpito il fatto che non
sia stata data menzione nella deliberazione dell'acquisizione del
parere del Primario della struttura di cardiologia dell'Unità
sanitaria locale. A noi sembrerebbe abbastanza utile acquisire
l'opinione, probabilmente lo sarà stato, forse è una dimenticanza
dell'estensore della delibera, ma trattandosi comunque di delibere
"pesanti" perché orientano la nostra utenza, orientano i nostri
pazienti verso questa o quella struttura... e gradiremmo anche
capire se questo orientamento ha un senso di aprire una strada, di
offrire un'opportunità in più, oppure di agevolare un po' il flusso
dei pazienti verso questa struttura piuttosto che verso altre. In
sostanza, al centro di tale questione c'è naturalmente la
valutazione se è stata fatta approfonditamente o meno, e
comparativamente o meno, e se rimane un diritto di libertà
dell'utenza di scegliere la struttura presso la quale farsi curare,
presso la quale far effettuare determinati interventi, oppure se
questo orientamento diventa sempre più costrittivo.
Grazie, Assessore, delle precisioni che vorrà portarci.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Direi che al centro
della questione ci sono i cardiopatici valdostani, ai quali noi
riteniamo, con questa convenzione, di offrire un'assistenza
sanitaria superiore e più specifica rispetto a quello che c'è ora
in essere, in un settore peraltro molto specialistico e delicato
come la cardiochirurgia. Attività questa che credo non sarà mai
completamente attivata nella nostra regione, visti i bassi numeri,
perché chiaramente si tratta di un'attività altamente
specialistica, che deve essere effettuata da personale che ha la
possibilità di effettuare tantissimi interventi durante l'anno e
con una casistica importante permettendo così di aumentare
notevolmente le capacità nei cardiochirurghi.
Per quanto riguarda il punto n. 1, le prestazioni oggetto di
accordo sono sicuramente erogabili anche in altri centri di
riferimento pubblici come quelli che sono stati citati: il Reparto
di cardiochirurgia dell'Ospedale Molinette, il San Giovanni
Battista di Torino, San Donato Milanese, (prima c'era il Mauriziano
di Torino) ma è stato preso in considerazione il fatto che con il
Policlinico di Monza - che comprende anche la clinica Eporediese -
c'è già una collaborazione attiva nell'ambito della neurochirurgia
che ha portato a degli ottimi risultati. Abbiamo quindi tenuto in
considerazione alcuni aspetti: il primo, per quanto riguarda la
collaborazione che attualmente c'è in essere con l'Ospedale San
Giovanni Battista di Torino, c'è una collaborazione come ho detto
nell'ambito dell'emodinamica e della cardiologia interventistica,
che scade al 31 dicembre di quest'anno. Con l'inizio del prossimo
anno nell'ambito dell'emodinamica, l'USL sarà autonoma, perché
ormai sono stati fatti, con la fine del prossimo anno, quasi 400
interventi.
Per quanto riguarda invece gli interventi di cardiochirurgia più
importanti, quelli riguardanti eventuali interventi di
rivascolarizzazione, interventi di protesi valvolari, eccetera, si
è scelto di valutare attentamente la proposta del Policlinico di
Monza e quindi di ampliare la convenzione già in essere, di cui ho
accennato prima, nell'ambito della neurotraumatologia. Sono stati
fatti degli incontri con l'Amministrazione e la Direzione della
clinica; quando si parla di colloqui intercorsi fra Amministrazione
regionale, Direzione aziendale e Direzione della clinica,
evidentemente l'Amministrazione regionale ha un Assessore
competente, quindi è l'Assessore alla sanità con la Direzione
Azienda USL, che ha un Direttore generale, quindi Direttore
generale e la Direzione clinica.
Abbiamo preso in considerazione le interessanti proposte
avanzate da questa convenzione - come ho detto prima - tenendo come
punto principale i vantaggi per i cardiopatici e da alcuni vantaggi
quali il fatto di avere dei letti dedicati all'interno della
struttura della clinica di Novara, San Gaudenzio, letti dedicati
che non possono essere garantiti dalle strutture pubbliche, né
dalle Molinette, né dal San Donato. Questo è un vecchio problema
che ricordo avevamo già discusso, quando si parlava di centri di
riabilitazione di terzo livello. La struttura pubblica non può
garantire letti dedicati, qui ci sono invece letti riservati a
pazienti provenienti dalla Valle d'Aosta.
Per quanto riguarda attivazione di ambulatori, saranno attivati,
dove ci sarà la possibilità - in casi particolarmente critici - di
avere una consulenza immediata per via telematica o il giorno
seguente, naturalmente concordandone i tempi e i modi fra
l'
équipe
della cardiochirurgia e l'
équipe
della
Cardiologia dell'Ospedale Parini di Aosta e quindi la possibilità
di prevedere interventi in elezione (che sono quelli programmabili
non in urgenza) e prevedere tutta una serie di vie preferenziali
per i nostri pazienti.
Per quanto riguarda le tariffe, queste sono in media il 15
percento in meno rispetto alle tariffe che sono presenti nelle
altre strutture pubbliche.
I direttori delle strutture complesse di cardiologia,
rianimazione, radiologia, sono stati informati dal Direttore
generale di questa intenzione e devo dire che io stesso ho
partecipato a riunioni con il Direttore generale e con i direttori
di strutture complesse, coinvolti in questa convenzione. Adesso,
dopo averlo visionato so che la proposta ha seguito l'iter in
azienda e che prevede la valutazione di eventuali progetti al
collegio di direzione. I direttori della struttura complessa di
cardiologia e di rianimazione stanno lavorando dunque ai protocolli
operativi per portare avanti la convenzione in oggetto, che ripeto
è una convenzione per i punti che ho accennato precedentemente e
per le evoluzioni che potrebbe avere, fra i quali quella già
accennata dal collega Louvin, il fatto che è previsto che
l'
équipe
di cardiochirurgia venga da noi in ospedale qualora
ci siano dei casi particolarmente gravi non trasportabili, cosa che
non è garantita da nessun altro ospedale. Credo che questo sia uno
dei punti più importanti da sviluppare.
Riteniamo pertanto che questa convenzione sia un valore aggiunto
rispetto a quello che c'è ora in essere. Naturalmente i rapporti
con le Molinette e con gli altri ospedali sono sempre ottimi e,
qualora vi siano delle necessità di consulenze, sono sempre presi
in considerazione. Grazie.
Président
- La parole au Conseiller Louvin.
Louvin (VdAV-R)
- Sono abbastanza scandalizzato da questa
risposta, Assessore, sono scandalizzato, perché non mi piace che si
mettano al centro gli interessi dei pazienti quando non mi pare che
siano stati questi ad ispirare profondamente l'azione dell'USL e
dell'Assessorato in questo caso visto che lei assume in prima
persona la responsabilità della decisione. Certo, ci sono delle
coincidenze, ma le coincidenze a volte aiutano anche a capire un
po' meglio come vanno le cose anche nella sanità, oltre che in
altri settori. Sarà una coincidenza che il dott. Clemente Ponzetti,
che è stato a lungo e anche in modo apprezzato Direttore sanitario
dell'USL della Valle d'Aosta, abbia recentemente assunto le
funzioni di Coordinatore sanitario dei presidi piemontesi del
Gruppo Policlinico di Monza, come sarà sicuramente un caso che un
Primario ben conosciuto in Valle d'Aosta come il prof. Peinetti,
sia Direttore del Dipartimento piemontese di patologie vascolari
del Gruppo Policlinico di Monza; le scelte sono sempre libere e la
circolazione delle persone all'interno delle strutture è vitale,
però non è bello ammantare di grande sensibilità per i cardiopatici
delle scelte che hanno sicuramente delle logiche molto diverse, che
sono logiche di canale verso la sanità privata, in questo caso
verso la sanità lombarda, ma il problema è di ordine generale. Qui
ci sono delle procedure che lei stesso ha indicato come aventi
seguito un ordine dei fattori non esattamente inverso; sono stati -
ha detto lei, Assessore - successivamente informati i responsabili
dell'Unità operativa di cardiochirurgia di Aosta, successivamente,
ossia prima noi vediamo con chi è bene lavorare, trattare, non ci
interessa cosa ne pensano le strutture, non ci interessa cosa pensa
il medico, cosa pensa chi opera, noi trattiamo da struttura a
struttura, a noi interessa avere un certo tipo di rapporto con
questa o con quell'altra clinica; se c'è bisogno poi di consulenze,
potremmo anche rivolgerci alle Molinette o a San Donato Milanese.
Credo che questo sia un modo scandaloso di procedere! Questo non è
l'indirizzo corretto che lei dovrebbe dare, Assessore,
nell'interesse di una buona sanità valdostana, dove si è insediato
in questo caso nel settore della cardiochirurgia un Primario non
moltissimo tempo fa, che ha avviato un determinato lavoro e che si
trova paracadutata una decisione assolutamente politica, presa
nell'Olimpo e fatta poi ricadere sulla testa della sanità
valdostana.
Noi non vogliamo pronunciarci, non ne abbiamo la minima
competenza in termini tecnici nel preferire una struttura
all'altra, c'è un bivio però, il bivio è: pubblico o privato? E se
si va verso il privato, lo si dice, si dice: "qui non bisogna più
operare con il settore pubblico o se non marginalmente,
accessoriamente, e vogliamo lavorare con le cliniche private e con
le cliniche private con le quali operiamo un interscambio di
personale al più alto livello, sia nel campo della direzione
sanitaria, sia nel campo del primariato". A noi non sembra che
questa sia veramente una bella sortita, Assessore, siamo piuttosto
preoccupati da questo modo di operare della Direzione generale
dell'USL, se ha avuto le sue indicazioni e il suo avallo in questo,
e crediamo che invece andasse fatto un lavoro totalmente
diverso.
Qui lei non ci ha riferito di nessun confronto compartivo, le
abbiamo chiesto, Assessore: quali raffronti sono stati fatti con
altre strutture? Zero, Assessore, zero! Lei non ci ha detto una
parola su questo. Le abbiamo chiesto sulla base di quali
valutazioni comparative di qualità e di costi è stato fatto questo:
niente. Le abbiamo chiesto di spiegarci perché non è stato
acquisito il parere, ci ha detto che adesso il Primario è al lavoro
per fare i protocolli operativi. Zero anche a lei, Assessore, su
tale questione, zero!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK