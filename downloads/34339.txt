Consiglio Regionale della Valle d'Aosta - Oggetto del Consiglio n. 2137 del 21 dicembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2137 del 21 dicembre 2011 - Resoconto
OGGETTO N. 2137/XIII - Interpellanza: "Contestazione
dell'accordo integrativo di lavoro da parte di alcune maestranze
della Società di Servizi S.p.A.".
Interpellanza
Avendo appreso di una lettera siglata da 48 lavoratori della
Società dei Servizi S.p.A. (Salvaprecari) che contestava l'Accordo
integrativo firmato;
Constatato che avevamo, anche in Consiglio regionale,
richiamato l'esigenza di una concertazione fra le parti sociali che
non escludesse alcun soggetto e non ricorresse ai tavoli
separati;
i sottoscritti Consiglieri regionali
Interpellano
l'Assessore competente per sapere se intenda:
1) riaprire una trattativa che possa portare a posizioni più
largamente condivise;
2) rispettare i CCNL di riferimento, che possono naturalmente
essere implementati;
3) garantire equità di trattamento fra i lavoratori dei
diversi settori e fra tempi indeterminati e tempi
determinati.
F.to: Donzel - Carmela Fontana
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, non è un tema nuovo per noi in quest'aula, è una
preoccupazione che cresce in un momento di difficoltà e di crisi
economica quella di vedere dei lavoratori che in modo abbastanza
significativo contestano un accordo, che dovrebbe essere
migliorativo delle loro condizioni di lavoro. Si tratta di un fatto
non casuale, ossia firmare un documento pubblico in Valle d'Aosta
vuol dire prendersi una bella responsabilità, non molti lo fanno e
questo ha suscitato in me una particolare attenzione, perché non mi
piacciono le cose anonime, ma le persone che lanciano dei messaggi
è importante ascoltarle, cercare di ragionare con loro e cercare di
capire. Ecco nel confronto con questi lavoratori è emerso che ci
sono una serie di problematiche legate all'accordo integrativo
siglato per quanto riguarda la Società di Servizi salvaprecari che
lasciano un po' perplessi. Lascia soprattutto perplesso per quanto
mi riguarda il fatto che non tanto ci siano dei sindacati che
liberamente scelgono di non firmare un contratto, perché ci può
stare che qualcuno non è d'accordo, ma che l'Amministrazione
persegua direttamente o indirettamente...perché è vero che c'è una
società "salvaprecari" che è partecipata ma, siccome alle
trattative partecipano dei dirigenti della Regione, o è una società
a regime privatistico e ha un suo consiglio di amministrazione che
tratta con i sindacati, oppure se ci vanno i dirigenti regionali a
fare le trattative, la responsabilità poi sta in capo alla Regione.
Ci starebbe comunque anche se fosse una società di diritto privato,
essendo pubblica, la Regione ha tutto l'interesse di vedere cosa fa
CVA, cosa fa Finaosta, cosa fa la "salvaprecari" a livello di
contrattazione, interesse primario dell'Amministrazione regionale.
Mi ha quindi molto sorpreso scoprire che delle trattative venivano
fatte con un sindacato da una parte e con altri tre sindacati
dall'altra, una procedura che francamente mi lascia sconcertato.
Uno potrebbe dire: "sono i sindacati che litigano fra di loro", va
bene, ma c'è un arbitro, questo arbitro è il Governo regionale; c'è
un momento di difficoltà fra le parti, c'è uno scontro che potrebbe
essere fra l'azienda e il sindacato, ma qual è l'interesse
prevalente? L'interesse prevalente è quello dei lavoratori, che
sono sicuramente penalizzati da una situazione di questo tipo,
quindi, a mio avviso, è una procedura che non è auspicabile, ossia
un Governo dovrebbe fare in modo di ricomporre un tavolo, perché è
una perdita di tempo e un logoramento incredibile fare una
trattativa in cui si dicono certe cose in una sede, poi si va a
fare una trattativa e si dicono certe altre in un'altra sede, si
incrociano le cose e poi nasce una confusione con l'insoddisfazione
generale dei lavoratori e soprattutto con dei problemi molto grossi
che fanno emergere i lavoratori. Per esempio, qui chiediamo di
rispettare i contratti collettivi nazionali di riferimento, questo
vuol dire anche nel caso in cui si volesse applicare il contratto
collettivo regionale di lavoro, ossia c'è un contratto, quello è,
si farà un'integrazione, ma, nel caso in specie, a noi risulta che
vengono completamente emendate intere parti del contratto
collettivo nazionale. Questa è una procedura che non è legittima,
non si può sopprimere a livello regionale una parte di un contratto
collettivo, ma anche fosse l'applicazione del nostro contratto
collettivo regionale, io non metto qui un paletto di nessun tipo,
anche fosse quello, non si può dire: "gli tolgo via due articoli".
Io posso integrare, fare delle modifiche integrative, ma non posso
snaturare un contratto collettivo.
Nella terza richiesta è un auspicio che formuliamo, sapendo
tutte le difficoltà esistenti nel fare questo, ma ci sentiamo di
fare questa richiesta di maggiore equità di trattamento fra
lavoratori, perché personalmente ho provato ad andare in un sito
dove ci sono degli operatori che accompagnano i turisti a visitare
i nostri beni archeologici. Sono persone che fanno bene il loro
lavoro, ma francamente non sono riuscito a capire chi era quello
della "salvaprecari" e chi era l'altro a tempo determinato, me lo
hanno detto i lavoratori, ossia svolgono la stessa funzione e non è
percepibile la diversità, però se andiamo a vedere le buste paga,
la diversità è enorme, è abissale! Allora non so come
dire...bisognerebbe fare uno sforzo non dico di equiparazione
totale, ma sicuramente andare nella direzione di seguire una logica
che è chiarissima: chi dà la stessa prestazione non può essere
retribuito in modo così difforme come avviene oggi. In più sono
state fatte alcune confusioni normative pasticciando i contratti
collettivi nazionali di riferimento, che danno adito a delle
situazioni grottesche, che andrebbero verificate meglio. Non credo
che si possa istituire una figura di lavoratore che è praticamente
un lavoratore a chiamata, che ha il suo lavoro sulla base di una
chiamata che riceve sul cellulare privato, che gli dice dov'è la
sua sede, dove dare la sua prestazione di volta in volta cambiando
completamente realtà.
Adesso non intervengo nel merito delle infinite questioni,
perché non è questo l'obiettivo; quello che mi preme più di tutto è
che si ristabilisca un percorso di confronto. Stamani ho letto sui
giornali che c'è un'azienda che si rifiuta di incontrare, in un
incontro peraltro obbligatorio previsto dal contratto, i sindacati
perché dice che l'hanno fatta arrabbiare, ma stiamo scherzando? Qua
ci sono delle cose che non si possono trattare in questa maniera;
naturalmente ognuno è responsabile di quello che dichiara, se
qualcuno dichiara dei dati falsi, ci sono delle sedi per
eventualmente rivalersi, ma non ci si può sottrarre al confronto
con le parti e non si può perseguire quasi in modo sistematico la
divisione delle parti, perché questo non è compito di un Governo
che aspira a risolvere le questioni e a superarle. Ci sarà poi
sempre il malcontento, questo glielo riconosciamo, Presidente,
mettere d'accordo tutti è impossibile, lo riconosco, ma il
perseguire tale divisione così come è parso in alcuni
settori...rispetto a questo, occorrerebbe un segnale forte da parte
sua di ricomposizione dei tavoli, perché questo è il ruolo che
spetta ad un Governo. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Il collega Donzel ha, da una parte, illustrato l'interpellanza
e, dall'altra, ha allargato la visuale su un'altra serie di temi,
io non posso mettermi qui a rispondere anche ad un'altra serie di
considerazioni su altre situazioni che sono state richiamate. Lo
dico perché l'interpellanza ha una sua regola, ossia si pone una
domanda e noi ci prepariamo per dare le risposte su quel tema,
altrimenti sembra sempre che non vogliamo dare le risposte puntuali
o divaghiamo. Chiederei che ci si attenesse alla spiegazione della
domanda, altrimenti parliamo di cose che sono sicuramente
attinenti, ma sono un'altra cosa. Sottolineo questo perché molto
spesso mi spiace non poter completare la risposta sul discorso che
lei ha fatto su altri temi, ma l'interpellanza è un'altra roba!
Venendo all'interpellanza, premesso che, per quanto ci riguarda,
lo sforzo è sempre stato quello di avere le organizzazioni
sindacali più rappresentative presenti al tavolo, nel merito, con
riferimento alle premesse dell'interpellanza, i tavoli separati di
contrattazione non sono stati voluti dalla Società di Servizi, ma
su richiesta delle stesse organizzazioni sindacali in relazione
alle diverse posizioni assunte nei confronti della società. Ad un
certo punto della contrattazione una sigla non ha più voluto
continuare, per cui le altre tre hanno detto:
"noi continuiamo a
discutere e arriviamo fino in fondo"
, quindi non è una scelta
della Società di Servizi, né tanto meno nostra, perché qui la parte
regionale partecipa come tecnico, ma non come parte politica, ossia
non entra nel merito della trattativa che viene fatta dalla
società. Venendo alla prima domanda, i contratti di prossimità in
argomento relativi agli operatori socio-sanitari, agli operatori di
sostegno, agli assistenti sociali, ai custodi dei musei e giardini
e agli assistenti alle manifestazioni hanno entrambi scadenza
prevista al 31 dicembre 2014. La Società di Servizi tuttavia non
intende precludere la possibilità di addivenire a trattative che
portino a più larghe condivisioni. Si evidenzia peraltro che i
contratti in argomento, sottoscritti in data 28 novembre 2011,
rappresentano già il massimo sforzo che l'Amministrazione regionale
in qualità di socio unico ha potuto affrontare data la negativa
situazione economica. La priorità è stata data alla garanzia del
posto di lavoro e alla totale equiparazione degli stipendi rispetto
a quelli di pari profili dell'Amministrazione regionale, con la
sola differenza dell'indennità di bilinguismo, indennità peculiare
della pubblica amministrazione prevista dalle norme vigenti per il
solo personale del pubblico impiego, questa è la differenza. Nel
ricordare che l'alternativa ai contratti integrativi sottoscritti
era la mera applicazione dei contratti nazionali di riferimento, va
sottolineato che, oltre al notevole sforzo economico, sono state
accolte anche numerose altre istanze avanzate dai sindacati quali
l'inquadramento degli operatori di sostegno nella categoria D e
degli assistenti sociali nella categoria D1, il riconoscimento del
buono mensa e la retroattività per l'erogazione del super minimo
aziendale anche a chi, al momento della sottoscrizione del
contratto in argomento, aveva già cessato di prestare servizio per
la società, il super minimo aziendale non riassorbibile, la
possibilità di aderire o mantenere l'iscrizione a Fopadiva,
l'accordo di detassazione.
Per quanto riguarda il secondo punto:
"se intenda rispettare
i contratti collettivi di riferimento, che possono naturalmente
essere implementati"
, i contratti collettivi nazionali di
riferimento non solo sono stati rispettati, ma sono già stati
implementati con i contratti di prossimità aziendale stipulati ai
sensi della legge n. 148/2011 per i dipendenti della Società di
Servizi che applicano il contratto collettivo
Federculture
e
Servizi assistenziali - Agidae
.
"Se intenda garantire equità di trattamento fra i lavoratori
dei diversi settori..."
: per quanto riguarda infine questa
domanda, risulta difficile dare una risposta puntuale, in quanto è
stata garantita equità di trattamento nei confronti dei lavoratori
dei diversi settori secondo le loro peculiarità e non si può
ravvisare disparità di trattamento tra lavoratori assunti a tempo
indeterminato e lavoratori assunti a tempo determinato, perché al
momento la società non ha lavoratori assunti a tempo indeterminato.
Grazie.
Presidente
- La parola al Consigliere Donzel.
Donzel (PD)
- Grazie Presidente.
Intanto una precisazione: quando si fa un ragionamento, alle
volte si citano delle cose e io non ho mai preteso che mi si
rispondesse a cose che non hanno attinenza con l'interpellanza, ma
uno fa un ragionamento e chiama in causa delle cose che gli
accadono intorno, perché sappiamo che fra il deposito di
un'interpellanza e il momento in cui viene discusso decorrono 15
giorni, alle volte abbiamo quasi la sensazione che la gente si
chieda di cosa stiamo parlando, perché in 15 giorni sono avvenute
delle cose nel mondo. Alle volte non succede nulla, alle volte
succedono delle cose e allora si cerca di far capire che non è che
non seguiamo cosa succede intorno a noi. La risposta secondo cui
sono le parti sindacali che chiedono trattative diverse ci può
stare, prendo atto che sono i sindacati presi dal desiderio di
"ognuno per sé" - lo abbiamo visto a livello nazionale con il
"Governo Berlusconi" che c'era una volontà di fare trattative
separate -, però noi abbiamo sempre ribadito in quelle circostanze
che non bisognava accettare questa logica di alcuni sindacati, che
volevano avere le trattative separate, perché era importante...
(interruzione del Presidente della Regione, fuori
microfono)
...ma io le espongo la mia opinione, ossia lei dice che tre su
quattro vogliono andare per conto loro, io le dico che per me è
sbagliato lasciarli andare per conto loro, perché poi alla prova
dei fatti molti lavoratori - perché 48 di quelli che hanno il
coraggio di firmare in un'entità così sono tantissimi - poi
finiscono per lamentarsi, quindi forse non è la strategia migliore
in un momento in cui è difficile... Da una parte lei dice che è
stato fatto il massimo sforzo economico, qui non abbiamo gli
strumenti per dire se così non è, ma sappiamo che in altre realtà
dove ci sono delle situazioni diciamo di partecipazione regionale i
super minimi erogati hanno spesso colmato ampiamente il
gap
dell'indennità di bilinguismo. Fra l'altro, in tale caso è ancora
più grave, perché alcuni di questi lavoratori avevano superato la
prova, mentre in altre realtà, penso nelle scuole private
paritarie, ci sono dei lavoratori che non hanno mai superato la
prova di conoscenza linguistica e, grazie al super minimo, prendono
uno stipendio pari a quelli che hanno superato questa prova. Anche
qui sarebbe il caso di fare molta attenzione a questo tipo di
discrimine, fermo restando che sono del parere che tali lavoratori
dovrebbero avere una prova di accertamento linguistico, perché
esercitano questa attività sia nelle scuole, sia con il turismo,
quindi la prova di accertamento linguistico dovrebbe rimanere un
elemento che qualifica tale contrattazione visto che esiste una
contrattazione che implementa. Avrei poi molto da ridire sul
contratto di prossimità, ma spetta alle parti sociali questo ruolo,
non spetta a me, sul perché questa Regione decide di attuare quella
tipologia di contratto e non seguire invece la linea maestra del
contratto collettivo nazionale di riferimento; lì sono scelte
politiche, personalmente non le condivido. Sulla questione invece
di equità di trattamento...ho capito i precari della "salvaprecari"
sono per definizione quelli che sono tutti precari a tempo
determinato, però bisogna immaginare tipologie contrattuali che
tengano conto che la prestazione di questi lavoratori in nulla
diverge da quelli assunti a tempo indeterminato. È una questione
che se io dico: vado lì, ho meno responsabilità, perché sono solo
un precario, faccio un'ora in meno...no, faccio delle ore in più,
devo fare gli stessi lavori degli altri e guadagno meno solo
perché, per una responsabilità del livello nazionale, abbiamo
dovuto creare una "salvaprecari" e seguire un percorso diverso dopo
anni in cui si stava lavorando per farli assumere tutti a tempo
indeterminato. Su questo sarebbe opportuno fare una
riflessione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK