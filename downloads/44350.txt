Consiglio Regionale della Valle d'Aosta - Oggetto del Consiglio n. 1394 del 23 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1394 del 23 marzo 2022 - Resoconto
OGGETTO N. 1394/XVI - Interpellanza: "Rispetto delle
prescrizioni in materia di visite mediche di idoneità al lavoro
previste dal Testo unico in materia di salute e sicurezza sul
lavoro".
Bertin (Presidente) -
Punto n. 17. Illustra
l'Interpellanza il Consigliere Manfrin.
Manfrin (LEGA VDA) -
Questa è per una volta un'iniziativa
che cerca di arrivare prima che accadano i problemi e che però, una
volta pubblicata, purtroppo raccoglie una serie di segnalazioni. È
chiaro che quest'iniziativa nasce effettivamente da alcune
segnalazioni che erano giunte ma che indicavano in maniera non così
specifica alcune criticità. Le criticità che riteniamo di voler
illustrare con quest'interpellanza interpellanza sono quelle legate
alle visite mediche del personale.
Come abbiamo ritenuto di dover ricordare indicando nel testo di
quest'iniziativa la normativa che è vigente sul tema, abbiamo preso
atto del fatto che, per quanto riguarda i dipendenti, è necessario
sottoporsi periodicamente alle visite mediche per valutare la
presenza o meno dei requisiti per poter lavorare in sicurezza e
chiaramente anche in condizioni di benessere psicofisico. Queste
indicazioni poi devono tener conto delle indicazioni del medico
competente e queste visite devono avvenire ogni due anni per i
lavoratori che hanno ricevuto un giudizio di idoneità con
prescrizione di limitazioni, per i lavoratori con età superiore ai
50 anni e in tutti gli altri casi la periodicità delle visite è di
cinque anni.
La cosa abbastanza curiosa e che avevamo ricevuto in maniera
abbastanza indicativa e quindi volevamo comprendere è su alcune
mancate visite da parte di alcune unità di personale, quello che è
accaduto è che siamo stati effettivamente sommersi di segnalazioni
che riguardano nel caso specifico l'USL in un caso e il Convitto
regionale nell'altro.
Per quanto riguarda l'USL, farò un caso su tutti, Presidente,
che riguarda, ad esempio, il caso di una persona che lavora in
portineria, che dal 2009 al 2013 ha lavorato nel Reparto di
Cardiologia, è stata trasferita in portineria dal 2013 con
"prescrizione da rivedere entro l'anno", la persona è cardiopatica,
diabetica, ha avuto un infarto e questa persona è rientrata poi al
lavoro senza alcuna visita dopo l'infarto. Non è stata sottoposta a
nessuna visita, però si è trovata a dover affrontare un carico di
lavoro che era, per esempio, quello dei turni, quello del lavoro in
emergenza, quello che richiedeva la presenza notturna e che
sicuramente non era così semplice da evadere con quel tipo di
patologia a carico. A un certo punto si è resa conto che, come
dipendente, poteva eventualmente richiedere la visita del medico
del lavoro, questa visita è stata richiesta e il medico competente
ci ha detto che è rimasto basito dalla sua situazione e gli ha
tolto chiaramente il turno di notte per sempre, e i turni per sei
mesi.
Ci dicono anche che, per esempio, ci sono dei dipendenti delle
agenzie interinali che guidano automezzi senza alcuna visita,
avevano fatto la visita del lavoro, per esempio, per la portineria
e non per guidare mezzi ma, in mancanza di personale, vengono
trasferiti per fare questo tipo di lavoro. Persone che per
trent'anni non hanno fatto alcuna visita e adesso vanno in pensione
senza aver fatto neanche capolino una volta dal medico del lavoro,
quindi ci è sembrato che questa situazione fosse particolarmente
critica e con un'assoluta necessità di doverla affrontare.
Per quanto riguarda il Convitto, invece ci è stato indicato, e,
ripeto, su questo chiediamo poi informazioni più dettagliate, che è
accaduto che venisse assunto del personale senza fare una visita
preventiva di idoneità al lavoro e che questo personale, dopo il
mese di prova, abbia detto finito il mese di prova: "io ho qui
delle prescrizioni, questo lavoro non lo posso fare e quindi
richiedo di essere trasferito". Il Convitto quindi ha dovuto
procedere a nuove procedure di assunzione per coprire i buchi che
si erano creati.
È chiaro che tutta questa condizione... peraltro ci è stato
anche raccontato che recentemente alcuni dipendenti sono stati
sottoposti a dei corsi e che chi teneva dei corsi sulla sicurezza
del lavoro faceva sempre riferimento alla visita del medico del
lavoro dicendo. "come vi avrà detto il medico del lavoro", questi
dipendenti si guardavano abbastanza straniti tra loro dicendo: "ma
noi la visita dal medico del lavoro non l'abbiamo mai fatta da
quando siamo qui". Direi che questa è una situazione
particolarmente critica, io mi auguro che siano soltanto dei casi
isolati e non un qualcosa che accade con regolarità e, sulla base
di questo, le chiedo, Presidente - immagino che sarà lei a
rispondere - quale sia la cadenza periodica con cui il personale
regionale viene sottoposto a queste visite mediche di idoneità al
lavoro, se prima dell'assunzione vengono effettuati degli
accertamenti preventivi sulla presenza di eventuali prescrizioni o
limitazioni; se la cadenza delle visite mediche di idoneità al
lavoro venga rispettata, con particolare riferimento appunto alle
due strutture che le ho citato e, in caso negativo, se sia
intenzione dell'Amministrazione regionale di adoperarsi in tale
direzione.
Presidente -
Risponde il Presidente della Regione.
Lavevaz (UV) -
Io mi atterrò alle risposte specifiche
alle domande che sono presenti nell'interpellanza, non entro nel
merito ovviamente nelle considerazioni di casi personali perché non
ho nessun elemento per fare nessun tipo di analisi, eventualmente
poi si entrerà nel dettaglio di casi specifici in altra sede.
Per quanto riguarda la prima domanda: "quale sia la cadenza
periodica", la periodicità di visita medica del personale soggetto
alla sorveglianza sanitaria per l'uso del videoterminale varia in
relazione alle condizioni di salute, ovvero a specifiche
prescrizioni e/o limitazioni indicate dal medico competente e anche
anagrafiche del lavoratore, età superiore o inferiore ai 50 anni in
particolare così come previsto dalla norma. Pertanto, salvi i casi
per i quali il medico competente stabilisce frequenze diverse, la
periodicità di visita è biennale per i lavoratori idonei con
prescrizioni e limitazioni e per coloro che abbiano compiuto il
cinquantesimo anno di età, quinquennale negli altri casi.
Si chiede poi "se prima dell'assunzione vengono effettuati gli
accertamenti preventivi sulla presenza di eventuali prescrizioni o
limitazioni", la possibilità di effettuare visite mediche
preventive in fase pre-assuntiva è una facoltà del datore di
lavoro. L'Amministrazione regionale effettua le suddette visite
esclusivamente prima dell'assunzione di personale addetto allo
svolgimento di mansioni con particolari e significativi rischi
lavorativi, quali, ad esempio, gli agenti forestali, i vigili del
fuoco professionisti, i cantonieri, gli operai, eccetera. Per i
cosiddetti "videoterminalisti" non è prevista la visita preventiva
in fase pre-assuntiva.
Per quanto riguarda invece le ultime due domande, la cadenza
delle visite mediche di sorveglianza sanitaria, per quanto concerne
l'Amministrazione regionale e le istituzioni scolastiche ed
educative, tra cui il Convitto regionale Federico Chabod, è di
norma rispettata. Per facilitare il rispetto delle scadenze
prefissate per le visite periodiche e per le incombenze attinenti
alla sorveglianza sanitaria, l'Amministrazione si è dotata di un
software
applicativo in uso alle strutture del datore di
lavoro. Per quanto di competenza l'Azienda USL della Valle d'Aosta
ha comunicato che per quanto riguarda il proprio personale
dipendente e assimilato, le periodicità vengono anche qui
rispettate e le visite periodiche effettuate dai medici competenti,
con le cadenze stabilite dai protocolli sanitari specifici per le
varie mansioni che sono costantemente aggiornate a seconda di
eventuali rischi emergenti.
Come dicevo, io non ho altri elementi più specifici rispetto
alle casistiche o alle problematiche puntuali da lei segnalate,
quindi io a questo mi attengo ed eventualmente poi affronteremo
altre questioni più puntuali.
Presidente -
Per la replica, la parola al consigliere
Manfrin.
Manfrin (LEGA VDA) -
Grazie Presidente per la risposta,
ovviamente anch'io, nel momento in cui ho deciso di fare quel tipo
di iniziativa, non avevo delle indicazioni specifiche, altrimenti
le avrei indicate nel testo e soprattutto non avevo il via libera
delle persone a poterle indicare. La fortuna vuole che però,
proprio a seguito della pubblicità data a quest'iniziativa, alcune
persone mi abbiano specificamente detto che, oltre a indicare i
particolari, credo di averne dati con dovizia... immagino che si
possa tranquillamente risalire a chi si trova in questo tipo di
condizioni, ma che sono assolutamente disposizioni per indicare
anche i nominativi, chiaramente non in aula, sappiamo benissimo
come funziona questa meravigliosa
privacy
, ma siamo a
disposizione per poter indicare questi nominativi ed evidenziare
che la risposta che è stata predisposta, è una risposta d'ufficio
di chi magari pensa che non si possa risalire ai nomi oppure che ci
siano persone che non hanno intenzione di esporsi. In questo caso
non è proprio così, probabilmente ci sarà un seguito, mi auguro,
che possa portare non tanto a individuare i responsabili delle
mancate visite, ma che possa portare a rendere i luoghi di lavoro
un posto più sicuro.
Mi stupisce però particolarmente il fatto che abbiamo dato così
tanta attenzione alla prevenzione della diffusione del virus in
qualsiasi ambito, compresi i luoghi di lavoro, dopodiché invece,
per verificare lo stato di salute dei lavoratori, non si investe,
anzi si tralascia il tutto. Sarà mia premura indicare e, se vuole,
Presidente, potrà indicarmi se privatamente oppure se farlo
pubblicamente non ho alcun problema, però se le darò i riferimenti
privatamente, vorrò poi avere una conferma anche pubblica rispetto
alla veridicità di quanto affermato e soprattutto il fatto che dei
correttivi sono stati poi applicati perché riteniamo che questo sia
importante.
Per quanto riguarda invece la visita pre-assuntiva, ho compreso
perfettamente quello che le è stato indicato, credo che però sia
necessario fare uno sforzo in più. Se effettivamente quindi
l'assunzione, al di là delle persone che giustamente hanno un
incarico da videoterminalisti, per cui è chiaro che, al di là degli
occhiali, prescrizioni specifiche differenti non ce ne sono... ma
per tutti quei lavori, penso ai coadiutori, piuttosto che ai lavori
che richiedono, ad esempio, nelle cucine del convitto non uno
sforzo d'ufficio ma sicuramente un lavoro fisico, probabilmente
fare un approfondimento prima dell'assunzione permetterebbe di
poter appurare quali sono le condizioni del lavoratore e a quel
punto stabilire se questo lavoratore è idoneo per quella mansione
oppure no e a quel punto magari anche risparmiare
all'Amministrazione regionale l'assunzione di una persona che poi
deve essere spostata e non può essere impiegata dove
necessario.
Per entrare nella pratica, le chiedo, Presidente, di impegnarsi,
quindi di trasmettere quanto le ho riportato e immagino che chi le
ha predisposto la risposta stia perlomeno ascoltando, dopodiché se
mi premurerà di farmi sapere se preferisce un'indicazione privata
oppure pubblica di quanto le ho testé esposto, ci accorderemo per
poter poi proseguire e poter dare una prosecuzione di lavoro in
sicurezza a tutti i dipendenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK