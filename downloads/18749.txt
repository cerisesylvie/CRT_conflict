Consiglio Regionale della Valle d'Aosta - Oggetto del Consiglio n. 1855 del 21 febbraio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 1855 del 21 febbraio 2001 - Resoconto
OGGETTO N. 1855/XI Applicazione della normativa vigente in
materia di eliski. (Interpellanza)
Interpellanza Appreso che spesso si verificherebbero
infrazioni ed elusioni (es. salite in Valle d’Aosta
e discese in Haute Savoie) alla normativa regionale in materia di
eliski;
Rilevato che, addirittura, tragitti e percorsi di dubbia
regolarità vengono pubblicizzati su "depliants" delle imprese che
gestiscono il "business" dell’eliski;
Ritenuto opportuno avere informazioni al riguardo;
il sottoscritto Consigliere regionale
Interpella
l’Assessore competente per sapere:
1) se sono state accertate violazioni o elusioni della normativa
vigente nella pratica dell’eliski nella nostra
Regione;
2) s chi spetta effettuare le relative verifiche e se non
ritiene che i controlli finora effettuati siano inadeguati;
3) in caso affermativo, come intende attivarsi per prevenire e
reprimere gli abusi accertati.
F.to: Curtaz
Presidente
La parola al Consigliere Curtaz.
Curtaz (PVA-cU)
Vorremmo volare alto con
l’eliski, ma temo che voleremo un po' basso anche su
queste cose.
È notoria la mia contrarietà all’eliski; non
starò a ripetere peraltro tutte le cose che si erano dette quando
approvammo quella normativa che consente l’eliski in
Valle d’Aosta.
Ricordo che, mentre l’eliski lo stanno impedendo
praticamente dappertutto, la Regione Valle d’Aosta è
una mosca bianca, è un luogo dove l’eliski è
consentito, ancorché parzialmente regolamentato, e questo comincia
a comportare i problemi che era facilmente immaginabile prevedere
perché se da nessuna parte si può fare l’eliski,
allora si cerca di venire in Valle d’Aosta a
praticarlo e lo si cerca di fare aggirando la normativa regionale e
qualche volta eludendola.
Tralascio il tema che pure è collegato
all’eliski, ma indirettamente e impropriamente, che
è quello del famoso hangar di Pré-Saint-Didier, sul quale torneremo
perché credo che sia una vicenda che meriterà ancora qualche
approfondimento in più perché abbiamo letto le giustificazioni che
vengono date da quell’amministrazione e non solo non
ci hanno convinto, ma ci hanno semmai convinto del contrario, cioè
che la costruzione dell'hangar è stata fatta in dispregio delle
normative urbanistiche del settore.
Ma chiudo la parentesi e torno all’oggetto
dell'interpellanza. A noi risulterebbe, ripeto, il verificarsi di
violazioni alla normativa prevista dalla Regione Valle
d’Aosta e soprattutto quelle che sarebbero, usando
una terminologia di carattere fiscale, delle elusioni alla
normativa che riguarda indirettamente il nostro territorio.
Faccio un esempio per capirci. Visto che in Francia, in Savoia
per quello che ne so è vietato l’eliski, allora gli
elicotteri non possono trasportare questi sciatori da Chamonix in
qualche valle del Monte Bianco, si prendono gli sciatori, si
portano in Valle d’Aosta, si portano nel luogo di
destinazione e poi gli sciatori scendono in Francia. Questo non me
lo sto inventando perché è indicato nei dépliants che propagandano
questa pratica. È un piccolo business.
Allora io chiedo intanto se una cosa del genere è ammissibile e
poi mi chiedo chi è preposto ai controlli, se sono stati effettuati
dei controlli e nel caso affermativo qual è
l’esito.
Se invece i controlli non sono stati fatti, chiedo se
l’Amministrazione intende attivarsi affinché queste
infrazioni che noi lamentiamo non abbiamo più a verificarsi perché
mi ricordo che, quando si fece il dibattito
sull’ammissibilità dell’eliski nella
nostra Regione, una delle argomentazioni forti che veniva
utilizzata dalla maggioranza, era quella di ammetterlo, ma di
andarlo a regolamentare severamente.
Però poi vediamo che nella applicazione di questa normativa le
infrazioni sembrerebbero abbastanza frequenti e non vediamo alcun
controllo e alcun provvedimento al riguardo.
Presidente La parola all'Assessore al turismo, sport, commercio
e trasporti. Lavoyer.
Lavoyer (SA) La normativa regionale che disciplina
l’attività di volo alpino ai fini della tutela
ambientale prevede che la pratica dell’eliski possa
essere effettuata solamente nei comprensori individuati e descritti
in allegato alla legge medesima, con decolli e atterraggi in punti
specificatamente autorizzati, in determinati periodi
dell’anno, fra il 10 gennaio e il 15 maggio, e con
una limitazione oraria fra le 8,00 e le 14,00 o fra le 7,00 e le
13,00 in orario legale.
Nelle zone non soggette a protezione i percorsi di discesa sono
scelti liberamente nell’ambito del comprensorio,
mentre nelle oasi di protezione faunistica i percorsi devono essere
autorizzati dalla struttura competente in materia di fauna
selvatica.
L’esercizio dell’attività di
eliski è subordinato alla stipula di apposite convenzioni fra i
comuni competenti per territorio ed i soggetti che offrono un tale
servizio sulla base di una convenzione-tipo appositamente redatta
dall’Assessorato del turismo.
I comuni quindi affidano tale servizio sulla base di specifiche
gare a ditte che siano titolari di licenza per il trasporto
pubblico passeggeri.
In base alla normativa aeronautica statale le ditte affidatarie
di tali servizi hanno l’obbligo di comunicare alla
Direzione circoscrizionale aeroportuale di Torino
l’apertura periodica delle aviosuperfici con la
definizione dei punti di decollo e di atterraggio e
l’assenso del proprietario del fondo
interessato.
Tale comunicazione, e veniamo ai controlli, è inviata anche alle
locali stazioni dei carabinieri o di polizia. Alle locali stazioni
forestali sono invece trasmessi i dati relativi
all’applicazione della normativa regionale, vale a
dire i periodi di attività ed i percorsi di discesa effettuabili
nelle oasi di protezione faunistica.
La pubblicazione dell’attività di eliski non è
oggetto di autorizzazione da parte degli uffici del turismo, cioè
noi non siamo responsabili di dépliants che possono anche contenere
informazioni e possibilità di atterraggio in posti che non sono
stati autorizzati. Siamo responsabili solo nel caso in cui questi
pacchetti ricadano nell’ambito delle normative in
materia di agenzia di viaggi e di turismo.
Agli atti di questo Assessorato non risultano peraltro istanze
in tal senso e d’altra parte
all’Assessorato medesimo non risultano pervenute
segnalazioni in ordine alla pubblicazione di servizi non in regola
con le disposizioni regionali.
Non risulta inoltre che per la stagione in corso siano state
sinora accertate violazioni della normativa regionale in materia di
eliski dagli organismi preposti alla vigilanza sull'applicazione
della normativa regionale che sono nella fattispecie il Corpo
forestale valdostano, gli organi di polizia locale, i corpi di
pubblica sicurezza. Si ritiene che tali forze siano in grado di
svolgere adeguatamente e compiutamente le funzioni loro affidate.
Eventuali azioni repressive risultano comunque possibili
essenzialmente in presenza di segnalazioni precise o denunce
relative a fatti specifici in contrasto con la normativa
vigente.
Vedo che il Consigliere Curtaz ha il dépliant; in questa
brochure, che è stata reperita in via informale sul territorio da
parte del personale del Corpo forestale, sono apposti itinerari che
in alcuni casi potrebbero risultare non in linea con le
disposizioni regionali sia per i punti di atterraggio, vedi per
esempio Monte Rosa, sia in taluni casi per i percorsi di discesa,
comunque questo dépliant non è distribuito sotto
l’autorizzazione dell’Assessorato del
turismo, quindi noi, nel momento in cui vengono segnalate delle
irregolarità, al limite provvederemo i provvedimenti, però ho
specificato nella mia risposta quali sono gli organismi preposti
alla vigilanza e all'applicazione della legge.
Presidente La parola al Consigliere Curtaz.
Curtaz (PVA-cU)
Ovviamente non sono soddisfatto della
risposta dell’Assessore. Quando
l’Assessore mi dice, credo che abbia il dépliant di
una ditta privata di una certa importanza per
l’offerta che offre, che è vero che su questo
dépliant sono previsti voli irregolari, ma che il dépliant non è
stato stampato a cura del suo Assessorato cosa mi ha detto? Ho
capito che non lo ha stampato lei, perché sarebbe una cosa di una
gravità inaudita, ma quello che noi sollecitiamo e mi permetterò di
dare un suggerimento qui?
(interruzione dell’Assessore Lavoyer, fuori
microfono)
? lo so che non siete voi a dover impedire la divulgazione di
questi dépliants e di materiale pubblicitario che invitano i
turisti ad utilizzare l'eliski in violazione della normativa
regionale, però tutta l’attività di controllo a mio
avviso va fatta.
Sarebbe già interessante capire, non so se questi dati sono
disponibili, posto per posto quanti voli vengono effettuati, cioè
avere alla fine della stagione una rendicontazione su quello che è
stato fatto; questo permetterebbe una verifica successiva che
metterebbe in allarme anche quelli che fanno dei voli irregolari,
quindi il primo suggerimento è questo.
Il secondo suggerimento che mi permetto di dare è quello di
fare, attraverso gli organi della Giunta competenti, una circolare
alle stazioni forestali, alle stazioni dei carabinieri e alla
polizia affinché venga verificata la piena applicazione della
normativa e vengano effettuati i controlli necessari ad evitare
eventuali violazioni.
Mi sembra che almeno questo a livello preventivo lo possiamo
fare, anche perché queste persone che commettono irregolarità non
abbiano la sicurezza di poter agire impunemente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK