Consiglio Regionale della Valle d'Aosta - Oggetto del Consiglio n. 704 del 23 giugno 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FORMAZIONE PROFESSIONALE
Precedente
Successivo
Resoconto integrale del dibattito dell'aula
Oggetto del Consiglio n. 704 del 23 giugno 1999 - Resoconto
SÉANCE DU 23 JUIN 1999 (APRÈS-MIDI)
OGGETTO N. 704/XI Problematiche relative alle assunzioni delle
insegnanti dei corsi di formazione per sarte. (Interpellanza)
Interpellanza Verificata l'esistenza di alcune problematiche
relative all'organizzazione e alla gestione dei Corsi di Formazione
per Sarte, per i quali la prassi delle assunzioni delle docenti, da
parte della Regione tramite l'Ufficio di Collocamento, non tiene
conto della professionalità e dell'esperienza acquisita con gli
anni dalle insegnanti più anziane, bensì privilegia il maggior
periodo di disoccupazione e il minor reddito delle facenti
domanda;
Considerato che tale situazione potrebbe determinare
l'assunzione di insegnanti che l'anno precedente erano
probabilmente allieve dello stesso Corso di formazione, e ciò a
scapito delle docenti anziane che da diversi anni svolgono tale
esercizio professionale, e quindi a scapito del proficuo
svolgimento dell'attività formativa derivante dall'esperienza
didattica;
Tenuto conto che abitualmente i corsi sono strutturati in
quattro anni, dei quali tre per la formazione e uno per la
specializzazione, e quindi l'eventuale cambiamento dell'insegnante
può comportare una discontinuità didattica e un relativo
peggioramento dell'apprendimento;
Richiamata la lettera inviata dalle insegnanti dei suddetti
corsi al Presidente della Giunta e all'Assessore all'Industria;
i sottoscritti Consiglieri regionali
Interpellano
la Giunta regionale per sapere:
1) quali sono gli intendimenti dell'Amministrazione regionale in
merito a tale problematica;
2) se è già stato fatto un incontro con le insegnanti dei Corsi
al fine di verificare la possibilità di venire incontro alle loro
istanze, sollevate nella lettera di cui sopra;
3) se ritiene opportuno valutare la possibilità di predisporre
una graduatoria di tali insegnanti, in modo tale da risolvere le
problematiche relative all'assunzione.
F.to: Lanièce - Marguerettaz - Comé
Président La parole au Conseiller Lanièce.
Lanièce (Aut) Il contenuto di quest'interpellanza mi sembra
abbastanza chiaro, nel senso che siamo venuti a conoscenza di
questa problematica e siamo anche venuti in possesso di una lettera
che il 24 marzo di quest'anno era stata inviata all'Assessore alla
industria e al Presidente della Giunta e anche per conoscenza alle
organizzazioni sindacali, in merito alle problematiche relative
all'assunzione e allo svolgimento dei corsi di formazione per
sarte.
Proprio in base a questa lettera, visto che al momento della
presentazione di questa interpellanza non era stato fatto ancora
nessun incontro fra l'Assessorato all'industria e i firmatari di
questa lettera, che chiedevano delle delucidazioni e un incontro
per avere delle notizie in merito, abbiamo ritenuto opportuno
presentare quest'interpellanza per avere una risposta da parte
dell'Assessorato e per sapere cosa s'intende fare in merito a
questo problema, tenuto conto che questa vicenda è molto simile
alla vicenda che è stata oggetto qualche Consiglio fa di una
mozione, presentata dal sottoscritto e dal collega Collé, in merito
all'assunzione di custodi nei castelli valdostani.
Per quanto concerne questo problema i firmatari di questa
lettera, quindi gli insegnanti di corsi per sarte, hanno
evidenziato il fatto che ogni anno, quando si tengono questi corsi,
essi vengono licenziati e poi riassunti, ma i criteri di assunzione
non tengono in alcun conto l'esperienza e la professionalità
acquisite negli anni dagli insegnanti e quindi c'è il rischio -
anche assurdo - che un'allieva che ha appena terminato il corso
riesca ad essere assunta al posto dell'insegnante stessa.
Il meccanismo è un po' strano, per cui visto che l'Ufficio di
collocamento opera con questi criteri, cioè non tiene conto della
professionalità e dell'esperienza acquisite con gli anni da questi
insegnanti, tenuto conto che il rischio di non assunzione potrebbe
portare anche a detrimento della stessa capacità di apprendimento,
dato che i corsi durano quattro anni, di cui tre anni di formazione
più uno di specializzazione, per cui nel caso in cui una delle
insegnanti che ha seguito una classe non venga riassunta, si crea
una discontinuità didattica che può ripercuotersi negativamente
anche sul percorso formativo delle stesse corsiste, la richiesta di
queste insegnanti era intanto quella di fare un incontro con
l'Assessore per avere chiarimenti in merito e poi di verificare la
possibilità di creare una specie di graduatoria, dove vengano
riconosciute questi anni di anzianità di servizio.
Questo è lo scopo per cui è stata presentata quest'interpellanza
e noi aspettiamo la risposta dell'Assessore, per verificare quali
sono gli intendimenti della Giunta in merito a questa
problematica.
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) La problematica è stata seguita
dall'Assessorato, per cui vorrei fare un po' il punto della
situazione. Le insegnanti dei corsi regionali di taglio e
confezione sono state assunte a tempo determinato fin dal 1999
dall'Amministrazione regionale quale personale straordinario ai
sensi dell'articolo 7 della legge regionale 24 ottobre 1989 n. 68.
Il comma 3 dell'articolo citato prevede che il personale da adibire
a mansioni riferite a qualifiche, categorie e profili
professionali, ascritte a qualifiche funzionali non superiori alla
settima, è reclutato mediante prove selettive ed attitudinali
appositamente bandite ed espletate con l'osservanza delle norme
stabilite per i concorsi pubblici per i dipendenti regionali,
oppure - ed è questa la cosa che è stata utilizzata - attraverso le
graduatorie del collocamento ordinario nel caso di personale da
adibire a mansioni riferite a qualifiche, categorie o profili
professionali per i quali è prescritto il possesso del titolo di
studio non superiore a quello della scuola dell'obbligo.
Questo è stato fatto in accordo con le insegnanti interessate e
si è data preferenza al reclutamento tramite gli uffici del
collocamento ordinario, perché tale forma rispetto alla prova
selettiva attitudinale da bandirsi pubblicamente garantiva la
possibilità di utilizzare personale che già aveva insegnato con
profitto negli anni precedenti. Questo fino all'anno scorso.
Ora, l'evoluzione della normativa statale e regionale in materia
di assunzione del personale ha introdotto le difficoltà che sono
state sottolineate precedentemente dal Consigliere Lanièce,
difficoltà che sono note all'Assessorato.
Si è verificata anche la possibilità di fare un qualcosa di
diverso per non trovarci quest'anno nella condizione analoga,
proprio perché le graduatorie - qui vorrei fare un appunto al
Consigliere Lanièce - non le definisce la Regione, che non ha
potestà primaria in materia di collocamento, ma sono definite da
norme statali; di conseguenza la Regione non ha possibilità
d'interferire rispetto a queste. Può invece fare degli interventi
di tipo diverso ed è ciò che intendiamo fare.
Per dare continuità a questi corsi si intende affidare la
realizzazione degli stessi alla società consortile Progetto
Formazione, Projet Formation, la quale opererebbe in prestazione di
servizio nei confronti della Regione; i corsi verrebbero gestiti
direttamente dal Consorzio Projet Formation sulla base ovviamente
di una prestazione di servizi, su un accordo, una convenzione con
la Regione.
Nei colloqui intercorsi - e quindi il motivo del ritardo della
risposta è dovuto al fatto che sono stati presi i contatti con
questa società per vedere la percorribilità di quest'ipotesi - sono
state definite con la società le possibili soluzioni che vanno
nella direzione di un'assunzione a tempo determinato delle
insegnanti che attualmente tengono i corsi, quindi un contratto a
tempo determinato di tipo privatistico per cui è possibile
effettuare chiamate dirette e nominative, stando nelle norme
definite dal collocamento, ma avendo questo tipo di elasticità;
ovviamente nell'effettuare le assunzioni Projet Formation tiene
conto dei requisiti professionali, dell'anzianità di servizio,
dell'esperienza maturata dalle insegnanti. Indubbiamente si tratta
di garantire, oltre alla continuità didattica che è essenziale per
la continuità dei corsi, anche la retribuzione attualmente
percepita.
Sulla base di questo tipo di proposta sono state sentite nel
corso del mese di giugno le organizzazioni sindacali che hanno dato
un parere positivo.
Per il 29 giugno, quindi la prossima settimana, è stata
convocata una riunione con le insegnanti interessate, con le
organizzazioni sindacali e con il Coordinatore del Dipartimento
personale e organizzazione della Regione, e ovviamente con il
sottoscritto, per illustrare alle interessate quali sono le
soluzioni che la Regione intende adottare per garantire continuità
al loro rapporto di lavoro ed evitare i problemi che si sono
verificati l'anno scorso e sicuramente rischierebbero di
verificarsi magari anche in misura peggiore l'anno prossimo.
Président La parole au Conseiller Lanièce.
Lanièce (Aut) Sono soddisfatto della risposta che mi ha fornito
l'Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK