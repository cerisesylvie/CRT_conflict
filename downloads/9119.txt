Consiglio Regionale della Valle d'Aosta - Oggetto del Consiglio n. 3641 del 6 aprile 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3641 del 6 aprile 1988 - Resoconto
OGGETTO N. 3641/VIII - CONTENUTI E FINALITÀ DI UN INCARICO DI
CONSULENZA SUI PROBLEMI DELL'OCCUPAZIONE. (Interpellanza)
PRESIDENTE:
Do lettura dell'interpellanza in oggetto,
presentata dal Consigliere Sandri.
INTERPELLANZA
PRESA VISIONE della deliberazione di Giunta n. 1369 "Incarico
di consulenza al P.I. Gino Scollia - Approvazione e finanziamento
di spesa" del 12 febbraio 1988, controllata senza osservazioni
dalla Commissione di Coordinamento al n. 1727 in data
25.2.1988;
CONSTATATA la genericità delle premesse che, in particolare,
non chiariscono le competenze del consulente in rapporto a quelle
dell'Assessorato e dell'Agenzia del Lavoro;
RITENUTO l'impegno di spesa di lire 59.000.000 annui I.V.A.
compresa, una
somma spropositata alla genericità del lavoro da
svolgere;
INTERPELLA
l'Assessore competente per conoscere:
-
i motivi di tale deliberazione;
-
in che modo intenda controllare e quantificare il lavoro di
consulenza;
-
in che modo intenda armonizzare tale consulenza con le
attività dell'Assessorato e dell'Agenzia del Lavoro;
-
in che modo intenda modificare l'organico regionale per
inserire tale figura di "esperto navigatore dei corridoi
ministeriali" nell'organico regionale.
PRESIDENTE:
Ha chiesto la parola il Consigliere Sandri;
ne ha facoltà. Gli ricordo, però, di farmi sapere se prevede di
dover fare dei nomi di persone, in modo che la seduta possa
svolgersi in segreto.
SANDRI (N.S.):
Signor Presidente, per quanto mi riguarda
non si tratta di un problema personale, ma di un problema
squisitamente politico che intendo discutere a tale livello in
questa sede. Se sarà la risposta dell'Assessore competente a porre
dei problemi, a quel punto si potrà eventualmente proseguire in
seduta segreta.
I motivi di questa interpellanza sono sostanzialmente legati
alla deliberazione della Giunta regionale n. 1369 del 12 febbraio
1988 "Incarico di consulenza al P.I. Gino Scollica - Approvazione e
finanziamento di spesa". Perché? Intanto perché, a nostro parere,
esiste ed è sempre vigente il principio per cui non bisogna dare
incarichi di consulenza in settori che sono già coperti da
strutture della pubblica amministrazione.
Questa deliberazione, nella parte delle motivazioni, è
estremamente generica. La leggo:
"Considerata l'importanza che rivestono per la Valle d'Aosta
le materie che interessano l'occupazione, il sostegno e lo sviluppo
della stessa...".
Credo che tutti siamo d'accordo
sull'importanza dell'occupazione.
Considerato che la materia, per la sua complessità, necessita
della consulenza di un esperto nel settore, che segua anche le
pratiche a livello ministeriale per una loro pronta
definizione...".
Mi sembra che anche in questo punto si vadano
a toccare problemi che sono di competenza dell'Assessore, del
Deputato o del Senatore della Valle d'Aosta e del Presidente della
Giunta, che sono gli organi preposti alla gestione dei rapporti con
i Ministeri.
"...Ritiene utile designare allo scopo il P.I. Gino Scollica,
approfittando del collocamento a riposo del suddetto a far data dal
29 c.m., avendo svolto per anni l'incarico di Direttore
dell'Ufficio regionale del lavoro e della massima occupazione, che
conosce a fondo, per diretta esperienza, i problemi occupazionali
della Valle d'Aosta...".
Eppure, anche l'Assessore è a conoscenza dei problemi
occupazionali della Valle d'Aosta e lo sono anche i dirigenti
dell'Assessorato. Non solo, ma in Consiglio regionale noi abbiamo
avuto una proposta della Giunta per la creazione dell'Agenzia del
lavoro, corredata da un progetto sicuramente interessante che non è
accompagnato da una motivazione di poche righe, ma da una
motivazione piuttosto voluminosa, sicuro indice di un grosso sforzo
di elaborazione nel settore dell'occupazione, assolutamente non
paragonabile a quello fatto per presentare una deliberazione di
questo genere.
Pertanto, si vogliono capire le vere premesse e le vere
motivazioni di questa deliberazione e, soprattutto, come si intende
controllare l'investimento che non è certamente di secondaria
importanza, visto che si tratta di 59 milioni, IVA compresa, che
corrispondono, grosso modo, ad uno stipendio di 4 milioni
mensili.
Mi pare che, da questo punto di vista, l'Amministrazione
regionale nutra scarsa fiducia sulla possibilità di disporre dei
meccanismi di verifica sulla bontà della consulenza, perché è rara
e credo che sia addirittura unica, nella storia della Valle
d'Aosta, una consulenza nella quale si
dice che l'opera del
consulente dovrà essere prestata per 11 mesi all'anno e per 3
giorni alla settimana, qui in sede, per l'espletamento delle
pratiche d'ufficio. Ma questo è un vero e proprio rapporto di
lavoro e non più una consulenza! Si ha forse paura di non avere
altri mezzi per verificare effettivamente la bontà del lavoro? Ma
questo ci verrà spiegato dall'Assessore.
Mi consenta l'Assessore di muovere un ultimo appunto. Se pensa
davvero che sia importante avere una figura di questo genere
nell'organico regionale, e cioè quella del cosiddetto "esperto
navigatore dei corridoi ministeriali", la si istituisca! Si tratta
di una figura molto presente nel panorama politico italiano, dalla
quale noi siamo rimasti indenni, almeno fino ad oggi
.
Se,
però vogliamo intervenire con questi metodi, diciamolo chiaramente,
così inseriamo la figura dell' "esperto navigatore dei corridoi
ministeriali" nell'organico regionale. È una scelta che voi potete
proporci anche se noi, ovviamente, ci dichiareremo contrari, ma che
mi sembra più logica rispetto a quella contenuta in questa
deliberazione.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANlVI (A.D.P.):
Non è mia abitudine far scendere il
livello del dibattito in Consiglio e, quindi, considero questa
interpellanza seria, a parte le battute polemiche finali, e
cercherò pertanto di dare una risposta seria.
Rispondo al primo punto dell'interpellanza, che riguarda la
figura del consulente, dicendo che l'Amministrazione regionale ha
inteso utilizzare, in questo particolare momento - il Consigliere
Sandri avrà sicuramente potuto notare che la consulenza è della
durata di un anno - proprio perché è importante che nel corso del
1988 essa abbia al suo fianco e possa contare su di una consulenza
qualificata come quella che può esserci data dal Comm. Scollica, in
virtù della sua esperienza. Egli è stato, infatti, per 43 anni alle
dipendenze del Ministero del Lavoro e per ben 35 anni, che
potrebbero salire a 38 se contiamo i tre anni di reggenza
dell'Ufficio regionale del lavoro, Direttore dell'Ufficio regionale
del lavoro, oltre ad aver coperto, per periodi brevi, anche il
posto di direttore dell'Ufficio regionale del lavoro del Piemonte,
della Liguria e della Sardegna, ed essere stato utilizzato dal
Ministero per la conduzione di trattative a livello nazionale. Ci
si riferisce, quindi, ad una persona che in materia di occupazione,
di legislazione nazionale e di conoscenze della burocrazia
nazionale non ha concorrenti e non ha alternative in Valle
d'Aosta.
Perché questa scelta è importante proprio quest'anno? Il
Consigliere Sandri ha citato prima la bella relazione che
accompagna la legge sulla Agenzia del lavoro, ma, per predisporre
quella legge ci siamo serviti della consulenza del Prof. Tren, che
è uno dei massimi conoscitori della materia del lavoro a livello
nazionale. Questo settore, quindi, è estremamente importante per
due aspetti: per gli obiettivi ed i contenuti, e cioè per garantire
livelli occupazionali ottimali per la nostra Regione, e per
armonizzare una legislazione molto complessa ed in via di
definizione, sia a livello regionale sia a livello nazionale.
È importante che questa scelta sia stata fatta quest'anno perché
il Consiglio regionale sa che, nel marzo del 1987, è stata
approvata la legge n. 56, che organizza il mercato del lavoro a
livello nazionale. In virtù di quella legge, o meglio, degli spazi
che ci lascia quella legge, è possibile pensare ad una Agenzia del
lavoro così com'è configurata nel disegno di legge predisposto
dalla Giunta e che è ora all'esame delle Commissioni.
Ne discende che l'attuale Agenzia del lavoro, o meglio ciò che
noi abbiamo definito come Agenzia del lavoro e che risulta dalla
somma di due comitati tecnici, per la gestione di due leggi
distinte, quella per l'apprendistato artigiano e quella della legge
n. 4, è diversa dall'Agenzia che si sta prefigurando con la nuova
legge che deve, non solo, essere approvata ma che deve superare -
ecco la motivazione della consulenza affidata al prof. Tren - le
censure possibili o le strette maglie del Ministero del Lavoro. Per
adesso diciamo che la predisposizione di questa legge ha tenuto
conto anche delle possibili obiezioni. Risulta, infatti, che è a
discrezione del Ministro stabilire se una Regione abbia o meno
strumenti analoghi a quelli prefigurati dalla legge n. 56. Sempre
in riferimento a questa legge, la previsione di uno strumento per
la politica attiva del lavoro come l'Agenzia del lavoro è solo uno
degli aspetti. Bisogna ricordare la creazione delle sezioni
distrettuali, la nomina ed il funzionamento delle sezioni
circoscrizionali in Valle d'Aosta, per il collocamento, che sono
state oggetto di dibattito anche all'interno della Commissione
regionale per l'impiego. Tutto questo vale per dire che
l'applicazione della legge n. 56 è solo uno degli aspetti.
Un altro aspetto è l'armonizzazione degli strumenti attuali, che
sono molti di più di quelli segnalati dal Consigliere Sandri,
perché, oltre all'attuale versione dell'Agenzia del lavoro ed a
quella che si sta definendo, dobbiamo aggiungere anche la struttura
ministeriale che esiste attualmente in Valle d'Aosta, e cioè
l'Ufficio regionale del lavoro e della massima occupazione. Non
dobbiamo dimenticare che questo Ufficio, in questo momento, può
contare su di un organico di circa 60 persone e deve superare il
momento delicato ed interessante per la Valle d'Aosta,
caratterizzato dal fatto che, se la direzione di questo ufficio, in
questo momento di "vacatio", viene affiancata, può rimanere in
Valle d'Aosta, senza che il Ministero provveda alla nomina di un
funzionario o di una persona proveniente da fuori. Per favorire
questo graduale passaggio, riteniamo opportuno che, in questo
momento, ci sia anche un'opera di fiancheggiamento dell'attuale
attività dell'Ufficio regionale del lavoro e della massima
occupazione.
All'armonizzazione di questo insieme di strumenti, vorrei
aggiungere l'Osservatorio del mercato del lavoro. A livello
nazionale, infatti, il Ministero ha predisposto apposite
convenzioni da stipulare con le Regioni per la realizzazione degli
Osservatori del mercato del lavoro. Si tratta, quindi, di
armonizzare strumenti e organismi, che non sono soltanto di
emanazione regionale, con uffici e presenze ministeriali.
L'obiettivo della Regione è di agire in modo da ottener la massima
autonomia in questo settore.
Dei compiti specifici della figura del consulente, il
Consigliere Sandri ha sottolineato soprattutto l'aspetto, non
secondario, di seguire l'"iter" burocratico delle pratiche di cassa
integrazione e disoccupazione speciale. Egli ha evidenziato
soprattutto questa funzione, che comunque è positiva, tesa a
seguire le pratiche a livello di burocrazia centrale. Vi è, però,
una funzione altrettanto importante, che è quella istruttoria a
livello regionale, che si esplica attraverso consulenze che rendano
le istruttorie delle pratiche di cassa integrazione e
disoccupazione speciale più rapide e più perfette possibili sotto
il profilo amministrativo.
Veniamo ora al problema inerente alle vertenze industriali
presenti nella nostra Regione. In questo campo possiamo contare su
di un'esperienza che ha fatto assumere e svolgere, anche alla
Regione, un ruolo più incisivo, grazie proprio alla collaborazione
di una persona che per molti anni ha fatto questo mestiere. Anche
nell'ultima vertenza della Feletti, che si è conclusa con un
accordo, sono stato affiancato dal signor Scollica, che ha potuto
agire nella veste di consulente. Anche il tentativo di rispondere
meglio a certe esigenze e portare più validamente all'attenzione
dell'Amministrazione regionale delle proposte sui rapporti tra
datori di lavoro e Organizzazioni sindacali è un altro importante
compito affidato al consulente che, in questo momento, sta
lavorando intorno all'organizzazione, in Valle d'Aosta, di un
convegno-seminario sui problemi dell'osservatorio del mercato del
lavoro, comprendente anche la verifica delle esperienze che altre
Regioni hanno maturato in questo settore.
Un altro problema del quale sarà investito il consulente
concerne le indicazioni per realizzare dell'attività formativa. È
vero che l'Amministrazione regionale, attraverso tutti i suoi
apparati, svolge dell'attività formativa; è vero che vi è un
ufficio di coordinamento di questa attività formativa, presso la
segreteria generale della Presidenza della Giunta; è altrettanto
vero, però, che i rapporti tra datori di lavoro e organizzazioni
sindacali possono richiedere la mediazione del consulente.
La sua collaborazione può anche essere richiesta per programmare
gli interventi che tendono a rendere più efficaci le iniziative che
la Regione intende assumere nel campo dell'occupazione. La
motivazione fondamentale della consulenza è, in ogni caso, la
possibile utilizzazione delle comprovate capacità e della
lunghissima esperienza maturata dal Comm. Gino Scollica. In secondo
luogo si può dire che questa collaborazione è importante, in questa
fase, proprio perché si tratta di armonizzare e coordinare una
serie di problemi e di scadenze rispetto ai quali la presenza di un
consulente qualificato può contribuire a rendere più efficace
l'azione dell'Amministrazione regionale.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
L'Assessore ha fatto una lunga e dotta
disquisizione, confermando punto per punto le preoccupazioni
evidenziate nella mia interpellanza e cioè che, per larghi versi,
questa consulenza si prefigura come un doppione di strutture che
già esistono e soprattutto, di strutture che esisteranno con
l'approvazione della legge sull'Agenzia del lavoro.
Mi interessa però sottolineare due aspetti, affinché sia ben
evidente che il rinnovo della convenzione è già previsto dalla
deliberazione, perché si dice:
"...l'incarico resta conferito
per il periodo di un anno, a decorrere dal 1° marzo 1988, ed è
tacitamente prorogabile per uguali periodi...".
Sia ben chiaro che questa dizione non deve ledere gli interessi
dei dipendenti regionali valdostani dell'Ufficio del lavoro e della
massima occupazione. Lì dentro lavorano delle persone valdostane
che devono essere considerate per la loro attuale occupazione,
proprio perché possono adire al posto che è stato lasciato libero.
L'istituzione di quella Agenzia, quindi, deve procedere a marce
forzate, per consentire la realizzazione di questo progetto. Tutta
via, la proroga che è già prevista nella convenzione, non va in
questo senso o, almeno, così può essere interpretata.
Mi si consenta di fare una battuta. È vero forse che
l'interpellanza può essere ritenuta poco seria, ma si dimentica
però il fatto storicamente vero, conosciuto da molti, ma che è bene
ribadire, che per molto tempo il consulente in questione era
conosciuto soprattutto per aver svolto mansioni di segretario
particolare dell'allora Ministro del Lavoro, Donat-Cattin. Essere
stato segretario particolare di un Ministro democristiano non può
certamente essere considerato una macchia per nessuno, ma è anche
vero che, quando si operano delle scelte, bisogna tener conto di
tutto. Credo, quindi, che proprio in questo senso l'Amministrazione
regionale avrebbe potuto imprimere all'iniziativa un taglio
decisamente diverso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK