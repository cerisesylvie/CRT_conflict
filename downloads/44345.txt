Consiglio Regionale della Valle d'Aosta - Oggetto del Consiglio n. 1389 del 23 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1389 del 23 marzo 2022 - Resoconto
OGGETTO N. 1389/XVI - Interrogazione: "Notizie in merito
all'avvio del procedimento di valutazione ambientale strategica
sulla bozza del piano regionale dei trasporti".
Bertin (Presidente) -
Punto n. 12. Risponde il presidente
della Regione Lavevaz.
Lavevaz (UV) -
Con quest'interrogazione si chiede per
quale motivo tecnico l'avvio del procedimento di VAS sulla bozza di
PRT è stato tenuto fermo per oltre un anno, per quale motivo
tecnico l'identico documento presentato dalla sottoscritta
consigliera Minelli all'esame della Giunta nel 2021 e che era stato
ripetutamente bloccato, riceve ora il via libera senza modifiche e
infine se il Capogruppo dell'Union e il Presidente della IV
Commissione siano stati preventivamente informati della bozza di
DGR di approvazione della proposta di PRT, eccetera.
Per quanto riguarda le prime domande, non è che tutto è stato
immobile, non è che quello non si è visto in Commissione non si è
mosso, nel senso che in questi mesi c'è stato un lavoro di analisi
tecnica ancora sul documento di piano e in questo momento avevamo
due soluzioni possibili: la prima era quella di continuare o di
riprendere l'iter di analisi non solo tecnica ma anche politica che
si era fermata in Commissione con le sue dimissioni, quindi
affrontando un'analisi che doveva portare poi anche a delle
eventuali revisioni del piano anche in prospettiva poi della
pubblicazione per la valutazione di impatto ambientale, tenendo
conto anche eventualmente delle modifiche sopravvenute, della
pandemia, di quanto la pandemia ci ha insegnato, eccetera, oppure,
come in sostanza abbiamo dovuto fare per il piano rifiuti, portare
avanti le due cose in parallelo, quindi avviare la procedura di VAS
e nello stesso tempo iniziare a portare avanti la discussione sul
piano politico e anche di revisione per arrivare poi alla fine
della valutazione di impatto ambientale eventualmente a portare
degli aggiornamenti al documento.
La scelta è stata obbligata, come abbiamo fatto per il piano
rifiuti, quindi abbiamo proceduto sulla scelta obbligata di avviare
la procedura di VAS, questa a seguito anche di confronti che ci
sono stati negli ultimi mesi con il Ministero e anche nello
specifico con il ministro Giovannini, questo per ovvi motivi legati
al fatto che se la procedura non è avviata, vengono bloccate le
procedure anche di trasmissione dei fondi, di erogazione dei fondi
di PNRR e non soltanto, quindi esattamente come abbiamo fatto per
il piano rifiuti, è stato fatto per il piano trasporti.
In buona sostanza nelle prossime settimane si potrà procedere
sull'analisi del documento dal punto di vista politico ipotizzando
degli eventuali aggiornamenti che potranno essere analizzati e poi
adeguati all'interno del documento anche dopo la procedura di
VAS.
Sull'ultima domanda i miei colleghi erano a conoscenza della
delibera prima che questa fosse stata portata in Giunta.
Presidente -
Per la replica, ha chiesto la parola la
consigliera Minelli.
Minelli (PCP) -
Prima di entrare nel merito delle sue
risposte, Presidente, voglio sottolineare un aspetto paradossale di
questa vicenda: il piano regionale dei trasporti è uno strumento di
programmazione regionale previsto da una legge regionale del 1997 e
siamo in ritardo, lo abbiamo già detto, di venticinque anni. Noi
siamo una Regione autonoma, abbiamo uno strumento che abbiamo
previsto noi e non abbiamo ancora approvato, però finalmente ora è
stato fatto un piccolo passo avanti, decidendo di inviare la bozza
del PRT alla procedura di VAS, cosa che magari, ma non è detto, ci
permetterà di arrivare alla sua approvazione entro il 2022. Io però
non posso fare a meno di rilevare che ciò avviene dopo aver tenuto
inutilmente fermo il procedimento per un intero anno aggiungendone
un altro ai 24 di ritardo precedenti.
Io ho ascoltato il suo intervento, come immaginavo non ci sono
dei veri motivi tecnici che hanno impedito l'avvio del PRT alla
VAS, e meno ancora dei motivi tecnici per cui oggi abbia ricevuto
il via libera senza alcuna modifica rispetto al testo del febbraio
2021. Lo scorso anno a febbraio io ho ripetutamente portato in
Giunta la delibera per mandare alla VAS la bozza del piano, del
PRT; inutilmente, ogni volta che io la portavo mi si chiedeva di
ritirarla perché c'erano delle resistenze all'interno della
maggioranza, perché erano necessari degli approfondimenti, ed è una
cosa che era stata fatta prima in maggioranza convocando dopo vari
e pretestuosi rinvii i dirigenti dell'Assessorato dei trasporti che
hanno illustrato la bozza del piano ai Consiglieri analizzando le
parti sulla ferrovia, sull'aeroporto, eccetera. Poi in IV
Commissione che ha fatto tutta una serie di audizioni a cui hanno
partecipato vari soggetti, compreso l'ingegner Ciurnelli che ha
redatto il piano, peraltro piano che era già pronto per essere
avviato a VAS nel 2019, prima che tutto si bloccasse per le ben
note vicende del Consiglio e che poi è stato aggiornato con minime
modifiche lo scorso anno. Nella realtà quelle riunioni sono state
più simili a un processo alla sottoscritta e alle mie intenzioni
che a un vero approfondimento, basta andare a leggersi i verbali e
gli interventi che hanno suscitato, tra l'altro, anche la sorpresa
e l'imbarazzo di alcuni dei tecnici auditi.
L'ultima audizione sul piano regionale dei trasporti è del 29
aprile del 2021, era stato richiesto infatti per il 30 di quel mese
di formulare delle osservazioni. Ne era pervenuta una del collega
Aggravi che avevo chiesto all'ingegner Ciurnelli di recepire e di
integrare nel piano, ma rispondendo a una mia interpellanza sul PRT
del 12 gennaio scorso lei, Presidente, aveva affermato: "credo che
il mondo sia anche cambiato in questi due anni e non possiamo far
finta che non sia così, andrebbe fatta un'analisi probabilmente un
pochino più aggiornata sulla situazione attuale dei trasporti" e
poi aveva aggiunto: "metteremo in calendario un passaggio in
Commissione e poi, a seguito di quello che si deciderà di fare a
livello di analisi in Commissione, una tempistica precisa per il
passaggio in Giunta e l'avvio alla VAS". Le cose non sono andate
come aveva annunciato, il testo del PRT è rimasto esattamente
quello di un anno fa e non sono stati fatti ulteriori passaggi e
analisi di Commissione dal 12 gennaio a oggi, l'ultimo risale, come
ho detto, al 29 aprile di un anno fa.
Io credo sia assolutamente incredibile che a distanza di tredici
mesi dalla richiesta che avevo fatto di mandare in VAS la bozza del
PRT, si approvi ora l'avvio per un documento che è esattamente
quello di un anno fa, tenuto in frigorifero per tutti questi mesi,
perché non è stata cambiata una virgola nel testo. Non solo, ma lei
ancora nella risposta del 12 febbraio mi ha detto che dovevo
cercare di portare avanti le questioni quando ne avevo l'occasione,
quando lei sa e tutti sapete benissimo come sono andate le cose.
Presidente, lei non ha mosso un dito per facilitare e sostenere la
mia azione su questo tema un anno fa, per non parlare di altri
temi.
Poi leggo anche nella delibera che l'Assessore nel maggio 1921
ha rassegnato le proprie dimissioni e, di conseguenza, l'iter di
approvazione del piano ha subito una battuta d'arresto. È
vergognoso e ridicolo, visto che la situazione oggi è la stessa di
dieci mesi fa, non c'è un nuovo Assessore che ha modificato il
piano, non ci sono state modifiche né da parte della Commissione,
né da parte della Giunta, nemmeno dai meccanici del famoso
tagliando. Tredici mesi di ritardo per dei no ingiustificati.
Le sue risposte quindi sono insoddisfacenti. Ha detto ad un
certo punto che avevate due strade: o riprendere tutta la
valutazione politica, quindi fare una revisione prima di andare a
VAS, oppure portare avanti le tue cose in parallelo, che è
esattamente quello che era stato chiesto tredici mesi fa. Io non
riesco veramente a capire.
In ultimo, abbia pazienza prendo dieci secondi, lei ha citato le
interlocuzioni con il Ministero; è giusto dire che c'è una nota del
16 dicembre 2021 con cui il Ministero ha ricordato la necessità di
approvare il piano per non perdere i fondi strutturati europei
2021-2027. In Valle d'Aosta si approvano i piani solo se pende una
minaccia di perdere i finanziamenti, ma non è un buon modo di
operare. Sulla terza domanda a cui lei ha parzialmente risposto, è
stata trasmessa la delibera come si sapeva anche quello che c'era
scritto nella delibera di un anno fa, ma le cose sono andate
così.
La parola al consigliere Marguerettaz.
Marguerettaz (UV) -
Non voglio far perdere tempo al
Consiglio, però, ai sensi dell'articolo 58 del Regolamento, io
chiedo che venga composta una Commissione per valutare le
affermazioni scritte e dette dalla collega Minelli, che sono un
festival di falsità, quindi dovrà rispondere e documentare i fatti
che vengono ascritti al sottoscritto e immagino al collega
Grosjacques.
La collega Minelli credo abbia superato il segno, per
giustificare la sua inapropriatezza e la sua inadeguatezza nel fare
l'Assessore, riversa su altri le sue incapacità.
Chiedo formalmente che venga composta questa Commissione in modo
tale che si possa leggere nel dettaglio e fuori dagli schemi le
affermazioni, ai sensi dell'articolo 58, Presidente.
Presidente -
La parola al consigliere Grosjacques per
fatto personale.
Grosjacques (UV) -
Con molta umiltà vorrei integrare la
risposta del presidente Lavevaz al quesito n. 3. Voglio rassicurare
la collega Minelli che anche a due Consiglieri con evidenti
difficoltà di comprensione, come il sottoscritto e il collega
Marguerettaz, il Presidente con qualche difficoltà ha spiegato
quale fosse l'iter di approvazione del piano regionale trasporti e
lo abbiamo, oltre che capito, anche condiviso.
Chiedo però alla collega Minelli - e mi associo alla richiesta
del collega Marguerettaz sulla Commissione - di dare delle
spiegazioni sul perché ha spostato il tiro sul sottoscritto e sul
collega Marguerettaz quando fino all'interpellanza del gennaio
2022, pur essendo noi resistenti rispetto all'approvazione del
piano, non siamo mai stati citati ed è da un anno che, a quanto
pare, noi facciamo resistenza ma anche questo, siccome la
Commissione parla per atti formali, credo che la consigliera
Minelli avrà tutti gli atti da depositare a sostegno delle sue
teorie.
Io ho una risposta ce l'ho: o la collega Minelli non legge
quello che dichiara, o molto più realisticamente all'interno dei
Comitati è cambiata la persona che predispone le attività ispettive
in materia di trasporti e quindi fin da subito ha voluto dimostrare
la propria simpatia nei confronti del sottoscritto e del collega
Marguerettaz.
Presidente -
Ha chiesto la parola la consigliera Minelli
per fatto personale, ne ha facoltà.
Minelli (PCP) -
Vedo che siamo al Tribunale della Santa
inquisizione, ma era possibile aspettarsi una reazione di questo
genere.
Se posso dire, fortunatamente i verbali di Commissione ci sono e
si potranno leggere ovviamente riguardo alle cose che ho detto.
Faccio anche presente che, quando lo scorso anno ero Assessore e ho
chiesto di poter vedere i verbali di Commissione, ho aspettato non
ricordo più quanto ma tantissimo per poterli leggere perché pareva
che non fosse possibile sapere che cosa si stesse discutendo
riguardo a quello che io affermavo, facevo, eccetera. Evidentemente
non ci sono verbali, lo sapete tutti, delle riunioni di
maggioranza.
Io spero di non dover dubitare della buona fede delle persone
adulte e responsabili che svolgono questo ruolo e che rappresentano
in questo caso la maggioranza, mi farebbe specie che qualcuno
potesse negare il clima e le esternazioni che sono state fatte in
quelle riunioni, con la consueta e anche oggi ripetuta e confermata
arroganza e tracotanza di cui io sono oggetto ormai praticamente da
quando è iniziata questa legislatura, comunque se si riterrà di
istituire una Commissione, faremo anche la Commissione come abbiamo
fatto molte altre cose.
Sulla replica del consigliere Grosjacques e sulle sue
osservazioni finali faccio presente soltanto una cosa: sono
abbastanza in grado di costruire delle iniziative, probabilmente
non sono in grado di fare bene l'Assessore come il collega
Marguerettaz, non pretendo certo questo, di scrivere un'iniziativa
sì, di occuparmi dei trasporti anche; se poi io, come credo molte
altre persone, e non solo su questo tema relativo ai trasporti ma
su altre questioni, lavoro insieme, oltre che alla collega
Guichardaz, con il mio gruppo di riferimento e di appartenenza, che
ha un organismo specifico che si occupa anche del sostegno ai
Consiglieri, non credo che sia un problema loro, semmai è un
problema mio.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Siccome si è preso del tempo in
quest'aula per lasciare giustamente spazio ai colleghi che avevano
qualcosa da esporre e visto che è stata formulata una richiesta,
gradiremmo conoscere quali sono le decisioni da parte della
Presidenza.
Presidente -
La richiesta è stata presentata e a breve
istituiremo eventualmente il giurì, valuteremo e faremo. Non la
istituiamo oggi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK