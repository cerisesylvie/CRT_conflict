Consiglio Regionale della Valle d'Aosta - Oggetto del Consiglio n. 498 del 15 aprile 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 498 del 15 aprile 2009 - Resoconto
OGGETTO N. 498/XIII - Interpellanza: "Aspetti qualificanti
delle attività previste nel Piano finanziario per lo svolgimento
delle attività dell'Ufficio di rappresentanza a Bruxelles per
l'anno 2009".
Interpellanza
Richiamata la delibera n° 743 del 20 marzo 2009, con la quale
si approva il Piano finanziario per il 2009 della nostra sede di
rappresentanza presso le istituzioni europee a Bruxelles,
finanziato dalla Regione per il 75 percento e da Finaosta per il 25
percento;
Verificato che il totale generale ammonta a circa 272 mila
euro, di cui l'80 percento circa destinato alla copertura di costi
fissi tra cui nuovi arredi, affitti, lavori di riorganizzazione e
altro, mentre il restante 20 percento è destinato alle attività
dell'Ufficio;
Richiamata la legge regionale 16 marzo 2006, n° 8, che
all'articolo 7 disciplina le funzioni del nostro ufficio di
rappresentanza a Bruxelles, creato per attuare le numerose finalità
previste dall'articolo 2 comma 2 della suddetta legge;
Constatata l'evidente sproporzione tra costi fissi e costi di
attività previsti per l'anno 2009;
Considerato che il nostro ufficio di rappresentanza non deve
essere l'ennesimo ente amministrativo pagato dai cittadini, ma per
lo più un organo necessario per favorire l'integrazione della Valle
d'Aosta nel tessuto politico europeo, al fine di promuoverne i
prodotti e l'immagine;
i sottoscritti consiglieri regionali
Interpellano
il Presidente della Regione per sapere:
1) quali sono gli aspetti caratterizzanti delle attività
previste dai punti "I" e "L" del piano finanziario;
2) se si debba prevedere un aumento delle spese previste al
punto "G", nel caso di elezione di un Parlamentare europeo
valdostano;
3) se la Giunta regionale è dell'avviso di risparmiare sui
costi fissi e investire maggiormente sulle attività che il nostro
ufficio di rappresentanza può svolgere non solo in termini di
assistenza tecnica presso le istituzioni europee, ma soprattutto
per la promozione e la diffusione del prodotto Valle d'Aosta presso
i paesi dell'Unione europea.
F.to: Zucchi - Lattanzi
Président
- La parole au Conseiller Zucchi.
Zucchi (PdL)
- Grazie, Presidente. La legge regionale 16
marzo 2006 disciplina le funzioni nel nostro ufficio di
rappresentanza a Bruxelles, in particolare all'articolo 2
stabilisce le funzioni e all'articolo 7 le modalità di intervento
delle funzioni di questo ufficio. Abbiamo visto la delibera 743 del
marzo 2009, con la quale si approva il piano finanziario del
prossimo esercizio ed abbiamo notato che di fronte a una spesa
complessiva di 272.000 euro (quello è il budget previsto) circa
l'80 percento di queste somme sono destinate a spese fisse mentre
circa il 20 percento sono quelle che sembrerebbero essere destinate
agli effettivi obiettivi che sono richiamati alla legge regionale
prima citata. In base a queste cifre la motivazione di questa
interpellanza è proprio quella di poter comprendere quali sono da
parte del Presidente della Giunta che è competente in materia, gli
intendimenti in merito a questo budget, alle funzioni che
effettivamente si vogliono stabilire, e leggo brevemente i tre
commi dell'articolo 2 della legge in questione: "l'intento è quello
di sviluppare le attività e le iniziative tese a rafforzare e ad
approfondire la cooperazione e le relazioni di buon vicinato fra le
regioni e le popolazioni dell'arco alpino, promuovere la
cooperazione interregionale, transfrontaliera, transnazionale e
predisporre proposte per lo sviluppo e il potenziamento dei
partenariati istituzionali, concludere convenzioni con enti
territoriali interni agli altri stati e accordi con gli altri
stati, nel limite e secondo le modalità di cui all'articolo 6 della
legge del 2003".
In base a questo chiediamo appunto se il Presidente non ritiene
effettivamente che siano sproporzionate quelle che sono le spese
destinate al funzionamento mero dell'ufficio, rispetto a quelli che
sono gli obiettivi politici che si vogliono invece raggiungere con
l'istituzione di questo ufficio a Bruxelles. Quindi, l'80 percento
sono destinati a spese fisse, dicevo prima, mentre nella delibera
di giunta richiamata che è stata oggetto della nostra attenzione,
nello schema i) e l) richiamati in tabella, i 15.900 euro che sono
di fatto destinati a queste attività di promozione e lo schema L) -
euro 36.150 - sono delle cifre che ci sembrano esigue. Allora
vorremmo sapere quali sono gli aspetti caratterizzanti
dell'attività previsti dagli schemi i) e l) riportati nella
delibera di giunta in questione, se si debba prevedere un aumento
delle spese previste nel punto g) nel caso di elezioni di un
parlamentare europeo, siccome al punto g) della delibera di giunta
sono segnati 2.800 euro in tutto, che sembrano quasi un capitolo
messo lì e che effettivamente riguardano il monitoraggio
dell'evoluzione della legislazione comunitaria in ordine a
tematiche e progetti europei di interesse per la regione, e se si
ritiene che su questo punto si debba intervenire, e se infine la
giunta non ritiene di invertire gradualmente il rapporto fra le
spese costi fissi rispetto alle attività che di fatto dovrebbero
essere svolte, per promuovere l'attività e il ruolo della nostra
regione a Bruxelles.
Président
- La parole au Président de la Région,
Rollandin.
Rollandin (UV)
- Ringrazio il collega Zucchi per aver
voluto riportare l'attenzione sulla organizzazione di questo
ufficio, che si situa in un punto strategico per quanto riguarda i
rapporti con l'Europa, in un momento in cui si aprirà di fatto una
campagna per le europee, quindi anche per capire qual è la
valutazione che si dà sul modo con cui ormai sempre di più c'è
anche una attività decentrata, regionale, a livello comunitario che
è molto importante. Tutte le regioni, come i colleghi sanno, si
stanno attrezzando sia dal punto di vista strutturale che dal punto
di vista dei piani, alcune in modo molto più massiccio che non la
Regione Valle d'Aosta, anche per evidenti ragioni di proporzioni:
ci sono regioni che hanno interi dipartimenti a Bruxelles, per
seguire le politiche comunitarie, ma soprattutto per preparare
alcuni dibattiti che hanno ricadute evidenti sui vari settori
produttivi.
Credo che su questo, al di là delle risposte specifiche, andrà
fatta una riflessione, perché oggi diciamo che la presenza di
questo ufficio è legata a quel minimo di personale, che già di
fatto è connesso a un bilancio che è molto stretto e copre per l'80
percento la parte del personale, che è il minimo per avere quei
raccordi, quelle possibilità di attivare dei meccanismi che finora
sono stati portati avanti per questi collegamenti minimali.
Sicuramente questo sarà da rivedere come procedura.
Adesso darò le risposte specifiche e poi farò due considerazioni
finali nel merito. Per quanto riguarda la prima domanda, le spese
indicate al punto I del piano finanziario sono finalizzate ad
assicurare la copertura di oneri specifici per l'esercizio delle
competenze qualificanti attribuite all'ufficio, di cui alla
delibera che è stata richiamata, e in particolare l'assistenza
tecnica prestata dall'ufficio in favore delle altre strutture
regionali nei loro rapporti con gli organismi ed uffici comunitari,
la rappresentanza permanente dell'Italia presso l'Unione Europea,
gli uffici di altre rappresentanze delle altre regioni e gli
organismi presenti a Bruxelles. Non si fa nulla di particolare, se
non seguire i compiti specifici delle regioni, i comitati che
vengono periodicamente convocati.
Poi ci sono altre attività come le spese relative agli "Open
days": sarà previsto anche per il 2009, c'era stato per il 2008
legato all'energia, dal 5 all'8 ottobre 2009 la Valle d'Aosta
parteciperà come negli anni passati alla manifestazione Open days,
organizzata dal comitato delle regioni e dalla direzione generale
politiche regionali della Commissione europea.
Il partenariato regionale è composto dai partner
dell'Euroregione dell'Alp Med, vale a dire oltre alla Valle
d'Aosta, Rhône-Alpes, Piemonte, Liguria, Provence-Alpes-Côte
d'Azur, e dall'Euroregione Midi-Pyrenees, composta da Catalogna,
Languedoc Rossillon, Midi-Pyrenees e le isole Baleari, che hanno
già convalidato positivamente la candidatura presso il comitato
delle regioni, prevedendo l'organizzazione di due seminari e altre
occasioni di incontro, ai fini di
lobbying
per consolidare e
procurare nuovi contatti importanti presso le istituzioni europee,
i network e gli altri organismi e partenariati esistenti a
Bruxelles. Questa è l'operazione principale che viene e verrà
svolta anche nel 2009. E ancora le spese connesse alle attività
propedeutiche all'attivazione di contatti preferenziali con
specifiche regioni europee e le spese di rappresentanza; queste
azioni sono utili e importanti per entrare e rafforzare i contatti
con specifiche regioni con cui perfezionare partenariati, non solo
ai fini di
lobbying
, ma anche ai fini di partenariati di
progettazione per i priani tematici comunitari.
L'altra parte sono le spese per attività connesse allo sviluppo
e alla promozione delle politiche per la montagna in collaborazione
e in partenariato con le associazioni delle zone di montagna e con
altre regioni montane. Questa è l'operatività, il partenariato, i
vari programmi che avrete anche nel programma 2007-2013, e che sono
il risultato di una parte di questa attività che viene svolta con
la Francia in questo momento e con altre regioni del nord Italia,
per sviluppare dei progetti che hanno ricevuto finanziamenti
specifici e che sono in parte in atto.
Per le spese di cui al punto L del piano finanziario, queste
sono invece preordinate alla realizzazione di iniziative
promozionali alla immagine della regione. In particolare il
previsto evento del lancio del GECT euroregione: ne discuteremo in
Consiglio la legge istitutiva, come hanno fatto Piemonte e Liguria
per la parte italiana, mentre le tre regioni francesi hanno la loro
parte, sempre con lo stesso obiettivo di creare l'euroregione, e il
previsto evento di questo lancio (che sarà subito dopo l'estate)
dell'euroregione, del tessuto economico regionale, compresa la
promozione del prodotto della Valle d'Aosta, in particolare
turistico e agroalimentare, in collaborazione con l'Istituto
Commercio Estero (ICE).
Per quanto riguarda la seconda domanda, in riferimento alla
possibilità di avere un eletto, al momento per scaramanzia si è
tenuto un profilo basso; non ci saranno problemi, indipendentemente
dalle valutazioni di specie, a inserire su questo le somme
adeguate. Faremo di tutto perché ci sia la possibilità di avere un
eletto e credo che al di là delle divisioni partitiche ci possiamo
augurare che questo avvenga per l'interesse della nostra
regione.
Per quanto riguarda la terza domanda, buona parte dei costi
fissi previsti dall'attuale piano finanziario è dovuta a
circostanze contingenti, connesse al previsto trasferimento
dell'ufficio dall'attuale sede in rue de Trèves, a quella nuova in
rue du Trône. Questi costi verranno meno con l'insediamento
dell'ufficio nella nuova sede, che ci permetterà di liberare delle
risorse a favore delle attività da svolgere da parte dell'ufficio.
Per quanto riguarda gli uffici avevano già fatto oggetto in
Consiglio di interpellanze: si sta completando la parte di
trasferimento in uno stabile che ci vede con la Regione Piemonte e
con Unioncamere, dove ci sarà la sede definitiva degli uffici
regionali, con spazi promozionali e per quanto riguarda il settore
commercio e attività industriali. Questo sarà un passo avanti molto
importante.
In conclusione, oggi la fotografia dell'esistente porta a dire
che l'attività più istituzionale ma di un profilo medio, legato a
progetti che si possono attivare con le altre regioni e con gli
altri enti, è l'attività ordinaria. Credo che sarà opportuno fare
una riflessione anche su questo e vedere come: se aumentando il
budget, allora bisognerebbe finalizzare meglio la possibilità
operativa di questo istituto, sapendo che sempre più l'Europa
conterà anche nella politica delle regioni. Quindi condividiamo lo
spirito con cui è stata presentata l'interpellanza, che sollecita
un intervento che va nell'ottica di aumentare il potere specifico
di questa presenza, che non deve essere una presenza solo
istituzionale, ma che possa portare a casa dei risultati. Credo che
sia l'obiettivo a cui tutti miriamo. Grazie.
Président
- Pas de réplique? Merci, Conseiller
Zucchi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK