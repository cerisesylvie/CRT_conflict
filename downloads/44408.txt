Consiglio Regionale della Valle d'Aosta - Oggetto del Consiglio n. 1420 del 24 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1420 del 24 marzo 2022 - Resoconto
OGGETTO N. 1420/XVI - Interpellanza: "Predisposizione di un
piano per la riattivazione e la messa a disposizione della "Maison
équipée" di Saint-Marcel".
Bertin (Presidente) -
Punto n. 45. Per l'illustrazione il
consigliere Manfrin.
Manfrin (LEGA VDA) -
Anche quest'iniziativa ha uno
storico di diverse altre iniziative ispettive che vertono sullo
stesso tema, parliamo della Casa domotica che è stata oggetto di
svariati approfondimenti in questo Consiglio. Questa Casa domotica
è una struttura che, nelle intenzioni di quando è stata istituita,
doveva rendere autonoma e indipendente la vita di almeno cinque
persone disabili; diciamo che la Casa ha tre alloggi differenti di
cui due che sono usufruibili e utilizzabili da due persone e uno è
un locale adatto a una persona sola, e, da quando abbiamo posto il
focus su questa struttura, non abbiamo avuto modo di poter
stabilire quando questa struttura possa essere utilizzata.
Questa struttura nasce a Saint-Marcel nel 2008, con ingenti
fondi pubblici, si parla di 2,1 milioni di euro utilizzati per
realizzare questa serie di alloggi e questa struttura che è
sostanzialmente automatizzata permette a un disabile, che ha gravi
privazioni e gravi problemi di deambulazione, o problemi che
riguardano i sensi - quindi può essere un non vedente o avere altre
gravi problematiche fisiche che non gli permettano di poter essere
autonomo e indipendente - questa struttura gli permette invece di
avere una vita autonoma e di vivere nella maniera migliore, nella
maniera più indipendente e autonoma possibile.
Dal 2019 a oggi, come raccontavo, abbiamo fatto diverse
iniziative ispettive e abbiamo appurato che sono state pochissime
le persone che ne hanno potuto usufruire; questo è assolutamente un
problema, perché vedere che c'è un così grande sottoutilizzo,
quando s'individuava in una platea molto ampia coloro i quali
potevano utilizzare questa struttura... ad esempio un'analisi del
2008 sostanzialmente diceva che su 5.009 disabili della Regione,
2.645 erano quelli potenzialmente interessati ad alloggi
domotizzati; da allora a oggi quelle persone purtroppo hanno dovuto
trovare soluzioni alternative e sicuramente molto dispendiose.
La cosa più sconfortante è stata che quella struttura affidata a
una caritatevole cooperativa che non è stata in grado di farla
funzionare dal 2019 a oggi - come aveva risposto nell'iniziativa di
qualche Consiglio fa l'Assessore - ha ospitato ben zero
persone.
Ora zero persone dal 2019 a oggi io credo che sia una sconfitta,
soprattutto a fronte di una struttura che ha avuto un costo così
ingente per le casse regionali e comunali.
Ci è stato detto però da parte dell'Assessore - e qui ho voluto
riportare all'interno dell'iniziativa le dichiarazioni che aveva
formulato - che: "A seguito dei vari sopralluoghi effettuati nel
corso dell'anno 2019/2020 è stato tuttavia verificato che gli
interventi da mettere in atto per rendere funzionale la struttura
sarebbero stati estremamente ingenti sia economicamente che
strutturalmente, in quanto non solo le attrezzature domotiche non
erano del tutto funzionanti, ma risultavano ormai obsolete".
Il fatto che le attrezzature domotiche non fossero funzionanti
non è colpa delle attrezzature domotiche, è colpa di chi aveva in
gestione la Casa e non è riuscito a farla funzionare e forse
individuare un soggetto che poteva e sapeva utilizzarla invece che
concederla a un soggetto che non sapevo utilizzarla, però diciamo
che qualche soldino per gestirla se lo è preso, forse sarebbe stato
meglio.
Detto questo, quanto da lei esposto, Assessore, nello scorso
Consiglio aveva una coda ulteriore, infatti a fronte comunque
dell'obsolescenza che lei sollevava rispetto a questa struttura,
diceva che: "Previo confronto con le associazioni maggiormente
rappresentative nell'ambito della disabilità, è stato condiviso che
prima d'intervenire eventualmente per la sostituzione o la
riparazione della strumentazione domotica, si rende necessario
ridefinire i bisogni ai quali la struttura può dare risposta
nell'ambito del sistema complessivo di servizi per la disabilità,
anche in base all'evoluzione del fabbisogno del sistema medesimo.
Tale analisi è stata avviata in collaborazione con i magnifici enti
del terzo settore e con le strutture regionali competenti ed è
tutt'ora in corso".
Questo è quello che ci riferiva nell'iniziativa n. 481/2021;
siamo arrivati ed abbiamo attraversato da un bel pezzo il 2022 e
quindi, a fronte di quanto da lei dichiarato, abbiamo ritenuto
opportuno presentare quest'interpellanza per chiederle se sia a
questo punto terminata quest'analisi volta a ridefinire i bisogni
ai quali la struttura può dare risposta nell'ambito e quali siano
le risultanze; se a fronte delle pochissime persone che hanno
usufruito della struttura dal 18 settembre a oggi, ovvero zero, sia
stato predisposto un piano per la riattivazione e la messa a
disposizione della struttura e, in caso negativo, se sia intenzione
dell'Amministrazione mettere in campo azioni tese a valorizzare e a
utilizzare al meglio la struttura.
Presidente -
Per la risposta, l'assessore Barmasse.
Barmasse (UV) -
Partendo dall'analisi volta a meglio
ridefinire l'utilizzo di "Maison équipée", ha ripercorso le
riflessioni che, a suo tempo, hanno portato l'Amministrazione
regionale, in collaborazione con il Comune di Saint-Marcel, a
progettare la Casa.
Nell'ambito della disabilità le tecnologie domotiche possono
essere classificate in due grossi ambiti: soluzioni per l'autonomia
e soluzioni per la sicurezza.
Il primo ambito, domotica per l'autonomia, sviluppa soluzioni
che permettono all'utente di gestire in modo indipendente la
propria casa, sfruttando al massimo le abilità residue e
compensando le limitazioni funzionali. Questo tipo di soluzioni -
che si rivolgono generalmente a persone con disabilità motoria -
include automazioni e motorizzazioni, cioè di porte, di finestre
eccetera, che permettono all'utente di svolgere azioni altrimenti
difficili o impossibili, ad esempio l'apertura del portoncino
d'ingresso o di una tapparella.
Il secondo ambito, domotica per la sicurezza, riguarda
l'implementazione di soluzioni che segnalano o addirittura
prevengono situazioni anomale o di pericolo; questo tipo di
soluzioni è generalmente mirato a persone con deficit cognitivi e
può supportare direttamente l'utente oppure i caregiver che se ne
prendono cura.
Questa tipologia di soluzione spazia da semplici sistemi di
allarme, ad esempio per la rilevazione di una fuga di gas o di un
allagamento, fino a complessi sistemi di monitoraggio del
comportamento, in grado di comprendere, tramite una rete di sensori
ambientali o indossati dall'utente, il verificarsi di situazioni
anomale, ad esempio uno stato di agitazione.
"Maison équipée", con alcuni interventi di manutenzione
straordinaria, ora come ora sembra poter meglio rispondere al primo
degli ambiti su descritti, cioè quello dell'autonomia, e
parzialmente la tecnologia presente all'interno può consentire
l'utilizzo da parte di utenti con disabilità cognitive con il
supporto costante di personale e/o la presenza di caregiver.
Partendo da queste considerazioni, viste le proposte
d'intervento per l'inclusione sociale di soggetti fragili e
vulnerabili e le linee programmatiche del Piano nazionale di
ripresa e resilienza, in collaborazione con il Comune di
Saint-Marcel e i referenti del terzo settore dell'area disabilità,
associazioni anche dei disabili, è stata impostata una proposta
progettuale che concerne l'utilizzo di "Maison équipée" per
garantire - nell'ambito delle politiche, dei servizi e dei modelli
organizzativi per la vita indipendente e l'inclusione nella società
- forme dell'abitare in autonomia housing o co-housing.
Nell'ambito di progetti del PNRR sarà garantito inoltre anche
l'affidamento dei servizi.
Infine, il progetto si integra con gli interventi e con le
programmazioni del "Dopo di noi" di cui alla legge 112/2016, che
prevedono, tra gli altri, l'offerta di soluzioni abitative che
offrano ospitalità a non più di cinque persone più spazi
accessibili organizzati come spazi domestici che possono essere
vissuti come la propria casa.
Questi sono gli indirizzi e l'utilizzo dei fondi del PNRR per
questo tipo di utilità che è stata valutata anche con
l'associazione dei disabili e dei familiari.
Presidente -
Per la replica, il consigliere Manfrin.
Manfrin (LEGA VDA) -
Bene, Assessore, sono felice di
sapere che sia terminata; a questo punto possiamo considerare
terminata l'analisi, Assessore? Sì, quindi è terminata l'analisi,
sono stati ridefiniti i bisogni, a questo punto però va bene il
dirci che ci saranno fondi del PNRR che ormai può essere anche
rinominato "Pozzo di San Patrizio", buono per qualsiasi esigenza,
siamo felici anche di questo, ma sarebbe stato, secondo me, anche
interessante capire, a questo punto, se è stato predisposto un
piano per la riattivazione e la messa a disposizione della
struttura, nel senso che l'analisi dei bisogni era il primo passo,
il secondo passo è capire quando questa poi verrà riattivata.
Lei ci dice che verrà inserita o è stata inserita all'interno
della ristrutturazione, della rimessa in uso, potremmo definirla
così, con i fondi del PNRR, ci sarà quindi una scadenza entro il
2026? È già stato programmato? C'è un qualcosa di concreto?
Interruzione fuori microfono.
Entro il 2026 deve essere realizzato ma sarebbe opportuno sapere
entro quando si è programmato di renderla operativo. Comunque a
questo punto probabilmente sarà forse il caso di approfondire il
tema in Commissione e magari anche di fare un sopralluogo per
renderci conto di quello di cui parliamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK