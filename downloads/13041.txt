Consiglio Regionale della Valle d'Aosta - Oggetto del Consiglio n. 3997 del 5 dicembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3997 del 5 dicembre 1992 - Resoconto
OGGETTO N. 3997/IX Esame del disegno di legge: "Norme per
l'elezione del Consiglio regionale della Valle d'Aosta".
Presidente
Preliminarmente chiedo se tutti i
consiglieri hanno la documentazione.
Do lettura dell'articolo 1:
Titolo I Disposizioni generali
Articolo 1 (Norme generali)
1. Il Consiglio regionale della Valle d'Aosta è eletto a
suffragio universale, con voto diretto ed eguale, libero e segreto,
attribuito a liste di candidati concorrenti.
2. Ogni elettore dispone di un voto di lista e ha facoltà di
attribuire preferenze, nei limiti e nei modi stabiliti dalla
presente legge.
3. L'assegnazione dei seggi fra le liste concorrenti avviene
secondo il sistema determinato dall'art. 50.
4. Il territorio della Regione Valle d'Aosta costituisce una
unica circoscrizione elettorale.
Presidente
Ha chiesto di parlare la Consigliere Cristina
Monami, ne ha facoltà.
Monami (PCI-PDS)
Poiché a questo articolo 1 sono
giunti ben 5 emendamenti, chiediamo se non sia possibile, per il
nostro gruppo ma anche per altri gruppi, sospendere un secondo i
lavori, perché intendiamo consultarci fra di noi e con probabilità
anche con gli altri gruppi.
Quindi chiedo una sospensione di dieci minuti.
Presidente
La sospensione è sempre stata accettata dal
Consiglio, quindi il Consiglio è sospeso.
Si dà atto che i lavori sono sospesi dalle ore 11,21 fino
alle ore 12,26.
Presidente
Riprendono i lavori. Prima di passare alla
discussione dell'articolato, propongo, come eravamo rimasti
d'accordo ieri, di votare in blocco gli emendamenti proposti dalla
I Commissione per un adeguamento tecnico-legislativo, quindi di
implementazione della legge, sui vari articoli.
Pongo in votazione, in blocco, gli emendamenti tecnici proposti
dalla I Commissione consiliare:
Esito della votazione
Presenti: 34
Votanti: 33
Favorevoli: 33
Astenuti: 1 (Gremmo)
Il Consiglio approva
Presidente
All'articolo 1 sono stati presentati
emendamenti dal consigliere Martin e altri, dal PDS, dall'Union
Valdôtaine e dalla Democrazia Cristiana.
Darei la parola ai colleghi che hanno presentato emendamenti, se
credono opportuno intervenire, altrimenti passiamo alla
votazione.
Ha chiesto di parlare il Consigliere Gremmo, ne ha facoltà.
Gremmo (UAP)
Mantengo tutti gli emendamenti
presentati, li spiego brevemente. Il Presidente ha detto di
illustrarli tutti, no? Ah, chiedo scusa.
Presidente
Ha chiesto di parlare il Consigliere
Martin, ne ha facoltà.
Martin (ADP)
Signor Presidente, l'ora è abbastanza
tarda e quindi vedrò di non far perdere molto tempo al Consiglio
prima della pausa pomeridiana. D'altronde, l'emendamento che
insieme ad altri colleghi ho presentato all'articolo 1, mi sembra
di averlo illustrato a sufficienza nella discussione generale di
ieri.
All'articolo 1 proponiamo il sistema maggioritario; con
l'articolo 1 quindi al primo comma si dice che il Consiglio
regionale è eletto a suffragio universale con voto diretto, uguale,
libero e segreto, attribuito a liste di candidati concorrenti.
Al secondo comma precisiamo come viene instaurato il sistema
maggioritario, proponiamo che alla lista o alla coalizione vincente
vengano attribuiti 21 seggi, quindi il 60 per cento dei seggi
presenti in Consiglio, e che alla seconda coalizione, che ha
ottenuto il maggior numero di voti, vengano attribuiti i restanti
14 seggi corrispondenti al 40 per cento dei voti.
Diciamo al comma 3 che il territorio della Regione Valle d'Aosta
costituisce una unica circoscrizione elettorale.
Mi pare molto chiaro il senso di questo emendamento: con il
sistema maggioritario pensiamo che si metta il cittadino nelle
condizioni di poter scegliere prima delle votazioni le liste e le
coalizioni che si presentano, di poter scegliere tranquillamente
una maggioranza ed una opposizione e questo, come ho già detto
ieri, per una maggiore stabilità di governo, per un principio
democratico di alternanza al potere, per privilegiare le persone e
i programmi rispetto alle formule politiche.
E' chiaro che, se passa questo emendamento, vengono a cadere
tutti i discorsi sulle preferenze, non ci sono più una, due o tre
preferenze, che mi pare sia il numero di preferenze sul quale
maggiormente si incentra il dibattito, ma in questo caso le
preferenze sono 21, che corrispondono ai 21 seggi assegnati. Le
preferenze in questo caso possono essere date fuori da ogni lista
che si vota, anche fra le liste concorrenti.
Presidente
Ha chiesto di parlare il Consigliere Rusci,
ne ha facoltà.
Rusci (PRI)
Ho sottoscritto questa serie di
emendamenti, assieme ai colleghi Martin, Lavoyer, Maquignaz e
Bich.
Sono degli emendamenti conseguenziali alla visione che abbiamo
sulla legge elettorale e contengono quegli elementi che sono per
noi di importante novità e che ci permettono di dire che, se
votati, il Consiglio regionale non avrà perso una occasione.
E' vero, Consigliere Rollandin, ho seguito con grande interesse
e con partecipazione il suo intervento e do una serie di
sottolineature estremamente positive a quello che lei ha detto; è
corretto dire che l'Union Valdôtaine, che è comunque il movimento
di tutela delle minoranze, non poteva su questa legge elettorale
fare delle scelte che andassero nella direzione di togliere le
minoranze nel Consiglio. E' logico, è assolutamente conseguenziale
con la impostazione del movimento.
Sappiamo che il dibattito all'interno dell'Union Valdôtaine -
non perché ci siano all'interno dell'Union delle gole profonde, ma
perché le cose discusse alla luce del sole sono poi di appartenenza
di tutti i gruppi consiliari - è stato difficile su questa legge
elettorale. Non dimentichiamo che il comité central ha deciso a
maggioranza per una manciata di voti e non nel plenum dei suoi
presenti, ma sottolineiamo positivamente che in Consiglio regionale
sia uscita anche questa posizione dell'Union Valdôtaine.
Se è vero che il Consigliere Rollandin dice che abbiamo perduto
una occasione, allora mi consentano quei consiglieri che sono
intervenuti a sostegno dell'articolato presentato, frutto di una
sintesi (e poi andremo a vedere di che tipo di sintesi), di dire
che non sono soltanto i piccoli quelli che si sentono già con un
piede fuori dal Consiglio a considerare negativamente la proposta
presentata. Io sottoscrivo ed utilizzo tutte, come dette, le
argomentazioni fatte dal Consigliere Rollandin.
Sa, Consigliere Louvin, dire che qui c'è qualcuno che sostiene
le posizioni del tutto o del niente, va dimostrato, perché se il
tutto è la vostra posizione e il niente la mia, qui ho dei fieri
dubbi. Il vostro tutto è talmente poco che ancora l'abbiamo visto
nella riunione del gruppo: su due di quei tre argomenti che voi
considerate basilari e sostanziali, e cioè le preferenze, la
raccolta delle firme, c'è un dissenso generale, non c'è accordo, e
voglio vedere come va a finire questo discorso, voglio capire come
andrà a finire. E allora che mi debba sentir dare da chi forse
crede di poter distribuire patenti ed indulgenza, la patente di
zanzare che fa rumore su questo problema perché ha paura di non
essere più in Consiglio, ebbene scusatemi, credo che questo non sia
giusto e si dimostri da solo.
Ho dimostrato in commissione e in sede consiliare, con i miei
comportamenti, che ho tenuto un atteggiamento corretto nei
confronti di questa legge, un atteggiamento di divenire,
responsabile, per cercare di arrivare a dare ad una legge seria i
24 voti. Ora, voi siete convinti di avere i 24 voti su questa
legge, lo vedremo al momento dei voti.
Il Consigliere Milanesio dice che è inutile presentare
emendamenti che siano stravolgenti ad un testo di legge che
faticosamente ha avuto l'adesione non di alcuni Gruppi, di alcuni
consiglieri (poi vedremo se di tutti i consiglieri di tutti i
Gruppi). Eh no, Consigliere Milanesio: ci rimanga almeno il gusto
di vedere la valutazione del Consiglio sulle nostre proposte.
Sappiamo che c'è la possibilità che questo passi, lo abbiamo
sentito e lo abbiamo verificato, ma abbiamo qualche dubbio a questo
punto che passi anche il vostro articolato di legge.
Il voto segreto: additeremo - è stato detto - al pubblico
ludibrio chi proporrà il voto segreto; anche su questo argomento,
il voto segreto non è che possa avere a seconda di chi lo utilizza
una valenza positiva o una valenza negativa; è un metodo, è un
mezzuccio si potrà dire, che tuttavia è insito nel regolamento. Non
so se farò nel corso delle votazioni successive sui singoli
articoli delle richieste di voto segreto; è certo che vedo delle
grandi incertezze nei vari Gruppi e nei vari consiglieri regionali,
e se il voto segreto ad un certo punto potesse servire a palesare
alcune contraddizioni che ci sono, signori, perché non
utilizzarlo?
Credo che la posta in gioco oggi in Consiglio sia una posta in
gioco importante; la legge elettorale richiede 24 voti per essere
approvata e non credo che si possa dire: facciamo un tentativo,
diamoci una regola molto a ridosso della campagna elettorale, poi
la prossima legislatura potrà anche prevedere dei cambiamenti alla
legge elettorale. Tutti ci rendiamo conto che mettere insieme 24
voti per votare una legge è una impresa titanica. E allora, se non
c'è la convinzione di andare verso il meglio che si potesse
produrre, per dare un segnale certo all'esterno che qui dentro c'è
la volontà di cambiare, è meglio che le coscienze illuminate di
questo Consiglio si ripieghino su se stesse e valutino seriamente
se con questa legge noi rendiamo alla Valle d'Aosta il miglior
servizio.
Se servirà la votazione segreta per questo ripiegamento, se mi
renderò conto nel corso della discussione e delle successioni
votazioni che può servire, state tranquilli che utilizzeremo anche
questa.
Si dà atto che dalle ore 12,40 alle ore 12,45 la Presidenza è
assunta dal Vicepresidente Trione.
Presidente
Ha chiesto di parlare il Presidente Bich,
ne ha facoltà.
Bich (GM)
Ha parlato benissimo il collega Rusci, ha
parlato bene il Consigliere Martin, sono emendamenti che io ho
sottoscritto, sono emendamenti centrati su un cambiamento del
sistema elettorale beninteso. Non si venga a fare l'accusa ridicola
che le piccole forze sono egoiste e tendono alla conservazione,
perché con un sistema elettorale così preconizzato come negli
emendamenti, le piccole forze rinunciano addirittura al massimo,
alla presentazione del loro simbolo, alla presentazione del loro
programma, rinunciano alla definizione stessa della loro
organizzazione. E quindi non mi sembra che l'accusa di egoismo
possa essere valida. D'altronde il riferimento a questo sistema
elettorale, di tipo politico, è un riferimento che ha anche le sue
proiezioni nazionali. Stiamo seguendo la via che altri più togati
rappresentanti a livello nazionale, sia nell'ambito della
Bicamerale sia nell'ambito del Parlamento nazionale, portano
avanti; non siamo assolutamente da soli. E' possibile che non
esista in questo consesso, nei vari Gruppi politici, neppure un
rappresentante di quella istanza di Segni, a cui facevo riferimento
ieri nel mio interventi, o di Martelli? Quindi coerenza c'è nella
presentazione di questa istanza, di questa proposta
politica.
Non mi è piaciuto il discorso del Consigliere Louvin, ma questo
non deve suonare a disdoro del Consigliere Louvin, che è sempre
così preciso e azzimato nei suo interventi; ma lo strumento del
voto segreto, così esorcizzato oggi, così malmenato, non è stato
forse utilmente adoperato in altre circostanze, altrettanto
importanti? Non è stato usato alla carbonara qualche mese fa,
qualche anno fa?
Allora lo strumento del voto segreto era valido, era nobile, e
in questo momento se lo si usa per la legge elettorale, là dove fra
l'altro c'è un richiamo non tanto al patriottismo di partito, ma
c'è un richiamo ad un garantismo all'interno delle proprie
opinioni, ad una obiezione di coscienza, perché qui non tocca
nessuno, non tocca i poteri, non tocca assolutamente gli equilibri
di potere, in questo momento non è valido? Ma che razza di
garantismo è questo tuo, Louvin?
Se le minoranze vengono tutelate così e c'è l'appello grandioso
a livello planetario di tutela, di cautela delle minoranze, e poi
quando qualche zanzarina va dicendo in giro che è possibile
adoperare il voto segreto, si alzano in piedi i maggiori calibri di
questa legge, che sarà certamente ricordata come un momento di
basso tono in quanto il riferimento al nuovo è nullo, allora lascio
decidere a chi vuole la tutela della minoranza. E bene ha fatto a
sostenere lo spirito di Dé Coubertin chi è intervenuto un paio
d'ore fa; ma certo che quello spirito vale anche qua, è vero che
l'importante è partecipare, ma qui ad alcuni viene inficiata anche
questa possibilità, o almeno si tenta di inficiarla. Vedremo dopo,
quando di queste cose riparleremo.
Annuncio il voto a favore di questi emendamenti.
Presidente
Ha chiesto di parlare il Consigliere
Maquignaz, ne ha facoltà.
Maquignaz (GM)
Brevemente, anzitutto per rilevare la
serietà del PDS in questa ultima fase del dibattito e per ribadire
quanto hanno già detto i miei colleghi. Questo emendamento a mio
avviso è il più qualificante, perché segna la linea di demarcazione
tra due impostazioni completamente diverse, cioè il sistema
proporzionale e il sistema maggioritario.
Si tratta non solo di due impostazioni diverse, ma si tratta di
due filosofie diverse e contrapposte: la prima, che mira a
garantire spazi proporzionali di potere e che esprime anche la
volontà di potenza di chi non rispetta le piccole minoranze
politiche; la seconda, quella che proponiamo, che esprime una
visione della politica dinamica e movimentista, fondata su
coalizioni che devono essere predeterminate e che producono sempre
forti tensioni ideali, rivalutando finalmente il ruolo dell'uomo a
scapito di quello del partito.
Abbiamo abbandonato una filosofia, che finalmente avrebbe potuto
dare alla Valle d'Aosta la possibilità di creare un forte polo
autonomistico con obiettivi precisi, a difesa dell'intera comunità
valdostana. Abbiamo perso questa occasione, ne prendiamo atto.
Evidentemente cercheremo di ostacolare questa proposta di legge,
che non tiene conto delle considerazioni che abbiamo fatto.
Presidente
Ha chiesto di parlare il Consigliere
Gremmo, ne ha facoltà.
Gremmo (UAP)
Dall'estrema destra della sala i grilli
parlanti hanno fatto il loro richiamo ai martelli: nella fiaba di
Pinocchio effettivamente al grillo parlante un martello è
arrivato.
Nel discorso del Presidente Bich c'è stato un richiamo a due
personaggi della vita politica: Segni e l'on. Martelli. Dimentica
il Presidente Bich che non è una coppia ma è una tripletta, perché
il terzo è l'ex Sen. Bozzi, uno cioè che ha una concezione dei
rapporti politici di tipo totalitario, esattamente come di tipo
totalitario in qualche maniera è la concezione del sistema che
propone Segni.
Vedo ogni tanto in televisione apparire l'immagine di un
personaggio anche simpatico, con cui sono andato a pranzo uno o due
volte, un tipo dinamico, quello del circolo che il nome che evoca
un cartello stradale, si chiama La Svolta... ha cambiato nome?...
che dà lezione a tutti e spiega che i democristiani sono tutti
stupidi (e solo lui è intelligente) perché non hanno capito che il
sistema giusto è questo maggioritario. Non so quali le
contraddizioni all'interno della DC che portano a queste sgomitate
nel tentativo di conquistare un attimo di spazio, però so che il
sistema maggioritario, contrariamente a quello che pensa il
Consigliere Maquignaz - e mi dispiace che lo pensi perché so che
lui fa i discorsi con grande onestà e senza arrière-pensées, a
differenza di altri che hanno parlato prima di lui - non è vero che
favorisce le autonomie.
Il sistema maggioritario ingessa completamente la possibilità
del cambiamento e del nuovo per la semplice ragione che forze non
omologabili, come potrebbe essere la tua o la mia, che non vogliono
essere intruppate in una logica di partito, se accettano il
maggioritario sono obbligate a "gregariarsi" con posizioni di
umiliante subalternità all'interno di coalizioni, dove vincono i
soliti, i forti, quelli di sempre. Ne puoi fare un'altra e stai
fuori, è proprio lì... sì, ne fai un'altra e stai fuori.
Non a caso, se andiamo a vedere chi propone questo (sono state
fatte delle proiezioni su scala nazionale e, fatte le debite
proporzioni, valgono anche qua), su scala nazionale entrerebbero in
Parlamento tre partiti: nel meridione entra la DC, nel centro
Italia il PDS e nel nord la Lega. Ecco perché alcuni hanno
ipotizzato questo discorso del maggioritario: perché cancella
completamente tutti gli altri e dà a chi non ha il 51 per cento dei
voti su scala nazionale l'intera rappresentanza, lascia soltanto
delle briciole.
In Inghilterra con il sistema maggioritario il partito
laburista, colleghi del PDS, che è il primo partito come numero di
voti, ha un minor numero di seggi dei conservatori, è minoranza, è
all'opposizione, è fuori; ma l'interesse di forze autonomiste, lo
ripeto, è quello di avere le mani libere. Capisco forze come il
PDS, che sono obbligate a mettersi a traino di qualcun altro e
pensano comunque di superare la propria crisi, perché dicono: tanto
poi vince la coalizione.
Capisco Bich, è comprensibile; il trasformismo politico riesce a
riciclare se stesso, mettendosi a rimorchio di chi vince in
posizione parassitaria, e riesce a trasformare la propria
incapacità totale di fare politica e impossibilità di sopravvivenza
non in virtù dei propri meriti, ma per la capacità di salire sempre
sul carretto di quello che tira più forte. E allora capisco che il
trasformismo possa amare la coalizione, perché, come il paguro
Bernardo che salta sopra e parassitariamente si fa trainare, il
trasformismo politico ha questa dimensione.
Ma questo non può riguardare Maquignaz, non può riguardare me,
non può riguardare gli autonomisti, riguarda il trasformismo
politico. E qui rivendico la democraticità del sistema
proporzionale, e quindi la mia dichiarazione di voto è contraria a
questa proposta fatta dal Consigliere Martin e dagli altri
colleghi; certo con il sistema proporzionale c'è il rischio della
frammentazione, ma è molto meglio la cosiddetta frammentazione,
cioè il pluralismo, che non il fatto di sapere già prima che non ci
sarà dibattito, che non ci sarà discussione.
Mi ricordo i primi interventi che faceva il Consigliere Mafrica
cinque anni fa, quando era alla opposizione, mi ricordo che c'era
stato anche lo sciopero della parola dei consiglieri, perché
dicevano che la grande coalizione non permetteva loro neanche più
di discutere; mi pare di ricordare ancora che una delle ragioni del
cosiddetto ribaltone, Martin e Rusci in prima fila giustamente, era
stata quella di rivendicare la necessità del circuito di idee che
in quella situazione non c'era.
Continuo a pensare che era stato utile quel tipo di impostazione
della Giunta Bondaz, ma è stato utile per tutti, anche per chi è
stato all'opposizione, perché? Perché non c'era la maggioranza
preconfezionata e già fossilizzata, ma c'è stato un periodo che ha
aperto quella dimensione nuova della politica, di cui non ci
accorgiamo; se n'è accorto solo Lanivi nei ragionamenti che faceva
prima, che nella sua dichiarazione di voto mi erano parsi i più
centrati dal punto di vista politico. Ha detto che ci sono delle
dimensioni del sentire nella società civile, che si devono
ribaltare qua dentro e non riescono a ribaltarsi.
Il sistema maggioritario, e peggio ancora il sistema
maggioritario come lo propone il PDS con addirittura i premi di
maggioranza, che ricorda la legge-truffa, perché il premio di
maggioranza con qualunque alibi non è rappresentativo della volontà
popolare. Ripeto, continuo a pensare che il fatto che Caveri sia
andato deputato senza avere il 51 per cento dei voti, è una truffa.
E questo qui dice di rappresentare la Valle d'Aosta? Rappresenta il
49 e qualcosa per cento della Valle d'Aosta.
Voterò contro e questo lo dico perché, al di là di quello che
sarà l'atteggiamento sui singoli articoli, dopo aver sentito certi
ricatti politici che ha fatto qualcuno, non so se sui singoli
articoli sarò signore, io non lo sono mai, sono cafone dice
qualcuno. Non so se accetterò di giocare tranquillo, perché i
ricatti politici fatti con l'intento apparentemente democratico, in
realtà il più conservatore e il più totalitario possibile, perché a
conti fatti se passassero certi ricatti politici qua dentro entrano
quattro partiti, perché lì si vuole arrivare, assorbendo gli ADP e
Rusci, quelli che non hanno afferrato la pericolosità di certe
cose, dicevo, se ci fosse la tendenza a mantenere certi ricatti
politici, non so se veramente non sia ragionevole quello che
echeggiava Rusci.
Se i discorsi sono fatti e i lavori precedenti vengono
rispettati va bene, ma se si comincia a pensare che tutto il lavoro
preparatorio non è più servito a niente, propongo di dire
onestamente che non siamo capaci di arrivare a chiudere e di
demandare ad altri più bravi ed intelligenti, mentre noi torniamo a
rigiocare con le vecchie regole, che se non altro non permettevano
delle palesi ingiustizie e delle palesi alterazioni di quelli che
sono gli equilibri faticosamente raggiunti.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Vorrei fare una dichiarazione rispetto
a tutto l'articolo 1 e a tutti gli emendamenti che sono stati
presentati, per non dover intervenire più volte.
Non credo che questo articolo 1 rappresenti il passaggio
fondamentale di questa legge. I punti fondamentali della legge sono
l'articolo 6, dove sono delineate le modalità di presentazione
della lista, l'articolo 34, che riguarda il nodo delle preferenze,
e l'articolo 50, sul meccanismo di calcolo dei seggi. Questo
articolo 1 va bene nel testo proposto dalla commissione; non
condivido gli emendamenti che sono stati presentati e spiego il
perché.
Abbiamo detto più volte che crediamo che un maggioritario secco
sia sbagliato, non voglio ripetere tutte le argomentazioni, ma è
necessario un sistema misto per trovare un punto di equilibrio,
piuttosto che un sistema maggioritario secco, che sarebbe
fortemente penalizzante rispetto alla rappresentatività di questo
Consiglio, che è un organismo legislativo rispetto all'insieme
della comunità.
La questione dei voti di preferenza credo che verrà affrontata
nell'ambito dell'articolo 34, che è uno dei nodi, e preannunciamo
fin d'ora che siamo per la preferenza unica e la sosterremo fino in
fondo.
Sulla questione dell'emendamento del PDS, è un emendamento che
va nella filosofia della nostra proposta, ma il PDS non è mai
uscito dall'ambiguità del turno o del doppio turno. Voler calare
questo emendamento in un turno solo, determinerebbe delle storture
irrimediabili, faccio solo un esempio: qui verrebbe proposto di
calcolare l'assegnazione dei seggi sulla base di 25 seggi da
assegnare con uno sbarramento al quorum pieno. Questo vuol dire
alzare la soglia di ingresso notevolmente, intorno al 4-5 per cento
tanto per intendersi, cosa che sarebbe fortemente penalizzante, per
cui credo che tecnicamente non potrebbe funzionare.
Per quanto riguarda l'emendamento sul collegio Walser dell'Union
Valdôtaine, il nostro giudizio è negativo. Riteniamo sbagliato
andare a suddividere il territorio valdostano in diversi collegi ed
andare a creare i consiglieri di zona o i consiglieri che
rappresentano determinate realtà, quando abbiamo un territorio che
è piccolo, fondamentalmente omogeneo e che ha bisogno di forze
politiche che abbiano una visione complessiva e che rappresentino
un punto di vista possibilmente generale di governo complessivo
della nostra Regione. Quindi non condividiamo questo
emendamento.
Condividiamo invece la proposta della DC di un articolo
aggiuntivo rispetto alla questione della incompatibilità, noi
voteremo l'emendamento, anche se devo dire che lo riteniamo
riduttivo non essendo accompagnato dal discorso della
ineleggibilità degli assessori, che è a nostro avviso un problema
essenziale. Però è un problema che non può essere affrontato
nell'ambito della legge elettorale, perché la Regione non ha
competenza in materia, quindi si tratterà di un problema da
riprendere con una proposta di legge statale di iniziativa
regionale.
Presidente
Ha chiesto di parlare la Consigliere
Cristina Monami, ne ha facoltà.
Monami (PCI-PDS)
Rispetto a questo emendamento
presentato dai colleghi Martin, Rusci ed altri abbiamo qualcosa da
dire. Riteniamo che anche qui ci sia stato uno sforzo per uscire
dall'impasse in cui ci si trova, anche se mi rammarico ancora una
volta perché è la prima volta che vediamo una proposta come questa
scritta, non si è avuta in commissione, non si è mai affrontato in
commissione questo argomento come argomento di dibattito, se non
annunciato ma mai espletato.
Questo non ha consentito, ed io parlo per me chiaramente con
tutti i limiti che questo significa, al nostro Gruppo di
confrontarci su questo e nemmeno di confrontarci sul nostro
Partito. Anche perché, se è vero che molti paesi democratici si
avvalgono del sistema maggioritario, quindi la democrazia esiste in
quei paesi, nonostante le contraddizioni che sono state evidenziate
(è vero che i laburisti hanno più voti ma in realtà hanno meno
seggi di rappresentanza), però è anche vero che questi paesi che si
avvalgono di questo sistema sono paesi democratici, certamente non
dittatoriali, hanno un buon grado di libertà e di
democraticità.
Quindi sicuramente questa proposta è interessante e potrebbe
anche essere il punto di arrivo. In effetti, la proposta che
avevamo avanzato noi giustamente dice Riccarand che male si
inserisce in questa attuale, ed è vero, ha ragione, questa legge
che viene dalla I Commissione non è fatta per accogliere gli
emendamenti che noi un po' caparbiamente ripresentiamo, però la
nostra proposta nonostante tutto è una proposta chiara, si rifà ad
un sistema proporzionale corretto di cui parlerò più tardi.
Mi rammarico di non aver potuto approfondire il problema, mi
sembra che in questo momento storico per me e per noi sia difficile
pensare di confluire in un grande gruppo; ci sembrerebbe quasi di
autoscioglierci e di sbiadirci, se non si passa attraverso una fase
intermedia che era quella proposta dal Consigliere Riccarand o
quella proposta dal PDS. Per cui non ci sentiamo di dare un voto
favorevole a questa legge, pur ritenendo che possa diventare per il
futuro anche questa una base di discussione. Annuncio su questo
punto la nostra astensione.
Presidente
Ha chiesto di parlare il Consigliere
Viérin, ne ha facoltà.
Viérin (UV)
Le Groupe de l'Union Valdôtaine
s'abstiendra sur l'amendement présenté par M. Martin et
autres.
Presidente
Ha chiesto di parlare il Consigliere
Bondaz, ne ha facoltà.
Bondaz (DC)
Ha ragione il Consigliere Maquignaz,
quando parla di due filosofie; in effetti sono due filosofie che
sono diametralmente opposte e anche sulla base di quanto è stato
deciso dal nostro partito. Ci asterremo su questa proposta di
emendamento.
Presidente
Ha chiesto di parlare il Presidente della
Giunta, ne ha facoltà.
Lanivi (GM)
Per annunciare, coerentemente alla
dichiarazione che ho fatto prima, un voto favorevole, al di là
della proposta, come segno di una posizione, almeno una traccia di
sviluppo per il futuro.
Presidente
Pongo in votazione l'emendamento presentato
dai consiglieri Maquignaz, Martin, Lavoyer, Bich e Rusci, che
recita:
L'articolo 1 viene così sostituito:
Emendamento 1) Il Consiglio regionale della Valle d'Aosta è
eletto a suffragio universale, con voto diretto ed eguale libero e
segreto, attribuito a liste di candidati concorrenti.
2) L'assegnazione dei seggi fra le liste concorrenti avviene
secondo il sistema maggioritario. Alla lista che ha ottenuto il
maggior numero di voti validi vengono assegnati 21 seggi. Alla
seconda lista che ha ottenuto il maggior numero di voti validi sono
attribuiti i restanti 14 seggi.
3) Il territorio della Regione Valle d'Aosta costituisce
un'unica circoscrizione elettorale.
Esito della votazione
Presenti: 34
Votanti: 7
Favorevoli: 7
Contrari: 1
Astenuti: 27 (Agnesod, Aloisi, Bajocco, Beneforti, Bondaz,
Chenuil, Chiofalo, Cout, Faval, Lanièce, Limonet, Louvin, Mafrica,
Marcoz, Milanesio, Monami, Mostacchi, Pascale, Perrin, Riccarand,
Ricco, Rollandin, Stévenin, Trione, Vallet, Viérin e Voyat)
Il Consiglio non approva
Presidente
La seduta viene sospesa, ci ritroveremo
alle ore 16.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK