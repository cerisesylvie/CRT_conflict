Consiglio Regionale della Valle d'Aosta - Oggetto del Consiglio n. 2847 del 13 luglio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2847 del 13 luglio 2017 - Resoconto
OGGETTO N. 2847/XIV - Interrogazione: "Situazione
dell'emergenza abitativa nel Comune di Aosta".
Rosset (Presidente) -
Punto n. 7 all'ordine del giorno.
Per la risposta, chiede la parola l'assessore Borrello, ne ha
facoltà.
Borrello (SA) -
Iniziamo oggi questo dibattito a due con
il collega Baccega, in merito alle tematiche dell'emergenza
abitativa. È una tematica che lui conosce sicuramente molto bene,
in quanto ha avuto l'onore di gestire prima di me questo
assessorato e ha avuto anche altre esperienze all'interno del
Comune di Aosta.
Prima di iniziare, mi sembra opportuno dare una definizione.
L'emergenza abitativa è uno strumento per affrontare un'emergenza
che si è venuta a creare all'interno di un nucleo familiare, per
poterla poi sostenere ed accompagnare al di fuori di questo stato
di emergenza. Quindi è uno strumento limitato nel tempo.
Fornisco i dati che il collega Baccega mi ha chiesto con questa
interrogazione, partendo dal presupposto che molti già li
conosceva, altri li conosce anche in virtù del fatto che mi fa
legittimamente degli accessi agli atti, quindi fornisco
continuamente documentazione. Dal 1 gennaio 2017 a oggi, la
commissione regionale per le politiche abitative - sottolineo che
questa commissione è presieduta da un giudice e analizza le istanze
che vengono prodotte dai Comuni - ha approvato 53 proposte di
revoca dell'emergenza abitativa, una ventina nel primo trimestre e
una trentina nell'ultimo trimestre. Dettaglio la casistica, che è
sicuramente utile per un'analisi più complessiva: 4 sono stati
revocati per decesso; 20 per stipula autonoma di contratto; 3 per
disatteso progetto (i contratti vengono accompagnati dai progetti
dagli assistenti sociali); 10 per perdita dei requisiti; 5 per
trasferimento all'estero; 4 per chiusura progetto; 2 per proposta
di trasferimento in centro di prima accoglienza; 3 per restituzione
delle chiavi da parte di coloro che erano intestatari di questo
contratto di emergenza abitativa e 2 per l'assegnazione definitiva
di alloggi ERP (edilizia residenziale pubblica). Per quanto
riguarda invece il contributo mensile anticipato, sarà attivato
entro il prossimo mese di agosto e, come previsto, riconoscerà
anche le mensilità 2017 arretrate. Questo perché, come prevede la
deliberazione del marzo 2017, deve essere liquidata sulla base
degli importi erogati con il sostegno alla locazione ordinaria.
Quest'ultimo è stato pagato a fine giugno e, per i casi di
morosità, si finirà di pagare per il mese corrente di luglio.
Per quanto riguarda il secondo quesito, allo stato attuale, ad
Aosta, risultano 2 alloggi dell'ARER disponibili, mentre siamo in
attesa di nuove disponibilità di alloggi da parte del Comune di
Aosta, a seguito di alcune mobilità in corso. Inoltre abbiamo 35
alloggi di privati convenzionati con le amministrazioni regionali e
mai utilizzati. Per questi ultimi è opportuno ricordare che si
ricorre a essi quando, in assenza di alloggi ERP idonei a risolvere
i casi di emergenza abitativa, risulta disponibile un alloggio
privato nel quale è possibile progettare la risoluzione
dell'emergenza abitativa.
Per quanto riguarda il terzo quesito da lei posto, attualmente
nelle graduatorie comunali di emergenza abitativa risulta che ad
Aosta, su 194 nuclei in graduatoria, sono solo 3 quelli in attesa
di alloggio, di cui 1 in attesa di assegnazione di alloggio
definitivo da bando. Nei Comuni e su tutto il territorio regionale,
su 102 nuclei in graduatoria, sono 2 quelli in attesa di alloggio;
si tratta di nuclei riconosciuti in emergenza nelle ultime due
commissioni.
L'ultimo quesito da lei posto: complessivamente la Regione ha
stipulato 75 contratti di emergenza abitativa in alloggi ERP, di
cui 65 ad Aosta, mentre altri 8 contratti sono in fase di
stipulazione. Con l'ARER i rapporti sono da sempre collaborativi e
sono ulteriormente migliorati anche con il Comune di Aosta, da
quando ha completato la propria riorganizzazione degli uffici. Si
sono instaurati buoni rapporti finalizzati all'obiettivo di
concludere prima possibile il transito alla Regione di tutti i
contratti di emergenza stipulati dal Comune. Qui apro una
parentesi: c'è la problematica incardinata dall'amministrazione
comunale in merito a quei 76 alloggi, che dopo lei citerà nella
successiva interrogazione. Gli uffici regionali ritengono che tale
operazione (quella del passaggio dei contratti - quelli ordinari,
chiamiamoli così -risultata particolarmente difficoltosa per i
contratti scaduti e per l'assenza totale di progetti e monitoraggi)
sarà sostanzialmente conclusa con la fine del corrente mese di
luglio e con l'avvio da parte del Comune di Aosta dell'assegnazione
degli alloggi ERP ai nuclei della graduatoria del bando.
Dalle ore 11:55 assume la presidenza il vicepresidente
Fosson
.
Fosson (Presidente) -
Ha chiesto la parola il consigliere
Baccega, ne ha facoltà.
Baccega (EPAV) -
Non voleva e non vuole essere un
dibattito a due, ma l'approfondimento di una tematica che è
sicuramente all'ordine del giorno. Noi siamo molto preoccupati. Lei
oggi mi ha fatto pervenire, sulla richiesta del 116, i verbali
delle ultime tre commissioni di edilizia residenziale pubblica e
ovviamente mi rendo conto che le esclusioni e le domande non
accolte o rigettate sono parecchie. Sulla base di queste
considerazioni, io credo che si debba fare un'attenta valutazione,
perché è vero che lei ha ripercorso i motivi che ci hanno portati
in passato a determinare un percorso per i casi di emergenza
abitativa, ma ci sono dei casi che diventano quasi sistematici, sui
quali bisognerà in qualche modo fare un approfondimento.
In realtà che cosa riscontriamo nel 2017? C'è una tendenza al
rigetto delle domande, con la motivazione che non si è verificata
nel nucleo una diminuzione di reddito. È chiaro che se il reddito è
quello di una signora che è impiegata in un'impresa di pulizie e fa
le poche ore che può fare rispetto a quanto l'impresa le mette a
disposizione, e il reddito è di 450 o 500 euro al mese,
evidentemente questo è il reddito massimo, ma è anche il reddito
minimo che potrà avere e non ci sarà mai un'ulteriore diminuzione.
Quindi va approfondita questa problematica.
C'è la tendenza della commissione a escludere dalla graduatoria
nuclei familiari, sostenendo che potranno usufruire del contributo
alla locazione. Non si sa in che termini e non si sa per quanto
tempo, però lei ha detto che ad agosto sono già stati individuati
tutti i vari percorsi. Poi magari se lei mi dà copia di quello che
ha, visto che i dati sono molti. C'è la tendenza a sostenere che il
nucleo potrà contrarre con il proprietario un contratto proprio, ma
talvolta il proprietario non ne sa nulla.
C'è la tendenza a sostenere che per alcuni nuclei familiari si
può proseguire l'emergenza abitativa, soltanto passando attraverso
il centro di prima accoglienza. Ma qui il discorso è complicato,
perché è vero che nella delibera è scritto in modo sibillino, però
individuare un nucleo familiare, soprattutto se è valdostano e ha
lavorato in Valle d'Aosta tanti anni, ha prodotto PIL e ha tutte le
caratteristiche per l'emergenza abitativa, dirgli "da oggi in poi,
visto che hai già fatto più di diciotto mesi, vai al centro di
prima accoglienza", è un po' una preoccupazione che mi pongo,
perché significa un passo indietro piuttosto pesante. Questo io
direi che è inaccettabile: questi nuclei, che hanno lavorato in
Valle d'Aosta per tanto tempo e che hanno prodotto PIL, devono
avere un riguardo migliore. Per esempio, molti dicono: siamo
trattati come i profughi o forse peggio, e questo non ci sembra
corretto.
Assessore, io non voglio un dibattito a due, ma vorrei proprio
un dibattito aperto. Ne discuteremo nella prossima interpellanza,
quando parleremo dei 76 contratti scaduti per alloggi in emergenza
abitativa del Comune di Aosta. Lì chiederemo magari un
approfondimento in Commissione, rispetto a una serie di tematiche
che coinvolgono ovviamente tutto l'apparato, non solo le
problematiche di chi c'era prima o di chi c'è adesso.
È necessario che la politica dia delle risposte serie e concrete
a questi nuclei familiari che sono in difficoltà, perché purtroppo
la disoccupazione è ancora molto presente e perché purtroppo le
famiglie si sfasciano con una certa facilità in Valle d'Aosta. Ci
sono difficoltà oggettive e noi dobbiamo assumere comportamenti
amministrativi, anche entrando nel merito di modifiche legislative,
che possano andare nella direzione di dare delle risposte a questi
nuclei.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK