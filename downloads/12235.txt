Consiglio Regionale della Valle d'Aosta - Oggetto del Consiglio n. 3130 del 26 febbraio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3130 del 26 febbraio 1992 - Resoconto
OGGETTO N. 3130/IX Problema della viabilità nel Comune di
Gignod.
(Interpellanza)
Presidente Do lettura dell'interpellanza presentata dal
Consigliere Riccarand:
Interpellanza Negli scorsi mesi molti abitanti del Comune di
Gignod hanno espresso la loro preoccupazione per l'intervento
realizzato sulla strada statale che attraversa il paese. Un
intervento che ha allargato la sede stradale, ha velocizzato il
traffico, ma non ha tenuto assolutamente conto delle esigenze degli
abitanti di Gignod.
Con la soluzione adottata si sono create situazioni di grave
pericolo in particolare nel punto in cui è prevista la
realizzazione del nuovo Municipio, con Ufficio Postale, Ambulatorio
e Biblioteca.
Per accedere a questi servizi gli abitanti di Gignod dovranno
attraversare la strada statale in un punto in cui la visibilità è
scarsissima esponendosi a grave rischio.
Il centro di Gignod, quello che dovrebbe essere il cuore della
vita comunitaria, è trafitto da un'arteria a grande velocità che
semina inquinamento e pericolo.
Tutto ciò premesso, il sottoscritto Consigliere regionale del
gruppo verde alternativo
interpella
l'Assessore regionale ai Lavori pubblici per sapere:
1) se è al corrente dello scontento e del disagio degli abitanti
di Gignod per l'assurda soluzione data al problema della
viabilità;
2) se è al corrente della richiesta dell'Amministrazione
comunale di Gignod di collocare un sistema di semafori ai due
incroci più pericolosi (nei pressi del progettato nuovo Municipio e
nei pressi dello stabilimento Scott) e che atteggiamenti intende
assumere in merito a tali richieste;
3) che cosa intende fare per cercare una soluzione diversa del
problema della viabilità a Gignod e se è stata esaminata la
possibilità di una galleria che permetta al traffico di lunga
percorrenza di evitare il passaggio al centro dell'abitato.
Presidente
La parola al Consigliere Riccarand.
Riccarand (VA)
Nelle scorse settimane molti abitanti
del Comune di Gignod hanno espresso la loro preoccupazione per la
situazione che si è creata nel comune con l'allargamento della
strada statale che attraversa proprio il centro del paese. Questo
intervento che ha allargato la strada ed ha velocizzato il traffico
rischia di creare una situazione pesante per il comune.
In particolare, nel Comune di Gignod è prevista la creazione di
un nuovo municipio, con annesso l'ufficio postale, l'ambulatorio e
la biblioteca, proprio in prossimità di questa strada statale che è
stata allargata, in prossimità di un incrocio che diventerebbe
molto pericoloso, un incrocio che verrebbe a trovarsi vicino alla
curva della strada statale, laddove poi si immette in una galleria
curvando. Quindi c'è una situazione di pericolo, proprio al centro
del paese, in una zona che diventerà intensamente utilizzata da
tutti gli utenti del comune.
Situazione analoga si verifica un pochino più a valle, laddove
si incrocerà la nuova strada statale con la vecchia strada statale,
più o meno in prossimità dello stabilimento Scott-USA; anche lì ci
sarà un incrocio in prossimità di una curva notevolmente
pericoloso. Tant'è vero che mi risulta che il sindaco ed il
Consiglio comunale di Gignod, hanno chiesto che in queste due
località siano collocati dei semafori in modo da garantire,
soprattutto a chi deve svoltare, di poterlo fare con una certa
sicurezza.
E' chiaro che, così com'è stata realizzata questa
circonvallazione, con questo allargamento della strada a Gignod, ha
aggravato i problemi, non li ha affatto risolti; ha sicuramente
velocizzato il traffico, ma ha penalizzato fortemente l'abitato ed
il Comune di Gignod che, proprio nel centro, si troverà ad avere
questo traffico intenso, veloce e più pericoloso.
Ho visto che il
guard rail
ai lati della strada ed al
centro, sono stati rafforzati, sono stati alzati, proprio perché
evidentemente c'è un problema di rischio; ho visto che i
marciapiedi a fianco sono stati realizzati in maniera proprio
minuscola per cui due persone vicine non possono neanche passare.
Questo al centro di un abitato che dovrebbe essere frequentato ed a
cui si dovrebbe poter accedere con molta tranquillità.
Mi risulta anche che all'interno del comune era sollecitata
anche una soluzione alternativa che, attraverso una galleria,
permettesse di evitare alla strada statale di transitare attraverso
il centro del comune.
Questi sono i motivi per cui ho presentato questa interpellanza,
per sapere se l'Assessore ai lavori pubblici e la Giunta regionale
sono a conoscenza di questa situazione di disagio, se sono a
conoscenza della richiesta di installare questi semafori, cosa
pensano di questa situazione, cosa si può fare per vedere di
risolvere un problema che rischia di creare una situazione di
notevole pericolosità nel Comune di Gignod e se questa ipotesi di
una galleria che permetta al traffico di lunga percorrenza di
evitare di passare attraverso il centro dell'abitato è
realizzabile, non dico immediatamente, ma è comunque in progetto
per cercare di trovare una soluzione che in questo momento si
presenta peggioratrice rispetto alla situazione precedente.
Presidente
Ha chiesto la parola l'Assessore dei lavori
pubblici Martin.
Martin (ADP)
Siamo a conoscenza dei problemi esistenti
sulla cosiddetta circonvallazione di Gignod e abbiamo avuto degli
incontri sia con l'ANAS sia con il Comune stesso, per verificare
assieme a loro quali potevano essere le soluzioni da adottare. In
effetti, come ricordava il Consigliere Riccarand, il Comune ha
chiesto la semaforizzazione di due punti differenti, uno
all'entrata del paese, dove si trova la fabbrica Scott, e l'altro
al centro del paese, dove la circonvallazione di Gignod si rimette
sulla vecchia statale 27.
Durante questi incontri è stata esaminata l'opportunità - ed è
stata anche sottoposta al parere dell'ANAS - di dotare di una terza
corsia di accumulo la strada che scende e quella che sale per
facilitare comunque l'ingresso nel paese. Queste due soluzioni sono
attualmente al vaglio dell'ANAS, come pure è al vaglio dell'ANAS la
possibilità di avere qualche modifica sull'attuale tracciato per
evitare che questo passi attorno al paese.
Per la verità l'amministrazione comunale si è riservata il
diritto di verificare meglio questa ipotesi di galleria e il
sindaco mi ha detto che stanno facendo delle riunioni con gli
abitanti del luogo per verificare se questa soluzione soddisfa
pienamente le richieste del comune stesso. Siamo rimasti d'accordo
che, non appena il Comune avrà terminato queste consultazioni, ci
si risentirà e se questa dovesse essere la soluzione che il Comune
preferisce, verrà proposta all'ANAS e io penso che qualcosa si
possa fare, perché mi hanno riferito che già anni fa l'ANAS aveva
predisposto una soluzione di variante a monte del capoluogo e in
galleria e che in quel momento questa soluzione non pareva
accoglibile.
Quindi, quando il Comune avrà finito queste consultazioni al suo
interno, si è d'accordo di ritrovarsi per verificare se è possibile
fare questa variante e soprattutto, nell'eventuale attesa di fare
la variante, di mettere in opera degli interventi più urgenti,
necessari subito, che potrebbero essere o la corsia di accumulo o,
meglio ancora, l'installazione di due semafori, uno in entrata e
uno in uscita del paese.
Presidente
La parola al Consigliere Riccarand.
Riccarand (VA)
Mi dichiaro sostanzialmente soddisfatto
della risposta dell'Asses-sore, perché mi sembra che abbia
dimostrato attenzione rispetto a questa problematica che
sicuramente, se non viene affrontata e risolta per tempo, sarà
fonte di disagio e credo anche di incidenti e conseguenze molto
negative.
Sicuramente la soluzione attuale non sta in piedi, perché non è
possibile che, al centro di un paese che ha bisogno di ritrovare un
suo cuore tranquillo, ci sia un'arteria a così grande traffico che
passa proprio nel mezzo. Una soluzione diversa va cercata; mi è
parso di capire che le decisioni fondamentali stanno in mano al
Comune che deve indicare delle soluzione e che nel frattempo
comunque si cercheranno delle soluzioni di tampone, attraverso
queste corsie di accumulo e l'installazione di semafori.
Io evidentemente prendo atto con soddisfazione di questo impegno
da parte della Giunta e anche da parte mia verificherò quali
saranno le proposte che emergeranno dal Comune, convinto comunque
che questa soluzione che è stata finora individuata non è adatta al
Comune di Gignod; sicuramente non fa gli interessi degli abitanti e
non contribuisce a creare una situazione di vivibilità in quel
Comune. Una soluzione alternativa va sicuramente cercata e io spero
sia la stessa amministrazione comunale ad avere la capacità di
indicarla; poi, da parte della Regione e dell'ANAS, che si riesca a
mandare avanti questa soluzione alternativa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK