Consiglio Regionale della Valle d'Aosta - Oggetto del Consiglio n. 4140 del 27 gennaio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4140 del 27 gennaio 1993 - Resoconto
OGGETTO N. 4140/IX Raccolta differenziata, smaltimento e
riciclaggio dei rifiuti in Valle d'Aosta.
(Interpellanza)
Interpellanza Appreso che la Sezione di Aosta del W.W.F ha
avuto molte difficoltà ad ottenere dalla Regione dati in merito
alla raccolta differenziata e allo smaltimento dei rifiuti in Valle
d'Aosta;
Rilevato che, pur essendo previsto da precise normative, scarsa
attuazione ha in Valle d'Aosta il principio della raccolta
differenziata dei rifiuti e del loro riciclaggio;
il sottoscritto Consigliere regionale del Gruppo Verde
Alternativo
Interpella
la Giunta regionale per sapere:
1) in quanti e quali comuni viene attuata la raccolta
differenziata dei rifiuti;
2) quale quantitativo di carta e di vetro è stato riciclato in
Valle d'Aosta nel corso del 1991 e quale applicazione ha finora
avuto la legge regionale sul riciclaggio della carta;
3) come vengono smaltite le pile e i farmaci scaduti;
4) che cosa si intende fare per dare piena attuazione al
principio del riciclaggio dei rifiuti e per dare una risposta
esauriente alle richieste di dati informativi formulate dalla
Sezione di Aosta del W.W.F..
F.to: Riccarand.
Presidente
Ha chiesto di illustrare
l'interpellanza il Consigliere Riccarand.
Riccarand (VA)
Questa interpellanza è stata presentata
dopo aver appreso delle difficoltà che il gruppo di Aosta del
W.W.F. ha incontrato per avere notizie dall'Amministrazione
regionale in merito alla pratica della raccolta differenziata e
dello smaltimento dei rifiuti.
Sappiamo che esiste una legge regionale, esiste anche una
normativa statale che prevede per una serie di prodotti che ci sia
una raccolta separata di questi rifiuti e poi un riutilizzo in modo
da limitare la quantità di materiale che viene messo in discarica e
riutilizzare una parte di questi prodotti.
Questo sistema di riciclaggio, che è indispensabile estendere ed
attuare se si vuole evitare che la discarica, che abbiamo a
disposizione a Brissogne e che è molto limitata, sia rapidamente
colma e quindi si ponga un grave problema di sistemazione dei
rifiuti, oltre che di recupero di una parte di energia e di valori
che sono contenuti comunque negli scarti, richiede una estrema cura
nell'essere applicato.
Purtroppo, in Valle d'Aosta non siamo andati molto al di là
delle enunciazioni. C'è una legge che prevede una raccolta
differenziata molto estesa, ma poi l'applicazione di questa
normativa è stata estremamente carente. Per cui mi sembra che la
richiesta del W.W.F. di avere dati in materia per poter svolgere
un'azione di informazione che stava conducendo in ambiti
scolastici, fosse più che giustificata.
Purtroppo il W.W.F. per tutto il 1992 ha cercato più volte di
avere delle risposte esaurienti e dei dati, ma non è riuscito mai
ad averli, finché ha deciso di presentare un esposto, una denuncia
rispetto alle omissioni di informazioni da parte
dell'Amministrazione regionale.
Credo importante utilizzare un po' questa polemica per cercare
di fare il punto su qual è la quantità dei rifiuti che vengono
raccolti in modo differenziato e per sapere cosa succede di questi
rifiuti; è diffusa, ad esempio, l'opinione nella cittadinanza che
anche la carta differenziata, che viene raccolta in cassonetti
separati, una volta arrivata a Brissogne vada a finire tutta nella
discarica. É chiaro che se lasciamo che questa convinzione si
diffonda e permanga nella opinione pubblica, disincentiviamo la
pratica della raccolta differenziata, perché nessuna persona si
prodigherà più ad andare a cercare il cassonetto per la carta, o la
campana per il vetro, o il cassonetto per le pile e i farmaci, se
sa che questo materiale finisce tutto nello stesso mucchio e quindi
non serve a niente la scrupolosità del cittadino.
É importante sapere come vengono smaltiti almeno questi gruppi
di prodotti: pile, farmaci, carta, vetro, a chi vengono conferiti,
a quali ditte, o se vengono smaltiti sul posto, cosa succede,
perché solo attraverso una informazione accurata su questi dati è
possibi-le chiedere alla cittadinanza di avere maggiore scrupolo
nella di-versificazione e nella differenziazione del conferimento
dei rifiuti.
Questi sono i motivi che ci hanno spinto a presentare una
interpellanza: per sapere qual è la situazione effettiva, qual è il
quantitativo dei rifiuti che vengono raccolti in modo
differenziato, come vengono smaltiti questi prodotti e a chi
vengono conferiti, e come si intende dare una risposta esauriente
alle richieste formulate dal gruppo di Aosta del W.W.F.
Presidente
Ha chiesto di parlare l'Assessore alla
Sanità e Assistenza Sociale Cout, ne ha facoltà.
Cout (PCI-PDS)
Dirò subito che i dati che erano
stati inviati al W.W.F. non starò a leggerli; li farò avere al
Consigliere Riccarand, anche perché letti così non si capirebbero,
inoltre sono stati raggruppati in grafici per facilitarne la
lettura.
Abbiamo chiesto agli uffici che facessero la raccolta di questi
dati a seguito di una riunione che c'era stata fra l'Assessorato
alla Sanità, l'Assessorato all'Ambiente e i rappresentanti del
W.W.F., dove era stato evidenziato che c'erano problemi di
conoscenza di questi dati, che erano disaggregati, carenti,
mancanti, perché non ci sono da parte di alcuni comuni e sono
mancanti tuttora, vi dirò poi il perché.
Ci eravamo quindi attivati per far preparare tutto quanto, era
un lavoro che andava ad aggiungersi a quello normale, che comunque
è stato fatto, ed è stato spedito probabilmente con un giorno di
ritardo, per cui invece di venti giorni richiesti dal W.W.F. ne
abbiamo impiegati trenta, che sono quelli consentiti per una
risposta in base alla legge alla quale si sono richiamati per fare
l'esposto alla Procura.
Considerando tutte queste cose, mi auguro che valutino la
possibilità di ritirare quell'esposto, che mi sembra a questo punto
inopportuno. Ad ogni modo non è compito mio valutare questo
aspetto, e non lo dico certo per avere una scusante, noi ci siamo
attivati per preparare i dati richiesti, li abbiamo inviati, e non
è che, quando è partito l'esposto, potevamo preparare i dati in un
giorno ed inviarli.
Sul punto primo, in merito ai comuni che hanno provveduto
all'attuazione della raccolta differenziata dei rifiuti, possiamo
far presente che presso il centro regionale di trattamento dei
rifiuti solidi urbani ed assimilati di Brissogne è funzionante,
sino dall'attivazione del centro stesso, il servizio di
contenimento dei rifiuti urbani provenienti dalle raccolte
differenziate: carta, cartone, vetro, metalli, pile, farmaci
scaduti, pneumatici.
Dai dati che sono forniti dalla società Valeco s.p.a., ditta che
è incaricata della gestione di detto impianto, si rileva che
conferiscono i rifiuti della raccolta differenziata attualmente 35
comuni della Regione. I comuni sono Allein, Antey-Saint-André,
Aosta, Arvier, Aymavilles, Brissogne, Charvensod, Châtillon,
Gignod, Gressan, Introd, Jovençan, La Magdeleine, La Salle, La
Thuile, Morgex, Nus, Ollomont, Oyace, Pollein, Quart,
Saint-Christophe, Saint-Marcel, Saint-Nicolas, Saint-Oyen,
Saint-Pierre, Saint-Rhémy, Saint-Vincent, Sarre, Valgrisenche,
Valpelline, Valsavarenche, Verrayes, Verrès e Villeneuve.
La carta, il cartone, il vetro e i metalli vengono regolarmente
avviati a centri per il recupero e la valorizzazione; per quanto
risulta, per le pile e i farmaci la Valeco ha attivato le procedure
necessarie per il corretto smaltimento dei medesimi: incenerimento
per i farmaci e recupero od intombamento, in condizioni di
sicurezza, per le pile.
Infatti quando c'è un carico completo, queste pile dovrebbero
essere inviate, almeno in questo momento, in Germania, che le
riceve e le rigenera, però si deve avere un certo carico altrimenti
non avrebbe senso. In caso contrario si dovrebbe procedere
all'intombamento, il che significa mettere queste pile in
contenitori che poi rimangono intombati in un blocco di
cemento.
É necessario precisare che, essendo una competenza comunale
l'attivazione dei servizi di raccolta differenziata degli RSU, per
il quale non vi è un obbligo di conferimento al centro di
Brissogne, i dati in possesso di questo Assessorato non sono
riferiti a tutti i comuni che hanno provveduto all'attivazione di
tale servizio. Parte dei comuni della Regione conferiscono
direttamente o attraverso ditte specializzate i rifiuti a centri di
raccolta e riciclaggio.
Al fine di avere delle indicazioni precise su quanto sopra,
proprio a seguito dei dati richiesti dal W.W.F., è stata inviata a
tutti i comuni della Regione una apposita richiesta di
informazioni, le cui risultanze saranno note dopo il 15 febbraio
prossimo. Sarà cura dell'Assessorato dare pubblicità a questi
atti.
Per ciò che riguarda il punto 2, in allegato ci sono i dati che
sono richiesti, che sono relativi alla quantità totale di rifiuti
conferiti presso il centro regionale di trattamento dei rifiuti di
Brissogne, con la precisazione che i dati inerenti alle raccolte
differenziate sono riferiti, come sopra specificato, a parte dei
comuni della Regione e non a tutti i comuni. Si ritiene comunque di
dover precisare che tra i comuni conferitori dei rifiuti
valorizzabili ci sono Aosta, Châtillon e Saint-Vincent, nonché i
comuni principali del fondovalle e delle zone commerciali, che
raggruppano in quanto a produzione di rifiuti oltre il 60 percento
della popolazione totale della Regione.
Per il punto tre direi che si può fare riferimento a quanto
detto per il punto uno.
Per il punto quattro, così come già era stato precisato nella
risposta che era stata fornita alla sezione di Aosta del W.W.F.,
che si allega, il sistema di smaltimento degli RSU, in particolare
quello dei rifiuti provenienti dalle raccolte differenziate, è in
fase di completamento.
Si ritiene infatti che non appena è terminata la realizzazione
delle stazioni intermedie di trasferimento dei rifiuti, previste
dalla legge regionale 16 giugno 1988, n. 44, e non appena i comuni
che non hanno ancora attuato i propri piani di ottimizzazione della
raccolta dei rifiuti provvedono all'attivazione degli stessi, i
servizi di cui trattasi potranno essere considerati a regime.
Qui ci sono i dati che avevamo inviato al W.W.F. con alcune
considerazioni, molte delle quali sono analoghe a quelle che
abbiamo fatto in risposta alla interrogazione del Consigliere
Riccarand, al quale faccio avere anche questi dati che abbiamo già
inviato al W.W.F., nonché agli organi di informazione.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Chiederei all'Assessore se può, oltre ai
dati, farmi avere anche copia della risposta.
Devo anche dire che siccome c'è parecchio rumore in aula, e
inviterei anche il Presidente a sollecitare un maggiore silenzio,
mi è stato difficile seguire la risposta dell'Assessore, per cui,
se potrò avere il testo, mi sarà più facile rileggere le varie
parti e capire meglio in che modo si pone la situazione, che è
indubbiamente complessa.
Però è una questione a cui dovremo nei prossimi anni molta più
attenzione di quella che non le è stata dedicata, perché è un
problema che diventerà molto grave.
Non possiamo continuare a buttare tutto nella discarica, perché
ci sono dei problemi, oltre che di costi e di sprechi, anche fisici
di riempimento, per cui questa discarica sarà esaurita in
pochissimi anni, dopo di che non so dove si potrà recuperare
un'altra area per continuare con questo tipo di procedura.
La raccolta differenziata, lo smaltimento differenziato e il
recupero dei rifiuti, quindi, si impongono non solo come una cosa
opportuna, ma anche come una necessità.
Siamo ai primi passi, nonostante la legge regionale sia vecchia,
c'è tutto da fare, ci sono grosse difficoltà operative, di
conseguenza l'interpellanza che ho fatto è anche una
raccomandazione rivolta alla Giunta di cercare di operare in questo
settore, che non è sicuramente fra quelli secondari rispetto ad un
equilibrio ambientale della nostra Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK