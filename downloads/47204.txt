Consiglio Regionale della Valle d'Aosta - Oggetto del Consiglio n. 3498 del 3 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3498 del 3 aprile 2024 - Resoconto
OGGETTO N. 3498/XVI - Interpellanza: "Intenzioni del Governo,
nell'ambito dell'aggiornamento della legge urbanistica regionale,
di prevedere un maggiore confronto tra strutture regionali e enti
locali".
Bertin (Presidente) -
Punto n. 39. Consigliere Distort,
ha facoltà di intervenire.
Distort (LEGA VDA) -
Assessore Sapinet, penso che mi
risponda lei, quindi si va in scena.
Io lo so, lo sento, che vi state aspettando la solita manfrina
di Distort sull'urbanistica. Non invoco il fatto personale di
Manfrin, può vendicarsi con la visione distorta.
No, non sarà la manfrina sull'urbanistica. Quest'interpellanza
non ha minimamente il tenore di limitarsi ad un problema singolo,
che si genera sul territorio regionale, ma vuole richiamare il
Governo regionale, in particolare l'Assessorato che ha la
competenza sull'urbanistica, ma fondamentalmente tutto il Governo,
sul fatto che l'urbanistica risponde ad un processo che si chiama
visione, cioè prima, a monte, c'è la visione politica, dove si
vuole andare, che disegno di società vogliamo, qual è l'immagine
che abbiamo come comunità della Valle d'Aosta; poi, si usa
l'urbanistica come strumento.
L'urbanistica ha proprio questo compito, di disciplinare le
dinamiche, di promuovere quelle virtuose ed è lo strumento
principale, lo strumento di applicazione di una visione politica, è
il diretto ambito di applicazione della politica, prima politica,
poi dell'attività amministrativa e soltanto infine è l'ambito di
lavoro per gli architetti.
Questo vorrei che fosse chiaro, perché, se non si ha chiara
questa visione, si inverte completamente l'ordine dei meccanismi,
allora si trasforma l'urbanistica in un insieme di regole che
vincolano, anziché stimolare.
È proprio per questo che io le anticipo, Assessore, che io mi
aspetto, in risposta di quest'interpellanza, una risposta politica
e non tecnica. Probabilmente le complico la vita, perché immagino
che lei riprenderà una risposta che le hanno fatto gli uffici, e
gli uffici - per forza di cose - vedono e affrontano il tema
dell'urbanistica sotto un profilo tecnico, ma per forza di cose,
perché il loro compito, anche ai massimi vertici, è quello di
lavorare sulla base di uno strumento definito.
Compito invece del Governo regionale e della politica è
elaborare una visione e saper gestire questo strumento e, nel caso,
modificarlo.
Noi abbiamo uno strumento che ha superato il quarto di secolo,
so che è in corso una redazione della modifica della legge 11/98,
la nostra legge urbanistica, ed è proprio per questo che
quest'interpellanza si infila, si inserisce, in questo filone di
revisione e noi speriamo ed auspichiamo che questo nostro
intervento possa andare ad indirizzare il Governo regionale verso
una visione di questo tipo.
Nel titolo che è stato dato a quest'interpellanza si parla di
prevedere un maggior confronto tra strutture regionali ed Enti
locali; io mi immagino già un senso di allergia che giustamente
avranno le Amministrazioni comunali pensando che da parte mia ci
sia l'invocazione di una maggior presenza regionale nelle dinamiche
di scelta di quei piccoli campi che sono rimasti dominio
dell'autonomia comunale, al di là ovviamente della redazione dello
strumento del Piano regolatore comunale, ma delle varianti,
cosiddette varianti non sostanziali.
Io più che parlare di un maggior confronto, vorrei parlare di
una maggior sinergia virtuosa, e spiego perché.
Chiaramente, la legge richiamata è la base, l'
organum
, è
la legge regionale 11/98, la normativa urbanistica di
pianificazione territoriale della Valle d'Aosta.
All'articolo 16 viene spiegato perfettamente come si svolgono le
variazioni, le modifiche non sostanziali al PRGC, quindi sono
perfettamente a conoscenza che, nero su bianco, l'articolo 16
disciplina le varianti non sostanziali al PRGC che costituiscono,
tra l'altro, quell'ambito di revisione degli strumenti urbanistici
comunali che permette agli Enti locali l'esercizio della propria
autonomia amministrativa in tempi ristretti, quindi sono benedetti,
è un ambito assolutamente benedetto, ma anche per noi
professionisti, anche per certe attività, cioè il pensare di poter
agire ed operare una serie di modifiche veloci nell'ambito del
Piano regolatore.
L'esercizio di quest'autonomia amministrativa viene svolto
comunque in dialogo con le strutture regionali che si limitano a
verifiche di dinamiche ambientali o culturali secondo i casi, ma
comunque di carattere generale.
Quest'aspetto di autonomia delle Amministrazioni comunali è
sicuramente positivo, ma ha un rovescio della medaglia, cioè che le
Amministrazioni comunali si trovino in certi casi, e sono anche
tanti se andiamo ad osservarli, da sole, a gestire dinamiche di
interesse economico che spesso superano la forza degli Enti locali,
sia per influenze esterne da parte dei grandi gruppi commerciali,
sia per meccanismi di forza di alcune realtà locali, che hanno il
potere di condizionare l'attività amministrativa dei Comuni,
soprattutto di quei Comuni di piccola taglia o di taglia
medio-piccola.
È per questo che osserviamo che, in particolare, per le scelte
relative alle destinazioni commerciali, e nel commerciale inseriamo
anche le strutture di consumo alimenti e bevande, attività di
ristorazione, tutto quel cuore pulsante della piccola attività
imprenditoriale di vicinato che permette di caratterizzare le
comunità e di caratterizzare il taglio dei nostri borghi.
Allora, in questi casi modifiche di tipo urbanistico,
soprattutto su aree commerciali, su aree artigianali, su aree
esterne ai borghi, modifiche che sembra che in qualche modo siano
limitate soltanto a quelle aree che hanno già di per loro una
destinazione, una vocazione di tipo commerciale, artigianale,
industriale, possano essere delle modifiche limitate a quelle aree.
Assolutamente non è così, lo sappiamo, perché interferiscono
direttamente anche sui meccanismi economici e su tutte le dinamiche
di contorno, e le modifiche su queste aree hanno il potere di
entrare in competizione con le attività dei borghi.
Allora è per quello che la politica deve chiedersi: che cosa
voglio io, politica, Governo regionale, per i borghi? Qual è la mia
visione?
Questo è fondamentale, e questo dovete chiedervelo voi, non gli
uffici.
Nel caso di piccoli Comuni, i piccoli Comuni hanno anche
strutture modeste, limitate, personale, sono concepiti ed
organizzati in maniera ovviamente tale da risultare difficile il
competere con altri grandi meccanismi, con forze economiche
maggiori, per cui in questi casi un corretto sostegno strategico da
parte dell'Amministrazione regionale può rivelarsi un'opportuna
misura di aiuto anziché risultare un'interferenza rispetto
all'autonomia amministrativa locale.
Con questa presentazione generale, con quest'interpellanza, noi
chiediamo se sono noti casi nei quali i Comuni abbiano avviato
varianti non sostanziali relative all'estensione della destinazione
commerciale di medio-grandi dimensioni in zone artigianali, o
comunque di contorno dei borghi, tali da poter interferire con le
dinamiche commerciali dei borghi stessi.
Secondo quesito: se nell'ambito dell'aggiornamento della legge
urbanistica regionale sia intenzione del Governo regionale
prevedere un maggior confronto virtuoso tra le strutture regionali
e gli Enti locali, nei casi in cui modifiche non sostanziali degli
strumenti possano generare conflittualità con le dinamiche vigenti
dei borghi.
Presidente -
Risponde l'assessore Sapinet.
Sapinet (UV) -
Una risposta ovviamente che viene
predisposta insieme agli uffici, ma che poi viene rivista e alla
quale viene dato volta per volta un taglio sicuramente più politico
a seconda degli argomenti, e questo è uno di quelli.
Una breve premessa, considerato che la tematica proposta dal
quesito ha una duplice chiave di lettura, in quanto attiene sia
alla materia concernente la tutela della concorrenza, la libertà di
stabilimento e libera prestazione di servizi, sia a quello
riguardante la pianificazione territoriale e l'urbanistica.
Entrambe le materie condizionano lo sviluppo economico e sociale
di un territorio, come ha ricordato giustamente anche lei: la
normativa relativa al commercio coinvolge i livelli euro unitari,
nazionali e regionali, a livello statale si applicano i principi
del decreto legislativo 59/2010 e della direttiva Bolkestein e la
Regione autonoma Valle d'Aosta ha recepito queste norme con la
legge regionale 5/2013, modificando la legge precedente che era la
n. 12/99.
Il risultato è una disciplina che liberalizza e rimuove vincoli
per le attività imprenditoriali nel settore commerciale e questi
principi devono essere recepiti anche dalle Regioni a statuto
speciale.
L'accesso all'esercizio di un'attività commerciale può essere
subordinato al rispetto di requisiti di programmazione diversi da
quelli economici solo se dettati da motivi imperativi di interesse
regionale.
Tra questi motivi, la norma statale include la tutela
dell'ambiente, la conservazione del patrimonio nazionale
storico-artistico e gli obiettivi di politica sociale e
culturale.
La legge regionale del commercio prende atto - e ringrazio il
collega Grosjacques e le sue strutture per la collaborazione -
delle specificità territoriali e stabilisce che nuovi esercizi
commerciali possano essere limitati solo quando in contrasto con la
normativa in materia di tutela della salute dei lavoratori, dei
beni culturali, del territorio e dell'ambiente.
Infine la legge regionale individua tra le finalità da
perseguire nelle politiche del commercio l'equilibrio funzionale
delle strutture commerciali, la valorizzazione del servizio
commerciale nelle aree montane rurali, la valorizzazione delle
produzioni tipiche valdostane, delle attività turistiche, del
patrimonio storico-culturale e regionale.
Queste attività e iniziative, che con varie leggi ed altri
supporti abbiamo sostenuto e che continueremo a sostenere, basti
anche ricordare il difficile periodo del Covid dove è stato proprio
il piccolo commercio a supportare ed aiutare i nostri territori...
Come si può notare, la normativa regionale stabilisce degli
indirizzi volti a valorizzare anche le piccole realtà commerciali
in una visione di tutela degli insediamenti di montagna e di
piccoli nuclei in accordo con i principi del PTP, senza dimenticare
tuttavia l'obbligo del rispetto della norma nazionale volta alla
massima liberalizzazione delle attività commerciali.
Il PTP nelle sue norme tecniche prevede indirizzi localizzativi
per il commercio all'ingrosso e la grande distribuzione; i piani
regolatori generali comunali devono rispettare vari indirizzi, tra
cui l'accessibilità veicolare, la previsione di spazi di parcheggio
e la minimizzazione degli impatti su aree di interesse
storico-culturale e naturale.
I piani regolatori, quasi nella totalità dei Comuni - le manderò
un piccolo riscontro così che possa verificarlo -, sono stati
rinnovati, hanno previsto nell'ambito di quest'intervento zone a
vocazione commerciale e zone in cui l'attività commerciale è
limitata.
Sono stati esclusi dalla media e grande distribuzione i centri
storici e le zone non consolidate. Alcuni piani regolatori hanno
specificato i criteri per le esclusioni di alcuni settori di
territorio dall'insediamento di medie e grandi superfici di
vendita.
È interesse della Regione tutelare le realtà imprenditoriali dei
piccoli centri, come dicevo con sostegno ed interventi puntuali,
tuttavia la normativa sovraordinata impedisce interventi di divieto
se non motivati da motivi imperativi di interesse regionale.
In questo senso la Regione è intervenuta a livello di Piani
regolatori e gli uffici regionali applicano quotidianamente i
principi della norma sovraordinata e gli indirizzi del PTP nel loro
lavoro di valutazioni delle varianti urbanistiche, con un lavoro,
un confronto ed una sinergia con gli Enti locali.
Per rispondere ai quesiti, riguardo al primo (se sono noti casi
nei quali i Comuni abbiano avviato varianti non sostanziali
relative all'estensione della destinazione commerciale di
medio-grande dimensione in zone artigianale o, comunque, di
contorno dei borghi tali da poter interferire con le dinamiche
commerciali dei borghi stessi), l'unico caso da segnalare di
variante in corso d'approvazione riguarda il Comune di Villeneuve,
al quale immagino lei volesse riferirsi, che prevede l'inserimento
di una destinazione d'uso commerciale di medie dimensioni e di una
per bar e ristorante nella disciplina di una sottozona
prevalentemente artigianale, nella quale almeno l'85% della
superficie è da destinare alle sole attività artigianali.
Riguardo al secondo quesito (se nell'ambito dell'aggiornamento
della legge urbanistica sia intenzione del Governo regionale
prevedere un maggior confronto tra le strutture regionali e gli
Enti locali, nei casi in cui modifiche non sostanziali degli
strumenti urbanistici possano generare conflittualità con le
dinamiche commerciali dei borghi), ribadendo quanto detto finora,
la Regione è attenta alla problematica che affronta nei processi di
co-pianificazione legati anche alle varianti non sostanziali in
applicazione dei principi, degli indirizzi e delle norme di settore
del PTP.
Ad esempio, nel caso citato, l'analisi di tale problematica è
avvenuta nel contesto di due successive verifiche di
assoggettabilità a VAS, che hanno portato il Comune a
ridimensionare la tipologia commerciale da inserire, escludendo la
grande superficie di vendita e il centro commerciale.
È opportuno ricordare che sono sempre fatte salve le competenze
comunali in materia di pianificazione urbanistica, che una
pianificazione commerciale a livello regionale è comunque opportuna
ma rischia di essere fortemente condizionata dalle normative
statale ed europea che promuovono una liberalizzazione delle
attività.
In prospettiva, una nuova pianificazione territoriale potrà far
valere le istanze di contenimento di consumo del suolo quale motivo
imperativo di interesse generale particolarmente rilevante in una
regione di montagna in cui la disponibilità della risorsa suolo di
fondovalle, favorevole all'insediamento delle grandi superfici di
vendita, è contesa anche dalla necessità di molti altri
utilizzi.
Pertanto, un nuovo PTP dovrà farsi carico di stabilire le
priorità d'uso dei suoli.
Sempre in relazione alla variante riguardante il Comune di
Villeneuve, faccio presente che, congiuntamente al collega
Grosjacques e alle nostre strutture coinvolte, incontri sono in
corso con gli attori coinvolti, principalmente il Comune e i
referenti delle categorie, incontri proprio finalizzati a trovare
le migliori soluzioni tenendo conto delle varie esigenze, proprio
partendo da quel principio di sinergia, di collaborazione e anche
di supporto che le strutture regionali stanno dando e daranno agli
Enti locali, il tutto però ovviamente nel rispetto delle varie
competenze che vede in capo il Comune e la materia di
pianificazione urbanistica.
Il medesimo approccio è quello che porteremo avanti, per quel
che riguarda la manutenzione della legge 11, la revisione del PTP e
le altre tematiche che ci vede fianco a fianco con gli Enti
locali.
Infine, mi unisco ai ringraziamenti formulati questa mattina nei
confronti della dottoressa Chantal Trèves che fino ad oggi ha
diretto la struttura Pianificazione territoriale; un ringraziamento
per la collaborazione, in particolare di questi ultimi anni, ma
anche per tutto il periodo precedente, quando ha messo a
disposizione dei nostri territori, dei nostri Comuni e di noi tutti
le sue competenze e la sua sensibilità, ricoprendo con passione un
ruolo sicuramente non facile.
Presidente -
Consigliere Distort per la replica.
Distort (LEGA VDA) -
Grazie Assessore per la risposta
che, in qualche modo, apre degli spiragli di dialogo. Ed è
esattamente questo il tenore dell'interpellanza: voler svolgere un
suggerimento, apportare dei contributi all'attività della
maggioranza, sicuramente dimostrando che noi la visione la
cerchiamo, la approfondiamo e tentiamo di averla. Questa non è
ambizione, ma è veramente sano esercizio di un'attività di
mandato.
Sicuramente, l'iniziativa parte dal caso specifico di
Villeneuve, ma non si limita a questo caso, le posso assicurare
che, anche per deformazione professionale, il caso specifico apre
la problematica, e nel momento in cui la problematica è aperta, va
trattata con quest'ampio ventaglio, ampia visione, con questa ampia
apertura, nel senso che diventa assolutamente fondamentale capire,
e non è assolutamente facile, però nel momento in cui c'è una
codificazione urbanistica, bisogna saper creare i collegamenti
anche con visioni parallele.
Questo è un arduo lavoro che gli uffici hanno sempre cercato di
attuare. Anch'io mi unisco alle parole di riconoscimento del lavoro
della dottoressa Trèves, però il concetto è questo: dove finisce il
margine di applicazione della legge urbanistica e dove inizia
invece l'influenza di una visione di tipo esterno, quindi in questo
caso una sorta di piano del commercio. Lei ha citato la legge
regionale del commercio: non ho dubbi che esista, che ci sia uno
strumento che abbia tentato e che tenti di dare delle risposte,
però queste risposte sono tutela della salute, tutela
dell'ambiente, del territorio, valorizzazione del tipico, ma
chiediamocelo - senza mortificare questo strumento che c'è - ma è
lo strumento ideale? É lo strumento sufficiente per garantire che
le modifiche e le variazioni di tipo urbanistico vadano a garantire
un cuore pulsante storico?
Lei ha citato le medie e grandi strutture di vendita, ma può
essere anche la competitività di una piccola struttura.
Immaginiamo, si apre il bar all'interno del centro commerciale; il
bar ha un chilometro di distanza, 800 metri di distanza, che poi
tra l'altro il nostro territorio non ha delle dimensioni tali da
poter pensare a delle distanze enormi, tra le aree commerciali,
industriali, artigianali e i centri storici, a volte possono
esserci anche soltanto 500 metri di distanza, un'attività di bar
all'interno di una media struttura di vendita, diventa un
concorrente sleale per l'attività storica del borgo.
Sicuramente ci sono conflittualità, è come il principio di
libertà, noi non siamo - grazie a Dio - in un sistema socialista,
però la libertà finisce dove inizia la libertà dell'altro, ma c'è
una libertà che va tutelata con maggior forza, perché la vitalità
dei borghi e il cuore pulsante del borgo danno un disegno di
comunità e anche di insediabilità, di appetibilità, di valore
immobiliare di tutta l'attività abitativa, e le funzioni abitative
e commerciali di un borgo che, di conseguenza, si ripercuotono sul
territorio circostante.
Noi dobbiamo lavorare sulla valorizzazione del borgo, ma non per
una sorta di attaccamento alla tradizione fine a se stessa, ma
perché quella è l'identità che ci connota.
Dai banchi dell'opposizione c'è veramente quest'invito a
prendere in considerazione magari anche un Piano del commercio,
così come ci sono il Piano energetico, Piano del traffico, Piano di
tutela delle acque; magari un Piano del commercio, l'importante è
avere gli strumenti che permettano un dialogo virtuoso tra i vari
ambiti.
Solo pochi secondi ancora solo per dire che sgombro il campo dal
malinteso che io voglia limitare l'autonomia dei Comuni. Questo ci
tenevo a dirlo, grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK