Consiglio Regionale della Valle d'Aosta - Oggetto del Consiglio n. 1591 del 8 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Fiere, mostre e mercati
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1591 del 8 giugno 2022 - Resoconto
OGGETTO N. 1591/XVI - Interrogazione: "Soggetti ospitati
nello stand della Regione al Salone Internazionale del Libro di
Torino".
Bertin (Presidente) -
Punto n. 13. Risponde l'assessore
Jean-Pierre Guichardaz.
Guichardaz J. (FP-PD) -
In relazione alla partecipazione
della Regione al Salone Internazionale del Libro di Torino, mi
preme rilevare che quest'anno - anche per una questione simbolica,
per dare quasi un segnale di ripartenza e malgrado le note
criticità organizzative di organico che stiamo cercando di colmare
attraverso distacchi di personale e altre modalità, criticità che
peraltro in questo momento attanagliano un po' tutta la pubblica
amministrazione, non solo la Regione - abbiamo deciso di
partecipare al Salone Internazionale del Libro di Torino.
Riteniamo che la presenza istituzionale sia molto importante in
queste occasioni, in quanto si tratta di un'opportunità di portare
a conoscenza del pubblico testi, pubblicazioni, materiali prodotti
in Valle d'Aosta, che hanno lo scopo proprio di promuovere il
territorio e le nostre attività.
Come avete richiamato correttamente nelle premesse
all'interrogazione, lo stand della Valle d'Aosta aveva proprio un
ruolo istituzionale, di promozione complessiva dell'immagine
culturale, turistica e artistica della nostra Regione.
Per rispondere alle domande più nello specifico: nelle edizioni
pre-Covid gli editori valdostani e librai, consci che la Regione
autonoma Valle d'Aosta avesse uno stand istituzionale presso il
Salone del Libro, contattavano direttamente la struttura Attività
Espositive al fine di poter essere presenti, almeno così mi viene
riferito e mi viene riferito che non vi è mai stata una forma
d'invito né un bando, ma sempre forme di collaborazione
volontaria.
Quest'anno - considerato che negli anni 2020, a causa della
pandemia, e nel 2021 la Regione non ha partecipato al Salone e
vista la decisione degli organizzatori di riproporre nelle date
consuete il Salone del Libro - sono stati invece contattati
direttamente dalla dirigente della struttura competente per la loro
eventuale partecipazione sia la Presidente che la Vicepresidente
dell'Associazione Italiana Librai della sezione Valle d'Aosta e
sono stati invitati a un incontro svoltosi in data 4 aprile
2022.
L'Associazione - dopo quell'incontro in cui è stata spiegata la
volontà di riaprire questa collaborazione, di essere nuovamente
presenti in veste istituzionale - ha in seguito risposto
negativamente in forma di mail - la mail è del 9 aprile 2022,
protocollo 1721 del 12 aprile 2022 - dichiarando: "Dopo aver
contattato i nostri associati, siamo spiacenti di comunicarvi che,
per motivi organizzativi ed economici, non abbiamo riscontrato
interesse nel progetto di partecipazione proposto".
Voglio precisare che qualsiasi editore valdostano, se avesse
contattato la struttura competente, anche al di là dei canali
dell'Associazione, sarebbe stata accolto allo stand in uno spazio
che avrebbe potuto in qualche modo servire e gestire
autonomamente.
È anche utile ribadire, giusto per conoscenza, che il ruolo
dello stand non è un ruolo commerciale di vendita e di
intermediazione di prodotti di case editoriali: i dipendenti
regionali non sono autorizzati a vendere libri per soggetti terzi,
almeno questo è ciò che mi viene riferito.
Ancora una precisazione, ho letto con attenzione le premesse
alla sua interrogazione, estremamente interessanti; in ogni caso -
come lei ha ribadito - l'Assessorato e il Consiglio regionale della
Valle d'Aosta e anche altri Assessorati, limitatamente agli ambiti
di competenza, promuovono da sempre nel corso di tutto l'anno
l'attività editoriale delle case editrici valdostane, attraverso la
realizzazione di volumi e l'acquisto di copie di libri, anche se
personalmente credo - così come abbiamo ritenuto di fare da quando
ci siamo insediati - che non sia compito del nostro Assessorato
sostenere tout court l'editoria quale che sia, cioè acquistando
libri che non abbiano attinenza con argomenti di specifico
interesse dei singoli Assessorati, e credo che questo indirizzo sia
stato anche raccolto, per esempio, dal Consiglio regionale.
Noi abbiamo fatto, per sua informazione, un regolamento che
prevede una specifica commissione che effettua delle scelte,
proprio di acquisizione di libri, che vadano nella direzione di
essere però veicolabili e in qualche modo utilizzabili anche a fini
istituzionali, evitando così magari l'acquisizione di libri
specifici o di nicchia che potrebbero essere acquistati, ma che
causerebbero per esempio dei fondi di magazzino che poi alla fine
caricherebbero comunque le strutture di carta e di libri che poi
rimangono il più delle volte nei nostri magazzini e che non sono
veicolabili.
Stiamo ragionando sulla possibilità... per rispondere anche alla
sua giusta considerazione, laddove da qualche parte lei indicava
che può essere anche una modalità di sostegno, io ritengo che sia
più corretto ragionare sul sostegno di singoli progetti editoriali
- anche se magari hanno degli interessi più specifici - ma con
delle formule che, come dicevo prima, non creino dei fondi di
magazzino - considerato, peraltro, che il nostro addetto al
magazzino è appena andato in pensione, quindi come lei sa dovremmo
sostituirlo e ogni tipo di sostituzione è piuttosto faticosa - che
non creino dei fondi di magazzino che poi, alla fine, sono
dispendiosi e non hanno alcuna utilità, se non di creare giacenze
che devono comunque essere governate e amministrate.
Presidente -
Per la replica, consigliera Minelli.
Minelli (PCP) -
Grazie, Assessore, per la risposta che
per alcuni aspetti effettivamente ci dà delle informazioni.
Noi abbiamo formulato quest'Interrogazione dopo aver ricevuto
delle segnalazioni da parte di visitatori del Salone del Libro di
Torino che avevano rilevato come nello spazio espositivo della
Regione, accanto al materiale informativo dell'Assessorato e a
quello anche divulgativo dell'Università, ci fosse una sola casa
editrice presente, quindi è soprattutto da quello che nasceva
l'interrogazione.
Poi ci risultava che almeno una delle due associazioni di librai
che sono presenti sul territorio non aveva ricevuto comunicazioni o
inviti a essere presente presso lo stand della Regione.
Quindi volevamo capire come ci si era organizzati.
Ora lei ci dice che un'associazione dei librai è stata
contattata, a noi risulta che ce ne sono due, quindi vorrei capire
come mai una sì e una no, se è un disguido o se la nostra
informazione non è corretta - questo sarebbe da verificare - però
lei dice una e sono due, bisogna capire come mai una sì e una
no.
Riguardo invece alla questione delle case editrici, lei ci ha
detto che non sono state contattate, ma, se ho capito bene, in
generale anche negli anni passati non venivano contattate ma c'era
una collaborazione volontaria.
Quello che noi chiedevamo è che in una situazione di emergenza,
legata alla situazione che tutti conosciamo, forse estendere
l'invito non solo a una ma a tutte e due le Associazioni e poi agli
editori poteva essere importante.
Erano comunque presenti, come soggetti invitati, soltanto
l'Università e il BREL.
Gli obiettivi che stanno alla base della scelta di partecipare
al Salone del Libro, nonostante tutte le difficoltà che lei ha
anche evidenziato, li condividiamo e nella delibera erano
esplicitati chiaramente, infatti si diceva di promuovere l'identità
e la cultura valdostane consentendo di dare visibilità alle
attività e ai beni culturali della Valle d'Aosta, anche attraverso
la vendita di pubblicazioni edite dalla Soprintendenza e i
cataloghi realizzati in occasione delle esposizioni d'arte. Poi lei
ci ha appunto detto che non c'è una commercializzazione ma queste
pubblicazioni sono, su indicazione della Regione, invece anche
vendute.
Accanto ai libri e ai cataloghi in vendita, c'era anche al
Salone del Libro del materiale pubblicitario e informativo della
Regione, come mi sembra che sia corretto fare, però tra il
materiale c'erano questi opuscoli che sono del 2014.
Dal 2014 al 2022 probabilmente la situazione dell'offerta nella
nostra Regione è un po' cambiata; forse in un'ottica di promozione
del territorio bisognerebbe scegliere i dépliant con maggiore
accortezza anche perché io ho guardato uno dei due e vedo che
mancano proprio alcuni rifugi, che invece sono aperti.
Al di là di questo, quello che appare strano è che fosse
presente una sola casa editrice, e dalla delibera non si
comprendeva questa motivazione, probabilmente questa casa avrà
fatto domanda - da quello che lei ci dice, se chiedevano sarebbero
stati ospitati, però una sola domanda è strano -, che, da quello
che abbiamo capito aveva anche materiale della sua casa editrice,
quindi non strettamente legato alla Valle d'Aosta, a pubblicazioni
che avessero attinenza con la promozione esclusivamente della Valle
d'Aosta; questo è un po' strano, quindi ci sembrava corretto
segnalarlo, anche perché o li invitiamo tutti gli editori della
Valle d'Aosta o non li invitiamo, oppure come invitiamo
l'Associazione dei librai, in una situazione d'emergenza chiediamo
anche a loro, se invece è una collaborazione volontaria o una
richiesta, allora bisogna prevedere forse un regolamento un pochino
più preciso.
Diversa è la cosa che lei ci ha detto riguardo alla commissione
che dovrebbe valutare i libri che siano in qualche modo veicolabili
della nostra regione, ma questa è una questione diversa.
Più in generale, per il futuro io credo che valga anche la pena
fare un ragionamento di promozione dell'editoria locale, magari non
con la vendita, ma con un progetto che pubblicizzi forse non solo
il territorio e le sue peculiarità, ma anche chi scrive in Valle
d'Aosta, quindi i giovani, o meno giovani, scrittori che sono
Valdostani e che risiedono nella nostra Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK