Consiglio Regionale della Valle d'Aosta - Oggetto del Consiglio n. 765 del 10 ottobre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 765 del 10 ottobre 2014 - Resoconto
OGGETTO N. 765/XIV - Interpellanza: "Individuazione di
soluzioni per il superamento delle criticità emerse
nell'applicazione delle norme antisismiche nel periodo transitorio
di cui alla legge regionale 23/2012".
Presidente -
Punto 25 all'ordine del giorno. La parola al
collega Roscio.
Roscio (ALPE)
- Grazie Presidente, buongiorno
colleghi.
Oggi andiamo a trattare con questa interpellanza un tema che ha
a che fare con l'agibilità per le costruzioni. E agibilità in
ottemperanza alle norme in materia di edilizia, di progettazione
antisismica. O meglio andiamo a discutere come le normative che
spesso sono complicate e negli anni si sovrappongono possono dare
adito a interpretazioni diverse, quindi a comportamenti diversi e
ovviamente comportano delle ricadute in ultima analisi sui
cittadini che si trovano ad avere delle situazioni di difficoltà
perché quando vanno a richiedere l'agibilità hanno delle difficoltà
aggiuntive che poi si tramutano sia in perdite di tempo, ma anche
in spese aggiuntive non preventivate. E per fare un minimo di
storia sulla vicenda ricordo che la normativa a un certo
punto...nazionale...ha stabilito alcune regole e fino a un certo
punto la Regione Valle d'Aosta aveva una classificazione dei comuni
in zone sismiche dove praticamente tutto il territorio ricadeva in
una classificazione di classe quattro che...classe quattro,
significa zone dove la sismicità è irrilevante o bassissima e per
cui in queste zone non era obbligatorio attuare la progettazione
sismica. Mentre solo tre comuni della Valle d'Aosta erano
interessati invece dalla zona tre, cioè bassa sismicità dove invece
vigevano regole diverse. A un certo punto succedono fatti a livello
nazionale tragici, purtroppo, che fanno accorciare i tempi di
applicazione della legge a livello statale per cui tutta la Valle
d'Aosta ad un certo punto diventa in classe tre. Il problema qual
è? Il problema è che tra una norma e la seconda, senza andare a
vedere le scelte che sono arrivate dopo, perché uno dice da un
certo punto in poi la norma è chiara, ci si adegua e non succede
niente. Il problema è che prima la norma aveva regole diverse. C'è
una zona intermedia che nell'interpellanza abbiamo ricordato ed è
una parte di regime transitorio che va dal primo luglio del 2009 al
22 ottobre 2013, quella fascia lì è non ben chiara, per cui cosa
succede? Ci sono state, banalmente, delle costruzioni che hanno
avuto un progetto antecedente. Ovviamente per realizzare
ristrutturazioni non basta un giorno, servono degli anni, oggi
abbiamo edifici che sono ultimati con progettazioni che facevano
capo, facevano riferimento a certe norme che si trovano nelle
condizioni di poter ottenere l'agibilità perché le norme sono
cambiate. Allora, senza andare a vedere quali sono state le cause,
di chi sono le responsabilità, sembra ovvio cercare di risolvere il
problema, trovare questo...colmare questa lacuna e governare questa
situazione in modo che alla fine non ci siano delle ricadute sui
cittadini, sui comuni e in generale sulla comunità. Cioè noi
chiediamo al governo di fare chiarezza su questa parte che, al di
là, torno a ripetere, delle responsabilità e delle cause, ad oggi
non sono chiare per niente. I comuni hanno difficoltà a rilasciare
l'agibilità, i cittadini non sanno a chi si devono rivolgere, non
sanno quali pratiche intraprendere, gli stessi professionisti si
trovano a dover dichiarare alcune cose e sono in difficoltà perché
poi, noi sappiamo, che dichiarare certe cose in materia di sismica
diventa, comporta poi delle responsabilità che vanno anche nel
penale. Quindi la via d'uscita la chiediamo al governo per cercare
di trovare un sistema per venire incontro alla comunità. Aspettiamo
la risposta. Grazie.
Presidente
- Per la Giunta? La parola all'Assessore
Baccega.
Baccega (SA)
- Grazie Presidente, buongiorno a tutti.
Devo dire che la materia che viene affrontata in questa
interpellanza è particolarmente tecnica e complicata e proprio per
cercare di fornire una risposta più chiara possibile
all'interpellanza mi vedo costretto a ripercorrere un iter
legislativo che in parte lei ha già evidenziato nella sua
presentazione. Con l'approvazione della delibera di Giunta
regionale n. 5130 del 30 dicembre 2003 veniva stabilita la nuova
classificazione del territorio regionale da cui risultavano tre
comuni in zona tre: il comune di Courmayeur, di Valtournenche e di
Pré-Saint-Didier e settantuno comuni in zona quattro. Inoltre per
quest'ultima classe, la classe quattro, veniva stabilita la non
obbligatorietà della progettazione con criteri sismici. Occorre
ricordare che la classificazione introdotta dall'ordinanza del
Presidente del Consiglio dei ministri, la n. 3274 del 2003, aveva
una doppia valenza. Per ogni classe erano definiti un grado di
pericolosità e gli obblighi di tipo amministrativo a cui le opere
erano soggette. Per la zona quattro, in particolare, era lasciata
facoltà alle regioni di stabilire se imporre l'obbligatorietà della
progettazione con criteri sismici, appunto. Queste disposizioni
avevano avuto la loro efficacia fino al primo luglio 2009, data di
entrata in vigore in maniera definitiva delle nuove norme tecniche
delle costruzioni, introdotte con decreto del ministro delle
infrastrutture, n. 77 del 14 gennaio 2008; l'entrata in vigore
delle norme tecniche nel 2008 ha comportato un importante
cambiamento nell'approccio alla progettazione, imponendo tra
l'altro l'obbligo alla progettazione con criteri sismici su tutto
il territorio italiano. A tale fine le norme tecniche di
costruzione del 2008 fanno riferimento alla nuova mappatura della
pericolosità sismica del territorio italiano approvata con
ordinanza del Presidente del Consiglio dei ministri n. 3519 del
2006.
La nuova mappa individua quattro zone caratterizzate da quattro
diversi intervalli di valori di accelerazione e sulla base di
questa mappatura la maggior parte dei comuni della Valle d'Aosta è
classificata come zona tre. Soltanto i comuni di Donnas,
Fontainemore, Lillianes e Perloz presentano parte del loro
territorio ricadente anche in zona quattro e il comune di
Pont-Saint-Martin è interamente classificato in zona quattro.
L'introduzione delle nuove norme tecniche di costruzione che
definiscono i principi generali per il progetto, l'esecuzione e il
collaudo delle costruzioni, fornisce i criteri generali di
sicurezza a tutela della pubblica incolumità e quindi è da
ritenersi concluso il periodo transitorio durante il quale era
consentito alle regioni di non introdurre la progettazione
antisismica per le zone quattro. Quindi dal primo luglio 2009 la
progettazione antisismica si applica indistintamente a tutte le
costruzioni indipendentemente dalla zona di classificazione sismica
in cui sono realizzate. Pertanto le disposizioni previste dalla
delibera regionale n. 5130 del 2003, che recepivano la vecchia
zonizzazione sismica, dal primo luglio hanno assunto un valore
residuale legato alle sole disposizioni di tipo amministrativo da
impiegare per le verifiche dei progetti. Infatti, fino
all'approvazione della legge regionale 31 luglio 2012 n. 23, che
disciplina le attività di vigilanza su opere e costruzioni in zone
sismiche, venivano sottoposte a controllo da parte degli uffici
regionali i soli progetti relativi a costruzioni realizzate nei tre
comuni classificati in zona tre, appunto Courmayeur, Valtournenche
e Pré-Saint-Didier. Con l'approvazione delle disposizioni attuative
della legge regionale n. 23, avvenuta con delibera di Giunta
regionale 1603 del 2013, è stato stabilito tra l'altro, per i soli
effetti e finalità della citata legge, la nuova classificazione
delle zone sismiche del territorio regionale. Ad oggi, quindi,
tutti i comuni sono classificati in zona sismica tre, il che vuol
dire che le attività di vigilanza espletate dall'ufficio
dell'Amministrazione regionale sono estese a tutti i progetti di
opere realizzati in tutti i comuni della Valle d'Aosta.
Rispondendo al quesito, classificare come periodo transitorio
l'intervallo di tempo intercorrente tra il primo luglio 2009, data
di entrata in vigore delle norme tecniche di costruzione del 2008,
e il 21 novembre 2013 non è proprio esatto, in quanto non è stata
la riclassificazione sismica del territorio regionale a imporre la
progettazione con criteri sismici in tutti i comuni della regione,
bensì l'introduzione delle norme tecniche di costruzione. A partire
dal primo luglio 2009 tutte le costruzioni realizzate sul
territorio italiano dovevano e devono essere progettate
considerando anche l'azione sismica. Le procedure e il controllo
introdotte dalla legge regionale 31 luglio 2012 n. 23 sono del
tutto in linea con quelle adottate dalle altre regioni italiane per
i territori classificati a bassa pericolosità, zona sismica tre. I
controlli vengono eseguiti secondo le modalità stabilite
dall'articolo otto su progetti estratti a sorteggio per un numero
non inferiore al dieci per cento dei progetti depositati. Quindi,
interventi a campione. Da un primo periodo di applicazione della
normativa regionale sono emerse alcune criticità che sono state
puntualmente affrontate dall'ufficio competente e superate mediante
l'adozione di ulteriori delibere e circolari esplicative. Le
disposizioni dei citati atti sono state concordate con il CELVA e
condivise all'interno del tavolo tecnico appositamente istituito e
a cui partecipano i rappresentanti degli organi professionali. In
ultimo, nell'ottica di semplificare il procedimento per la
realizzazione degli interventi edilizi minori, ma comunque diffusi
sul territorio, il primo agosto 2014, è stato approvato l'atto di
indirizzo per l'individuazione degli interventi privi di rilevanza
ai fini della pubblica incolumità e quindi non soggetti alle
disposizioni della legge regionale 31 luglio 2012 n. 23. Al fine di
approfondire ulteriormente gli aspetti tecnici introdotti dalle
norme tecniche di costruzione del 2008, la struttura assetto del
territorio competente in materia ha organizzato un corso di alta
formazione specialistica che si svolgerà tra l'autunno 2014, quindi
tra breve, e la primavera 2015 della durata di cinquantacinque ore
che sarà tenuto da docenti universitari e rivolto ad ingegneri e
architetti operanti in Valle d'Aosta.
In conclusione, le norme tecniche di costruzione 2008 e la legge
regionale 23/2012 incidono su piani diversi. Le norme tecniche di
costruzione 2008 dettano disposizioni in merito alle modalità di
progettazione, quindi norma tecnica, la legge regionale disciplina
le modalità di controllo che la Regione effettua sui progetti. La
Regione non aveva e non ha facoltà di disporre diversamente da
quanto dettato nelle norme tecniche di costruzione del 2008. Spero
di essere stato esaustivo rispetto a un processo molto tecnico.
Grazie.
Si dà atto che dalle ore 9,20 assume la presidenza il
Vicepresidente Follien.
Follien (
Président)
- Pour la réplique la parole
au Conseiller Roscio.
Roscio (ALPE)
- Sì, grazie Assessore.
Ma lei ha fatto una ricostruzione puntuale del susseguirsi delle
norme ricordando comunque una cosa che condividiamo, che
districarsi in questa giungla non è così semplice. E soprattutto
perché andando a leggere le norme ci sono delle parti che non sono
per nulla chiare. Quando lei cita la norma di riferimento nazionale
e le norme tecniche sulle costruzioni, io capisco che la Regione
non ha facoltà di svincolarsi e di fare questo, ma alla Regione
compete solo attuare il controllo. Il problema qual è? È che già
nel testo di riferimento iniziale, il testo unico in materia di
edilizia nell'articolo 33 si dice che le Regioni provvedono
all'individuazione delle zone dichiarate sismiche. Poi cosa
succede? La norma nazionale fa un passo avanti introducendo dei
criteri ben precisi, dicendo che la progettazione deve comunque
tener conto di certi criteri. La Regione quando legifera nel 2012
con la legge 23 ribadisce all'articolo 16 che continua ad
applicarsi la vigente classificazione sismica del territorio
regionale, quindi quella antecedente (tutto in zona quattro salvo
tre comuni in zona tre) e questa cosa ingenera confusione. Ingenera
confusione tra gli operatori, lasciamo stare tra i cittadini. Il
problema qual è? Non è tanto tecnico di risolvere questa cosa
facendo corsi che comunque sono utili. Ma il problema è: ci sono ad
oggi alcune situazioni dove i cittadini, i Comuni e anche i tecnici
sono in difficoltà. La risposta forse per uscirne è forse più
politica che tecnica. Nel senso che ad un certo punto noi con
questa interpellanza dicevamo: "Ma allora, ci sono fabbricati che
sono stati progettati in quel periodo lì dove non era per niente
chiaro. Oggi si arriva al termine dei lavori e il cittadino va a
chiedere l'agibilità e il Comune dice non posso rilasciartela.
Vanno a chiedere al tecnico di asseverare alcune cose che il
tecnico ha difficoltà perché la progettazione era fatta
diversamente e ci si trova in un impasse dove nessuno vuole
prendersi la briga di risolvere il problema". Lasciamo perdere,
poi, addirittura edifici tradizionali in pietra, per esempio, dove
non esiste nemmeno nessun calcolo relativo alle strutture. Quindi
chi è che si può prendere la briga di dire che quella struttura
sarà in grado di resistere ad un sisma quando all'origine manca
questa certificazione?
Allora da questo, forse, bisogna uscirne in maniera diversa. Per
esempio, una proposta potrebbe essere quella che da adesso in poi
la Regione è vero che non può bypassare le norme nazionali ma può
dire: la regolamentazione regionale sull'agibilità la gestiamo noi.
Questa può essere una scelta. Per cui si possono cercare di
lavorare nelle pieghe della legge per riuscire ad ottenere dei
risultati e magari per le procedure di agibilità in quel periodo
dove non era ben chiaro cosa bisognava fare, quindi ante 2003, e
che costituisce lo spartiacque, dire: allora fino a quel punto
troviamo una soluzione e facendo riferimento alle norme che c'erano
prima e dopo vale questa cosa qua, nel senso che la risposta forse
è più politica che tecnica in questo caso. Ecco questo ci
aspettavamo.
Noi ci auguriamo che il problema comunque è stato sollevato, si
apre la discussione, si può, come dice lei, intavolare dei
confronti con i tecnici, con i rappresentanti dei Comuni per
riuscire ad avere una soluzione che, ripeto, in ultima analisi
ricade proprio sui cittadini che si trovano ad affrontare delle
spese, delle perdite di tempo e soprattutto non ne escono. Io
immagino chi ha necessità di ottenere l'agibilità perché deve
chiedere un mutuo e si trova in difficoltà, non riesce ad avere
questo. Quindi da quel punto di vista secondo noi la soluzione non
è solo tecnica, ma anche politica. Grazie dell'impegno,
Assessore.
Président
- Point 26 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK