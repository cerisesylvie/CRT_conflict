Consiglio Regionale della Valle d'Aosta - Oggetto del Consiglio n. 336 del 11 giugno 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 336 del 11 giugno 1982 - Resoconto
OGGETTO N. 336/VII - INIZIATIVE PER LA CESSAZIONE DEL
CONFLITTO NEL LIBANO, PER IL RITIRO DELLE TRUPPE ISRAELIANE E PER
IL RICONOSCIMENTO DEL POPOLO PALESTINESE.- (Approvazione di ordine
del giorno).
PRESIDENTE
: Do lettura dell'ordine del giorno.
ORDINE DEL GIORNO
Il Consiglio regionale della Valle d'Aosta
fortemente preoccupato per l'apertura di un nuovo conflitto
nel Libano, provocato dall'intervento militare israeliano in quel
paese, conflitto che si aggiunge alla guerra in atto nel sud
America tra Gran Bretagna ed Argentina ed al permanere di fonti di
tensione in altre parti del mondo
esprime
la propria ferma condanna al recente e pericolo atto di forza
del governo israeliano
chiede
al Governo italiano di intervenire in tutte le sedi affinché
si ottenga il ritiro immediato delle truppe israeliane, si
impedisca il genocidio del popolo palestinese e si avvii una
trattativa tra tutte le parti interessate (paesi arabi, Israele,
OLP)
auspica
che si giunga ad un accordo che, attraverso il riconoscimento
all'esistenza e all'indipendenza del popolo palestinese e di tutti
gli stati della regione, metta fine ad un conflitto ormai
permanente e sempre più carico di rischi per la pace
mondiale.
PRESIDENTE
: E' aperta la discussione. La parola al
Consigliere Mafrica; ne ha facoltà.
MAFRICA - (P.C.I.):
Dopo aver preannunciato ieri mattina
una riunione dei Capigruppo,
è
stato sottoposto ai
Capigruppo stessi un ordine del giorno che trae origine dalla
preoccupazione del Consiglio regionale per la gravità della
situazione nel Libano. Sono infatti pervenute, in queste ore,
notizie di bombardamenti e di stragi molto gravi.
L'ordine del giorno, in sostanza, esprime la condanna per
l'intervento di Israele nel Libano, chiede al Governo italiano di
intervenire in tutte le sedi affinché si ottenga il ritiro
immediato delle truppe israeliane e si impedisca il genocidio del
popolo palestinese. Nel documento si chiede, inoltre, che si avvii
una trattativa tra tutte le parti interessate, perché soltanto con
un accordo che coinvolga gli Stati e i popoli di quell'area, sarà
possibile dare una soluzione definitiva al problema.
Io credo che il Consiglio regionale valdostano, con
l'approvazione di questo ordine del giorno, dimostri la sua
sensibilità rispetto ad una situazione che non può lasciarci
indifferenti perché, oltre ad essere pericolosa per la pace
mondiale, sottopone i popoli a pericoli molto gravi e provoca
continuamente delle vittime.
Penso che il Consiglio regionale debba approvare questo ordine
del giorno che, d'altronde, è stato sottoscritto da quasi tutti i
Capigruppo.
PRESIDENTE
: La parola al Consigliere Pedrini; ne ha
facoltà.
PEDRINI - (Ind. - P.L.I.):
Ha fatto bene il Consigliere
Mafrica, capogruppo del Partito comunista, a dire che l'ordine del
giorno è stato firmato da quasi tutti i Gruppi, perché il Gruppo
liberale non lo ha sottoscritto, considerandolo prettamente e
smaccatamente politico.
Io mi stupisco come regolarmente, e l'abbiamo constatato altre
volte, quando nelle vicende internazionali sono coinvolte forze
politiche e militari che non fanno parte del coacervo di Paesi
sottoposti all'urto della Nazione russa, il Partito comunista si
affretti a presentare in quest'aula degli ordini del giorno di
deplorazione. Ora, che il Partito comunista faccia in questo modo
la sua politica, è comprensibile perché è nel suo diritto; che il
Gruppo comunista, nell'assemblea regionale valdostana, riceva
ordini dal centro per presentare questi ordini del giorno, ci sta
anche bene.
Quello che voglio dire, invece, è che non sono d'accordo
sull'impostazione di questo ordine del giorno che, secondo noi, non
corrisponde alla verità e, pertanto, è falsamente impostato; e
spiego il perché.
Io trovo strano, per esempio, che nessuno abbia fatto un ordine
del giorno, e mi assumo per primo la colpa, contro il genocidio del
popolo afgano che, proprio in due valli laterali vicino al confine,
in questi giorni si sta battendo per la sua sopravvivenza contro la
forza russa, numericamente superiore; ripeto, non afgana
nazionalista, ma russa, che combatte in un Paese che non è il suo,
e che combatte ed uccide soltanto per un'impostazione politica di
prestigio e per un obiettivo militare di espansione verso il sud,
verso i mari confinanti.
Ho fatto soltanto un esempio, ma se ne potrebbero citare molti
altri; in Africa addirittura alcune tribù di migliaia di persone
sono state sterminate dagli amici cubani.
Ma non voglio qui sollecitare delle contrapposizioni su un
argomento così delicato e pericoloso, come giustamente ha detto il
Consigliere comunista Mafrica.
Siamo tutti preoccupati. Noi liberali, indubbiamente, non
approviamo il blitz israeliano, però, così come non approviamo il
blitz israeliano, avevamo chiesto al Partito comunista di
aggiungere a questo ordine del giorno, che siamo altresì contrari a
chi ammazza gente in tutto il mondo sotto una etichetta ben chiara;
siamo contrari a chi si impadronisce di aerei, ne fa quello che
vuole e ricatta la gente, siamo contrari a coloro che sparano con i
loro cannoni sugli israeliani in un territorio che, almeno così è
stato stabilito dalle Nazioni Unite e nell'ultimo dopoguerra, è
israeliano.
Si parla di genocidio, ma non è esatto; i palestinesi sparano
per primi! Ed hanno continuato a sparare regolarmente,
indipendentemente dall'ONU e da tutte le altre pressioni
internazionali e indipendentemente dal fatto che gli israeliani
sono ben più potenti di loro.
Ma allora è come se uno venisse in casa tua e ti sbeffeggiasse
una volta, due volte, tre volte; la quarta volta tu cominci a dire:
"Caro figliolo, o te ne stai buono, o io sono costretto a prendere
le mie misure"!
Con questo non voglio dire che noi approviamo queste misure,
perché indubbiamente, questo è un altro focolaio di guerra che si
aggiunge a quello delle Isole Falkland ed ai conflitti che si sono
verificati in Africa. Tutti quanti facciamo politica e quindi,
tutti sappiamo quante vittime sono state fatte in quel periodo,
ripeto, dagli amici cubani a loro volta diretti, e lascio a voi
immaginare, da chi.
Volevamo soltanto dire che noi non abbiamo votato e non
approviamo questo ordine del giorno per la sua faziosità. Non
voglio tirare in ballo nessuno, ma mi sia consentito di stupirmi
come certi partiti democratici, o che per lo meno si dichiarano
tali, l'abbiano sottoscritto: non hanno letto bene, non si sono
imposti al fine di farlo correggere, perché un ordine del giorno
così formulato, mandato a Roma, con le richieste che vi sono
contenute, lascia veramente perplessi i cittadini che seguono
tramite i giornali le vicissitudini di questo nuovo scontro in
Medio Oriente.
Chiarito questo punto, noi dichiariamo di non votare questo
ordine del giorno per i motivi illustrati in precedenza, affinché
poi non si dica, come spesso succede con diabolica abilità
politica, "I liberali non hanno votato perché sono per Israele o
per gli ebrei". No, assolutamente! Noi siamo per il cessate il
fuoco anche in Libano, noi siamo contro questo blitz, però le cose
vanno dette seriamente e in modo chiaro e veritiero, non
contrabbandate, come in questo ordine del giorno.
PRESIDENTE:
E' iscritto a parlare il Consigliere Fosson;
ne ha facoltà.
FOSSON - (D.C.):
Non abbiamo firmato neppure noi questo
ordine del giorno, non perché la situazione del Medio Oriente, come
il resto della situazione mondiale, non ci preoccupi e non perché
siamo dei guerrafondai (sarebbe semplicemente folle non essere per
la pace) ma ci pare che a volte questi ordini del giorno
rispecchino, come già diceva l'amico Pedrini, una coloritura
politica o rispecchino, piuttosto, il premio verso una delle parti
in conflitto piuttosto che verso un'altra.
A noi preme mettere in evidenza il fatto che siamo contro
qualsiasi tipo di violenza contro qualsiasi atto di guerra, da
qualsiasi parte esso arrivi. Quindi, su questo ordine del giorno,
noi non riteniamo di dover dare il voto favorevole.
Siamo disposti, invece, a votare un ordine del giorno di questo
tipo, se in esso verranno inserite alcune modifiche, che tra
l'altro noi avevamo già chiesto ieri. Queste modifiche sono intese
a far sì che non venga data la colpa di tutto quanto avviene
soltanto ad una parte, ma si chiarisca che la situazione politica
del Medio Oriente e del mondo è ben più complessa e, quindi, la
ricerca della pace dev'essere una preoccupazione di tutti e di ogni
parte politica.
Leggo le proposte di modifica all'ordine del giorno: "Il
Consiglio regionale della Valle d'Aosta fortemente preoccupato per
l'apertura di un nuovo conflitto nel Libano, provocato
dall'intervento militare israeliano, in quel paese". Qui noi
vorremmo aggiungere, e aggiungiamo, "conseguente a continui atti di
terrorismo" perché non si può dimenticare quello che è il
terrorismo della Organizzazione per la Liberazione della Palestina,
dell'O.L.P.; non si può dimenticare che Arafat è andato a parlare
all'O.N.U. con una pistola nella cintola; queste sono cose che
bisogna dire e non si possono dimenticare.
"Conflitto che si aggiunge alla guerra in atto nel Sud America
tra Gran Bretagna ed Argentina ed al permanere di fonti di tensioni
in altre parti del mondo
ESPRIME
la propria ferma condanna al recente e pericoloso atto di forza
del governo israeliano". Su questo punto possiamo essere d'accordo,
perché riteniamo che non si debba rispondere col terrorismo di
stato al terrorismo delle singole e piccole organizzazioni.
"CHIEDE
al Governo italiano di intervenire in tutte le sedi affinché si
ottenga il ritiro immediato delle truppe israeliane e siriane dal
territorio libanese e si impedisca"... Ecco, non scriveremmo il
"genocidio del popolo palestinese", non ci pare giusto. Abbiamo
anche ascoltato ieri le dichiarazioni degli addetti di Ambasciata
di Israele a Roma; nessuno ritiene di dover sterminare il popolo
palestinese, semplicemente si vogliono disattivare le basi e i
santuari dei terroristi, non si vuole fare un genocidio. Quindi,
noi lo sostituiremmo con "si impedisca ogni ulteriore spargimento
di sangue e si avvii una trattativa tra tutte le parti interessate
(paesi arabi, Israele, OLP)".
Ed ancora:
"AUSPICA
che si giunga ad un accordo che, attraverso il riconoscimento
all'esistenza e all'indipendenza del popolo palestinese, israeliano
e di tutti gli altri stati"... (popolo, stati non direi)... della
regione, metta fine ad un conflitto ormai permanente e sempre più
carico di rischi per la pace mondiale".
A me pare, a volte, che in questo Consiglio si vada al di là
delle nostre possibilità o capacità; cioè sicuramente noi possiamo
dire delle cose, ma la nostra dimensione è quella che è ed i grandi
Stati, o gli Stati, non aspettano certo le nostre piccole
disquisizioni per dirimere le loro questioni. Quindi, la nostra
discussione può essere puramente accademica, però a noi premeva
chiarire queste cose.
Ora metterà per iscritto le proposte di modifica all'ordine del
giorno e le consegnerò alla Presidenza del Consiglio, che le
metterà in votazione.
PRESIDENTE
: E' iscritto a parlare il Consigliere Tamone,
ne ha facoltà.
TAMONE - (U.V.):
Anche questa volta si ripete una specie
di rito; una parte politica prepara un ordine del giorno, l'altra
parte politica non lo accetta e così via.
Nessuno di noi si rifiuta di votare un ordine del giorno per
l'Afghanistan; qualcuno lo proponga e poi, evidentemente, questo
Consiglio e il nostro Gruppo in particolare sarà disponibile a
discuterlo e credo che anche il Partito comunista voterà l'ordine
del giorno sull'Afghanistan. E' evidente che il problema
dell'Afghanistan non può nascondere il problema del Libano così
come il problema delle Malvine non può nascondere il problema dei
conflitti esistenti in altre parti del mondo.
Stiamo oggi discutendo di un fatto che è avvenuto; basta leggere
"La Stampa" per capire, caro Consigliere Pedrini, che non si tratta
di un semplice blitz. Un blitz dura dieci minuti, un quarto d'ora,
due ore. Qui si sta distruggendo un paese! Modestamente, ho avuto
modo di conoscer meglio la situazione avendo due zii, Fratelli
Maristi, che lavorano in Libano e, in occasione del loro ritorno in
Europa, ci raccontano la situazione che si è creata in quel Paese.
Non è una bella situazione, perché il Libano è tutt'altro che
libanese.
D'altronde anche dalla cartina che oggi pubblica "La Stampa" si
vede che il Libano è occupato in parte dai siriani, in parte dai
palestinesi, in parte dal maggiore Haddad (perché lui, guarda caso,
è libanese, però occupa una posizione politica completamente
diversa); solo una piccola parte, intorno a Beirut, è occupata dai
libanesi.
Quindi, il problema è estremamente complesso e complicato e non
può essere risolto in due minuti, per cui neanche l'occupazione da
parte degli israeliani, avvenuta in questi giorni, risolverà la
situazione del Libano. Magari fosse così facile e così semplice!
Come ho già detto, si tratta di un problema assai più complesso
vista la difficoltà di sgombrare dal territorio libanese tutte
queste forze che sono in contrasto tra loro, ognuna con i suoi
drammi e i suoi problemi.
E' inutile nascondersi dietro un dito, il problema del popolo
palestinese, è un problema drammatico. Lei sa meglio di me che sono
filo-israeliano fin sopra i capelli, anche perché sono cristiano
cattolico e di conseguenza sento tutte le colpe che ha la mia
religione nei confronti degli israeliani, poiché se c'è qualcuno
che ha distrutto questa civiltà è il cattolicesimo, il
cristianesimo, in se stesso. Nel '48 si è voluto inventare uno
Stato israeliano, e così si sono creati grossi problemi che
riguardano altri popoli che vivevano in quel territorio. E' inutile
nasconderlo!
A questo punto è evidente che né un'azione di pace né la
continuazione della guerra contribuiranno alla risoluzione del
problema. Quindi, a questo punto ci sembra giusto dire agli
israeliani di mettere fine alle ostilità, perché nonostante i loro
micidiali armamenti, la guerra non sarà risolutiva. A mio avviso
gli israeliani debbono avere il coraggio di mettersi attorno a un
tavolo, rinunciando alle loro pretese, per cercare di trovare una
soluzione ai problemi di quella tormentata regione.
E' evidente che gli israeliani, occupando la Cisgiordania, hanno
compiuto un atto che è contro il loro Stato costituito nel '48;
quindi a questo punto, bisogna che la soluzione sia globale e che
da parte di tutti gli Stati della zona
...
INTERRUZIONE
...
Questo lo sappiamo benissimo! I più grossi nemici dei
palestinesi, lo sappiamo tutti, sono gli arabi, non gli israeliani:
questo si sa benissimo. Non è mica una cosa che inventiamo.
Però, detto questo, non credo che gli israeliani facciano la
guerra per divertirsi, o perché devono provare armi nuove, o perché
le tecnologie più avanzate vanno anche provate sui campi di
battaglia (vedi l'esempio delle Malvine).
Gli israeliani, ripeto, devono sedersi intorno al tavolo delle
trattative con tutti gli arabi, con tutti gli interlocutori
possibili, per esempio la Giordania e l'Egitto, per cominciare a
discutere i problemi del Medio Oriente. Allo stato dei fatti, per
me e per l'Union Valdôtaine, gli israeliani, per l'azione che hanno
condotto, vanno condannati. Per questo noi votiamo questo ordine
del giorno, ma se ci saranno altri ordini del giorno, su altri
argomenti specifici e che siano di iniziativa di altre parti
politiche, noi non abbiamo paura di discuterli e di votarli.
Se l'iniziativa viene da sinistra o da destra non ha importanza,
però questa iniziativa si sappia prenderla, non si sia sempre e
soltanto a rimorchio di qualcuno.
Il Partito comunista fa paura per questo in Italia: perché è
l'unico che è capace di prendere iniziative; e, allora, gli altri
partiti nello Stato italiano sappiano prendere iniziative. Non
dobbiamo avere paura e non dobbiamo lasciare sempre fare al Partito
comunista, per poi criticarlo. Secondo noi, questo non è un metodo
molto corretto.
PRESIDENTE
: E' iscritto a parlare il Consigliere Pedrini;
ne ha facoltà.
PEDRINI - (Ind. - P.L.I.):
Io approvo in parte quello che
ha detto il Consigliere Tamone, perché lo trovo giusto; però mi
deve dare atto che egli ha detto delle cose molto esatte, ma in
questo ordine del giorno quelle cose non appaiono nemmeno, se non
schermate o vellutate; tutto è assai nebuloso. L'intervento di
Israele, io l'ho chiamato blitz, perché penso che Israele non sia
così fuori dalla realtà dei fatti mondiali da occupare in
permanenza il Libano. Posso dire che io non ho degli zii in Libano,
ma in quel paese ci sono stato tre volte, di cui due volte per due
mesi. Quindi ho conosciuto il Libano quando era un paese migliore
della Svizzera.
Oggi, purtroppo, succede quello che sta succedendo; non c'è
bisogno di richiamarci al '48, perché quella è la realtà dei fatti
e dobbiamo convenire.
Ripeto, in questo ordine del giorno, non c'è niente di quello
che giustamente ha detto il Consigliere Tamone, mentre, invece,
dichiaro che approverò a nome del Partito liberale l'ordine del
giorno presentato dalla Democrazia Cristiana.
PRESIDENTE
: E' isoritto a parlare il Consigliere Minuzzo;
ne ha facoltà.
MINUZZO - (P.S.D.I.):
Il collega Pedrini ha definito il
documento molto vellutato e siccome il mio Partito ha sottoscritto
questo documento, lo ha indirettamente accusato.
Tengo a sottolineare che non avendo potuto partecipare alla
Conferenza dei Capigruppo che hanno steso questo ordine del giorno,
in quanto impegnato in altra Commissione, quando mi è stato
sottoposto il documento e ho visto che era stato firmato da
numerosi colleghi Capigruppo, per i motivi che ha, molto
egregiamente, esposto il collega Tamone, ho ritenuto di
sottoscriverlo, perché non si può, sempre e comunque, presentare
dei documenti a misura propria.
Ritengo che qualche volta si debba andare ad una mediazione; a
volte abbiamo visto cedere il Partito Comunista su altri ordini del
giorno ed il collega Tamone ha detto che quando le iniziative sono
state prese da altri partiti, è stato il Partito Comunista che si è
aggregato.
In questo caso penso che non si tratti assolutamente di
aggregazione, in quanto c'è stata una Conferenza dei Capigruppo che
ha discusso a lungo, così mi risulta. Osservo che a non firmare
questo ordine del giorno sono stati la Democrazia Cristiana, il
Partito Liberale e, forse, il collega Berti, non riesco a decifrare
bene le firme. La firma del PSDI su questo ordine del giorno non va
nella direzione, non sto a ripetermi, che ha esposto il collega
Tamone.
Ribadisco infine che non ho potuto partecipare alla conferenza
dei Capigruppo perché impegnato in altra Commissione.
PRESIDENTE:
La parola al Consigliere Nebbia; ne ha
facoltà.
NEBBIA - (P.S.I.):
Io vorrei illustrare la nostra
posizione e i motivi per i quali abbiamo firmato questa
mozione.
Innanzitutto, voglio chiarire che la nostra posizione è molto
simile, cioè sostiene nei limiti delle possibilità, quella del
Partito Laburista israeliano. Bisogna ricordare che il Governo
israeliano si regge su una esigua maggioranza, che è sostenuto,
anzi è condizionato dal partito estremista religioso che
addirittura (la cosa può sembrare ridicola ma credo che l'abbiate
letto tutti) vuole condizionare anche l'orario dei trasporti aerei
israeliani per lasciare il sabato libero.
Comunque, ripeto, la nostra posizione è analoga a quella del
Partito Laburista che, per quanto riguarda i rapporti fra Israele e
gli stati vicini, intende fare una politica totalmente diversa da
quella che, purtroppo, oggi sta facendo il Governo Begin.
Noi siamo contrari al barbaro metodo della guerra, e pensiamo
che il progetto sionista iniziale, che è quello che nel '48 ha
portato alla creazione dello Stato di Israele e che si basava
sull'ipotesi di collaborazione tra arabi ed ebrei, sia il progetto
migliore: si deve, quindi, evitare di ricorrere alla guerra come
strumento per dirimere i contrasti tra i popoli. Non voglio dire
altre cose.
Proporrei, per fare in modo che la posizione del Consiglio
regionale sia unitaria su un argomento così delicato, di accettare
gli emendamenti presentati dalla Democrazia Cristiana con un
ulteriore piccolo emendamento con il quale si propone di cancellare
al 1° comma, per evitare la ricerca inutile delle cause, altrimenti
dovremmo tornare indietro di secoli se non di millenni, l'inciso
"provocato dall'intervento militare israeliano in quel paese" e
anche l'aggiunta proposta dal Consigliere Fosson "conseguenti e
continui atti di terrorismo".
Per il resto si possono accettare, almeno per quanto ci
riguarda, gli emendamenti successivi proposti dal Consigliere
Fosson. Su un testo che presenterà alla Presidenza del Consiglio
renderò più chiare queste cose.
PRESIDENTE
: E' iscritto a parlare il Consigliere
Carlassare; ne ha facoltà.
CARLASSARE
-
(Dem. Prol. - Nuova Sin.):
Io ho
firmato questo ordine del giorno non perché rappresenti il mio
pensiero, ma perché rappresenta una mediazione accettabile rispetto
ai miei convincimenti, tenendo presente che, se vogliamo assumere
una nostra presa di posizione, doverosa, anche se siamo un piccolo
Consiglio regionale di una piccola Regione e fortunatamente lontana
da queste cose, non dobbiamo esimerci dall'esprimere almeno quelli
che dovrebbero essere i nostri intendimenti, i nostri auspici,
perché non avvengano certi fatti e si risolvano certe situazioni
drammatiche.
Dicevo che, se noi andiamo alla ricerca di tutte le cause e di
tutti gli effetti delle guerre, delle guerriglie e degli scontri
che ci sono sulla faccia della terra in questo momento, faremmo un
elenco lungo diecine di pagine, perché abbiamo situazioni di
guerriglia, di sterminio, di massacro praticamente in tutti i
continenti, sotto tutte le latitudini del nostro pianeta.
Così come, se noi sviluppiamo un minimo di analisi sulla
situazione che stanno vivendo la Palestina e il Medio Oriente (io
non sono mai stato in Libano nè sono mai stato in Palestina, però
solo dai libri di scuola capisco che il problema non è nato nel
1948, ma molto prima) possiamo affermare che il problema non
riguarda solo gli arabi e gli israeliani, ma, per esempio, anche i
cristiano-maroniti, i sunniti ed altre sette religiose arabe in
conflitto tra loro da secoli.
Sappiamo che il problema israeliano, non in termini statali; ma
in termini di popolazioni che sono rientrate nella Palestina, la
terra promessa per lo meno secondo un'ottica europea, risale almeno
all'inizio del secolo, se non prima.
Dobbiamo anche dire, a questo punto, e mi spiace che non sia
presente il Consigliere Pedrini, che sarebbe opportuno che noi ci
assumessimo tutte le nostre responsabilità di bravi europei ariani,
poiché a determinare questo flusso di popolazioni ebree sono stati
i vari Pogroms succedutisi in Europa.
Noi gli ebrei li abbiamo massacrati sempre, visto poi che i
Pogroms durante l'ultima guerra ci sono stati un po' dappertutto;
secondo me è stata un'operazione per salvarsi la coscienza quella
di inventare a tavolino uno Stato che si è stabilito storicamente
dovesse appartenere agli ebrei; in sostanza abbiamo favorito le
emigrazioni di queste popolazioni, ce le siamo tolte dai piedi, e
così, di questa operazione hanno fatto le spese le varie
popolazioni stanziate da secoli in questi territori, assegnati allo
Stato d'Israele.
Se noi andiamo a leggere le Sacre Scritture, e tu, collega
Tamone le conosci meglio di me, vediamo che ci sono i semiti ma ci
sono anche i camiti, per cui è difficile stabilire un confine tra
gli uni e gli altri. Sappiamo che Abramo aveva dei figli legittimi,
ma aveva che dei figli illegittimi, per cui diventa difficile
stabilire se le discendenze di uno o le discendenze di un altro
abitavano un paese piuttosto che un altro.
Sono d'accordo con il Consigliere Nebbia quando dice che non si
deve risalire indietro nel tempo, per secoli, ma che si deve
trovare il modo di far convivere queste genti in modo pacifico,
senza che un popolo abbia il sopravvento e che finisca col creare
condizioni di terribile sfruttamento nei confronti di altre
popolazioni. Se noi abbiamo la volontà, non di fare un'escursione
storica, ma semplicemente di leggere i giornali, i reportages -
visto che non tutti hanno la fortuna o la voglia di farsi il viaggi
nel Libano, in Palestina - per vedere le condizioni di vita nelle
zone dove sono concentrati i profughi palestinesi, forse riusciremo
anche a capire quali sono le molle che possono spingere a
determinate reazioni, che però non sono le reazioni che vengono
giustificate dalle rappresentanze politiche ufficiali dei
palestinesi.
L'OLP ha sempre condannato i sequestri di persona, ha sempre
condannato gli interventi di sabotaggio, ha sempre condannato gli
atti di pirateria sugli aerei.
Quindi, il problema, in questo momento, non è quello di prendere
a questo proposito posizione contro tutte le situazioni di
violenza, e ricordo che quando sono stati proposti gli ordini del
giorno sull'Afghanistan sono stato felice di votarli, ritenendo che
sia inacettabile l'intervento di una grande potenza, direttamente o
indirettamente, coi carri armati o no, in ogni parte del mondo. Per
la stessa ragione quando sono stati fatti gli ordini del giorno
sulla Polonia io li ho votati.
Io ritengo che in questo caso l'elemento prevalente, che non
annulla però tutti gli altri, sia l'intervento armato di Israele
che, se fa un blitz, lo fa perché vuole sterminare tutti quelli che
sono gli obiettivi dei suoi nemici, ed infatti sta facendo dei
bombardamenti massicci sulle città, dopo aver lanciato dei
volantini che danno due ore di tempo alla popolazione per
abbandonare le loro case.
Ora, genocidio non significa viaggiare con la pistola e sparare
ad uno ad uno; questo è un sistema antico. Adesso è molto più
facile rasare al suolo intere città con le bombe. E' genocidio
anche questo.
Per cui io invito il Consiglio ad esprimere voto favorevole su
questo ordine del giorno ritenendo che, con tutti i problemi che ci
sono da discutere e tutte le cose da approfondire, se vogliamo,
l'elemento prevalente su cui bisogna prendere posizione in questo
momento sia l'intervento armato d'Israele nel Libano contro i
palestinesi e contro i libanesi: le bombe non fanno molta
distinzione quando vengono lanciate sulle città.
PRESIDENTE
: E' iscritto a parlare il Consigliere Berti;
ne ha facoltà. Io ricordo al Consigliere Berti che il Consigliere
Nebbia ha presentato dopo il Consigliere Fosson, ulteriori varianti
di cui il suo intervento vorrà tenere conto.
BERTI - (Art. e Comm. Vald.):
Io ieri non ho votato
quest'ordine del giorno proposto dal Partito comunista, in quanto
non l'ho ritenuto confacente alle vere realtà createsi in questi
ultimi giorni nella guerra. Quindi, sono d'accordo con quanto
esposto dal collega Fosson e con gli emendamenti proposti dal
Consigliere Nebbia.
PRESIDENTE
: La parola al Consigliere Lustrissy; ne ha
facoltà.
LUSTRISSY - (D.P.):
Vista la discussione che si è
verificata sul testo dell'ordine del giorno concordato ieri tra i
Capigruppo e che noi abbiamo sottoscritto, e le proposte di
emendamento che sono state presentate, chiederei una breve
sospensione del Consiglio.
Se si trattasse di un solo emendamento, la questione sarebbe
facilmente risolvibile, ma trattandosi di più emendamenti,
trattandosi di una questione politica estremamente delicata che va
oltre le esigenze normali di dibattito del Consiglio per la sua
estrema importanza, io proporrei questa sospensione proprio per
trovare la possibilità di esprimere un ordine del giorno
unitario.
Vorrei fare anche un'osservazione sulla base della discussione
che è stata fatta. Esiste nel diritto internazionale un principio
che ha delle regole e deve essere sempre e comunque rispettato e
che l'ONU, già in diverse occasioni, ha tentato di far osservare
però con poco successo. Si tratta del diritto di inseguimento del
paese offeso in territorio straniero per eliminare le possibilità
dirette di offesa nei suoi confronti; tale diritto, però, deve
essere limitato all'eliminazione delle cause delle offese ricevute.
In questo caso mi pare che l'offensiva israeliana, seppur
legittimata da atti di aggressione continua e di guerriglia, avesse
come obiettivo la neutralizzazione di queste situazioni nel
territorio di un paese vicino che aveva dato ospitalità a questa
attività terroristica.
In effetti, non dobbiamo nasconderci il fatto che il Libano, la
piccola Svizzera del Medio Oriente, a causa forse del troppo
benessere, a causa forse di situazioni non sempre ben analizzate, è
diventato in questi ultimi anni un territorio dove si contendono
dei diritti che vanno al di là di situazioni contingenti, qual è la
libera sovranità del Paese. Il Libano ha ospitato, e continua ad
ospitare, organizzazioni di terrorismo che offendono i paesi
vicini. Questo è un dato incontrastato, per cui è stata legittima
la reazione di Israele. Su questo credo che tutti siano
d'accordo.
Però la sopravvivenza del popolo palestinese credo che sia un
altro principio affermato da tutti i paesi, anche del mondo
occidentale, compresa l'Italia che in più occasioni ha riconosciuto
e ha legittimato questa azione volta al riconoscimento politico e
all'esistenza stessa di un popolo.
Ora, questa attività di neutralizzazione delle offese di Israele
si sta trasformando in una guerra di conquista, ed è questo che ci
preoccupa. Qua non si tratta più di difendere legittimamente i
propri confini o il proprio territorio; si stanno massacrando delle
popolazioni, si è andati oltre le intenzioni delle dichiarazioni
che sono state fatte dai responsabili dell'azione militare e,
quindi, ci sono delle grosse preoccupazioni.
Ci troviamo di fronte ad un'azione militare di vaste proporzioni
che mira, soprattutto, non alla neutralizzazione di una attività
che nuoceva al popolo israeliano, ma ad obiettivi ben più grossi.
Di questo ci dobbiamo rendere conto.
Per cui, io insisto per la sospensione del Consiglio affinché si
possa trovare un'espressione unitaria su questo problema.
PRESIDENTE
: E' iscritto a parlare il Consigliere De
Grandis; ne ha facoltà. Poi, eventualmente, siccome l'ordine del
giorno modificato dal Consigliere Nebbia penso potrebbe trovare la
convergenza delle opinioni, se il Consiglio è d'accordo, si
potrebbe procedere alla sospensione proposta dal Consigliere
Lustrissy.
La parola al Consigliere De Grandis; ne ha facoltà.
DE GRANDIS - (P.R.I.):
Io ho firmato questo ordine del
giorno perché non ho letto dietro le parole tutta una serie di
considerazioni o di obiettivi che non fossero chiari attraverso
quello che era stato detto.
Confermo questo mio convincimento: si tratta di un documento che
vuole soltanto condannare la guerra come metodo per risolvere le
questioni e le controversie di carattere internazionale.
Mi sembra estremamente pericoloso volere rivedere dalle origini
tutta quella che è la questione del Medio Oriente. Questo
implicherebbe, allora, un discorso ancora più ampio che riguarda la
situazione di tutto il nostro mondo. Dovremmo addirittura rimettere
in discussione quali sono i rapporti che devono esistere tra gli
uomini, come devono essere regolati per rivedere tutto il nostro
comportamento "civile", se così lo si può chiamare, da quando la
storia ci fa sapere quello che è avvenuto nel passato.
Mi sembra, invece, che dovremmo essere attenti a un particolare,
indipendentemente dal fatto che ognuno di noi possa essere
politicamente e socialmente più vicino alla parte araba, o più
vicino alla parte israeliana: non possiamo assolutamente pensare
che gli atti di terrorismo che abbiamo comunque e sempre condannato
possano essere la legittimazione di un atto di guerra e di una
decisione di guerra di uno Stato. Così come dobbiamo essere
particolarmente attenti al fatto che non è pensabile che questa sia
stata una ritorsione improvvisa, addirittura di carattere emotivo
da parte di Israele, per l'uccisione e il ferimento gravissimo
dell'ambasciatore israeliano a Parigi.
Un'azione di guerra di questo tipo, e non bisogna essere degli
strateghi per capirlo, era pronta da molto tempo. Si aspettava
soltanto l'occasione propizia per metterla in atto. Se poi questa
occasione propizia sia stata quella più idonea per passare
all'azione è un fatto del tutto secondario. Sta di fatto che quella
era un'azione preparata. Noi, contro i rischi che uno Stato, per
quanto diritto abbia di difendersi e di tutelare i propri
cittadini, possa porsi sul piede di guerra e tenersi pronto in
questo modo ad aggredire un paese vicino, lo dobbiamo considerare
un fatto di grandissima gravità e che coinvolge tutti.
Ragion per cui io ritengo che l'ordine del giorno, al di là del
cambiamento di qualche parola che ha poco significato, secondo me,
di fronte al succo della questione e alla gravità della situazione,
debba essere votato.
Così come non ritengo che sia da considerare il fatto che noi
siamo un piccolo Consiglio regionale. Le risoluzioni dell'ONU, che
credo tutti noi condividiamo, non trovano efficace rispondenza nei
fatti, non trovano applicazione. Ebbene, io credo che tutti i
cittadini, e tutti i piccoli Consigli regionali, piccoli, grandi e
grandissimi, dovrebbero essere con questi atti, che possono
sembrare di poco valore e di poca efficacia, il sostegno alle
risoluzioni dell'ONU.
Per questo motivo io ritengo che l'ordine del giorno abbia un
suo valore, abbia una sua efficacia e debba essere votato dal
Consiglio. Condivido poi l'opinione del Consigliere Lustrissy di
sospendere un attimo la seduta per accordarsi sulla stesura
definitiva in modo che ci sia un voto unanime sul documento.
PRESIDENTE
: Sono ancora iscritti i Consiglieri Mafrica e
Voyat prima della sospensione. La parola al Consigliere Mafrica; ne
ha facoltà.
MAFRICA - (P.C.I.):
Voglio innanzitutto smentire che
questo ordine del giorno sia stato presentato ai colleghi in modo
da trarli in inganno, per fare passare posizioni che il Consigliere
Pedrini ha definito filo-sovietiche.
Non era assolutamente questa l'intenzione, basta leggere il
testo, e mi sembra anche non risponda al vero, per l'attività che
il nostro Gruppo fa in questo Consiglio, il rilievo che si fa
sull'ordine del giorno, cioè che sia favorevole a una certa parte.
E', direi anzi, completamente falso, perché prima di tutto noi come
Gruppo prendiamo posizione ogni volta che c'è un fatto grave nel
mondo e condanniamo gli interventi di tutte le parti, compresa
l'Unione Sovietica; non è che abbiamo alcuna difficoltà in questo
senso. Inoltre, non aspettiamo ordini da nessuno per prendere delle
iniziative, perché abbiamo, come organizzazione e come persone, la
capacità di ascoltare e di vedere quello che capita nel mondo.
Questa è la risposta a una polemica che ha voluto iniziare il
Consigliere Pedrini. Io credo che l'ordine del giorno sia
sufficientemente rispondente alla realtà dei fatti che hanno
illustrato abbastanza bene alcuni Consiglieri; ad esempio, siamo
d'accordo con le osservazioni fatte adesso da De Grandis, quando
diceva che non si può accettare la guerra in quanto tale come
risposta a più o meno reali atti di terrorismo.
Oggi il problema è quello di riuscire a interrompere la guerra,
a far ritirare le truppe israeliane dal Libano e avviare la
trattativa.
In questo senso io credo che il Consiglio regionale, con la
sospensione proposta che accettiamo anche noi, possa arrivare a un
ordine del giorno che risponda a questi fini e che sicuramente può
rappresentare la volontà di pace della popolazione valdostana.
PRESIDENTE
: Il Consigliere Voyat ha la parola, poi
sospendiamo per trovare l'accordo su questo ordine del giorno.
VOYAT - (U.V.):
Molto brevemente e bene il Consigliere
Tamone ha spiegato qual era la posizione dell'Union Valdôtaine ed
io vorrei ribadire che per casi di guerra non c'è giustificazione,
perché in questo caso parlare di blitz o di raid, sinceramente,
come è stato detto, è una cosa fuori luogo. Ritengo che, se si vuol
parlare di giustificazione ad un intervento armato, si potrebbe
dire che si è reagito con un colpo di pistola ad uno schiaffo; per
lo Stato italiano, non potrebbe essere giustificato questo
intervento da parte israeliana, nemmeno per il fatto che si siano
scoperti dei campi di addestramento delle Brigate rosse nel
Libano.
Per quanto diceva Carlassare, e cioè che Israele è stata
istituita sulla carta, io direi che tutti gli Stati, purtroppo,
sono fatti da disegni sulle carte geografiche, oppure dalle guerre.
E purtroppo non si tiene conto mai di quella che è l'intenzione,
l'interesse e la volontà della popolazione esistente di un certo
territorio. La cosa che veramente amareggia di più l'Union
Valdôtaine è che in tutti questi mesi di dibattito, in particolare
in occasione della guerra nelle isole Falkland, o Malvine che dir
si voglia, mai nessuno si sia preoccupato di chiedere l'opinione di
questa piccola popolazione di circa 2000 persone e la loro volontà.
Gli Stati sono divisi fra Argentina e Inghilterra, senza tener
conto degli abitanti del posto.
Se altri partiti vogliono presentare ordini del giorno su altre
situazioni nel mondo, ci troveranno sempre disponibili a discutere
e a votare.
Noi ci impegneremo, da parte nostra, a presentare un ordine del
giorno, che può valere per tutte queste situazioni, in cui si
ribadisca soprattutto il principio che si deve innanzitutto tener
conto delle popolazioni che abitano nei luoghi in cui avvengono
questi conflitti.
PRESIDENTE
: Allora, colleghi Consiglieri, ritengo, come è
stato detto da alcuni di voi, che l'importanza dell'argomento
consigli un ordine del giorno che possa essere votato da tutti; per
tale motivo è opportuno sospendere la seduta per trovare un
accordo.
Pertanto, la seduta è sospesa per alcuni minuti.
PRESIDENTE
: Colleghi Consiglieri, riprendono i lavori.
L'ordine del giorno su cui è stato trovato un accordo, è il
seguente. Io ve lo leggo, poi ne faremo fare delle copie sia per la
stampa, sia per i Consiglieri.
Il Consiglio regionale della Valle d'Aosta
fortemente preoccupato per l'apertura di un nuovo conflitto nel
Libano, che si aggiunge al permanere di fonti di tensione in altre
parti del mondo
esprime
la propria ferma condanna al recente e pericoloso atto di forza
del governo israeliano
chiede
al Governo italiano di intervenire in tutte le sedi affinché si
ottenga il ritiro immediato delle truppe israeliane e si avvii una
trattativa tra tutte le parti interessate (Paesi Arabi, Israele,
OLP)
auspica
che si giunga ad un accordo che, attraverso il riconoscimento
all'esistenza e all'indipendenza del popolo palestinese e di tutti
gli stati della regione, metta fine ad un conflitto ormai
permanente e sempre più carico di rischi per la pace mondiale.
PRESIDENTE:
Questo il testo definitivo concordato; lo
metto in approvazione per alzata di mano.
ESITO DELLA VOTAZIONE
Presenti, votanti e favorevoli: 22
Il Consiglio approva all'unanimità
PRESIDENTE:
L'ordine del giorno sarà inviato, ovviamente,
al Governo italiano, a cui si chiede di intervenire, e
all'Ambasciatore israeliano; sarà, inoltre, trasmesso alla
stampa.
Colleghi Consiglieri, continuando la trattazione dell'ordine del
giorno in base al programma che ci siamo fatti stamattina, faccio
presente che deve essere ora affrontato il disegno di legge che è
stato iscritto con telegramma all'ordine del giorno della seduta di
oggi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK