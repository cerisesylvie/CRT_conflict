Consiglio Regionale della Valle d'Aosta - Oggetto del Consiglio n. 2619 del 11 giugno 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque pubbliche
ENERGIA
Energia idroelettrica
Precedente
Successivo
Resoconto integrale del dibattito dell'aula
Oggetto del Consiglio n. 2619 del 11 giugno 1997 - Resoconto
SEDUTA ANTIMERIDIANA DELL'11 GIUGNO 1997
OGGETTO N. 2619/X Subconcessione in via di sanatoria e per la
durata di anni trenta decorrenti dal 1° giugno 1991 (data di
entrata in esercizio dell'impianto), alla Casa ospitaliera del Gran
San Bernardo, di derivazione d'acqua dal Torrente Barasson, in
Comune di Saint-Oyen, ad uso idroelettrico.
Deliberazione Il Consiglio
Premesso che con domanda in data 23 aprile 1996 corredata dallo
stato di consistenza a firma ing. Andrea Paillex, il canonico Paul
Bruchez, per conto della Casa Ospitaliera del Gran San Bernardo ha
chiesto all'Amministrazione regionale la subconcessione, in via di
sanatoria, di derivare dal torrente Barasson, in comune di
Saint-Oyen, moduli max 0,30 e medi 0,27 di acqua per produrre, sul
salto di metri. 139,60, la potenza nominale media di KW. 36,95.
Tenuto presente che:
- il Magistrato per il Po di Parma, con nota prot. n. 10363 in
data 24 giugno 1996, ha rilasciato il proprio nullaosta nei
riguardi idraulici per l'ammissione ad istruttoria della domanda di
cui si tratta;
- l'Autorità di Bacino del fiume Po di Parma, con nota prot. n.
3695 in data 12 luglio 1996, ha dichiarato di non avere
osservazioni o rilievi da esprimere in merito;
- con nota prot. 5279/5 LL.PP. è stato chiesto all'ENEL -
Compartimento di Torino, di esprimere il proprio parere, ai sensi
dell'articolo 18 del D.P.R. 342/1965;
- l'avviso di presentazione della domanda 23 aprile 1996 della
Casa Ospitaliera del Gran San Bernardo è stato pubblicato sul
Foglio Annunzi Legali della Valle d'Aosta n. 25 in data 4 settembre
1996 e riprodotto nel n. 257 della Gazzetta Ufficiale della
Repubblica Italiana (foglio inserzioni) in data 2 novembre 1996
senza dar luogo alla presentazione di domande incompatibili e
concorrenti;
- con ordinanza n. 212 in data 3 dicembre 1996 dell'Assessore ai
Lavori Pubblici è stato disposto il deposito della domanda e del
relativo progetto presso l'Ufficio Concessioni Acque
dell'Assessorato dei Lavori Pubblici della Regione per 15 giorni
consecutivi, decorrenti dal 12 dicembre 1996 a disposizione di
chiunque intendesse prenderne visione nelle ore d'ufficio;
- copia dell'ordinanza è stata affissa per il predetto periodo
di 15 giorni all'Albo Pretorio del Comune di Saint-Oyen e copia
della medesima è stata inviata al Consorzio per la Tutela,
l'Incremento e l'Esercizio della Pesca in Valle d'Aosta; al
Magistrato per il Po di Parma; al Ministero dei LL.PP.; alla
Sezione Idrografica del Po di Torino; all'Associazione
d'Irrigazione Est-Sesia di Novara; all'Associazione d'Irrigazione
dell'Agro all'Ovest del Sesia di Vercelli; all'Assessorato
dell'Agricoltura, Forestazione e Risorse Naturali, Servizio
S.I.D.S. e Servizio Forestazione; all'Assessorato dell'Ambiente,
Servizio Tutela dell'Ambiente; alla Prima Direzione del Genio
Militare di Torino; all'E.N.E.L. - Compartimento di Torino;
all'Assessorato del Turismo, Sport e Beni Culturali Ufficio
Sovraintendenza; all'Autorità di Bacino del fiume Po di Parma;
all'Assessorato dell'Industria e Commercio, Servizio Energia ed
alla Casa Ospitaliera del Gran San Bernardo.
- la pubblicazione presso il Comune di Saint-Oyen, come risulta
dal referto in calce all'ordinanza è avvenuta regolarmente ed ha
dato luogo alla presentazione dei seguenti esposti:
\ Note delle associazioni irrigue Est-Sesia di Novara ed
Ovest-Sesia di Vercelli con le quali, a salvaguardia delle
dotazioni idriche del Naviglio d'Ivrea, del Canale Depretis e del
Canale Farini, chiedono che nel disciplinare di subconcessione
vengano inserite le seguenti prescrizioni:
a) il manufatto di derivazione dovrà essere dotato di apposito
edificio idoneo alla misura della portata assentita;
b) le manovre di invaso e di svaso del canale di carico della
centrale dovranno essere attuate con una gradualità tale da evitare
turbamenti del regime idraulico del corso d'acqua pubblica.
\ Nota dei sigg. Conta Arnaldo, Franco e Rita, nella quale i
medesimi fanno presente che, presi contatti con il priore Paul
Bruchez, Amministratore della Casa Ospitaliera del Gran San
Bernardo, sono venuti a conoscenza che la condotta forzata
dell'impianto è costituita dalla vecchia tubazione risalente agli
inizi degli anni '50, destinata allora ad uso irrigazione a pioggia
e che la suddetta condotta interseca l'immobile ad uso casa civile,
dal lato ovest al lato sud, comportando, in caso di rottura o
perdita della tubazione, gravi danni all'immobile stesso ed
eventualmente alle persone. Rilevano inoltre che il passaggio della
condotta costruita ad uso irrigazione sul mappale 171 del Fg. IV
del comune di Saint-Oyen era stato concesso di comune accordo con
la possibilità, da parte del proprietario del suddetto mappale, di
prelevare una minima parte dell'acqua per irrigare il prato ed il
giardino, prima che su di esso venisse costruito l'immobile.
Considerato il fatto che la tubazione ha cambiato la sua
destinazione e tenuto conto dell'usura pluridecennale di
quest'ultima, i proprietari sono disponibili a concedere il
passaggio alla tubazione su un tragitto alternativo che non
intersechi gli immobili esistenti.
\ Nota dei Sigg. Forré Carla, Guido e Francescato Gino,
comproprietari del fabbricato sito in via Pellissier n. 8 del
Comune di Saint-Oyen, contraddistinto in mappa con i numeri 180 e
167 del Fg. IV, i quali evidenziano che al piano seminterrato di
detto fabbricato passa la tubazione della condotta forzata di
adduzione dell'acqua dell'impianto, un tempo destinato
all'irrigazione a pioggia dei fondi di proprietà della Casa
Ospitaliera del Gran San Bernardo. Detta destinazione è di recente
mutata, con un utilizzo continuo della condotta e non più come
prima, limitato a pochi periodi durante l'anno, per l'irrigazione.
In siffatta situazione, gli esponenti, osservato come nella domanda
della Casa Ospitaliera del Gran San Bernardo e nei documenti alla
stessa allegati, non risulta menzionata la situazione di fatto,
evidenziano come detta condotta, con la vetustà della tubazione e
con la carenza di manutenzione, costituisce di per sé, quantomeno
nella parte che attraversa la proprietà degli istanti, un costante,
serio e grave pericolo per la sicurezza delle persone e delle loro
abitazioni, il tutto come più compiutamente evidenziato nella
relazione dell'ing. Asiatici, allegata alla nota di cui si tratta e
richiedono che, in ogni caso, la subconcessione non venga
rilasciata se non all'essenziale condizione che la tubazione della
condotta forzata venga spostata altrove e più non occupi o comunque
interessi, neppure in parte, il fabbricato di proprietà degli
esponenti, perciò gli stessi, a detto particolare fine, si
oppongono all'accoglimento della domanda così come proposta il 23
aprile 1996 dalla Casa Ospitaliera del Gran San Bernardo.
\ Nota del C.M.F. di Saint-Oyen con la quale il sig. Deffeyes,
presidente pro-tempore del consorzio, segnala che il C.M.F.
gestisce l'irrigazione su tutto il territorio comunale utilizzando,
per buona parte, l'acqua del torrente Barasson, prelevata a monte
della derivazione della Casa ospitaliera, che raggruppa tutti gli
antichi diritti dei vari canali che derivavano nel corso degli anni
lungo l'asta torrentizia. Pertanto chiede che la subconcessione sia
subordinata e non porti pregiudizio all'uso irriguo.
\ Nota del sindaco del comune di Saint-Oyen con la quale vengono
trasmesse le note di cui sopra e fatta rilevare l'importanza che
vengano salvaguardati e garantiti i diritti irrigui gestiti dal
Consorzio di Saint-Oyen, nonché mantenuto il minimo deflusso vitale
nel torrente Barasson, tenuto conto che lo stesso attraversa
l'abitato di Saint-Oyen, con la precisazione che, per la
realizzazione di eventuali opere di presa ed in alveo o di
spostamento di condotta, dovranno essere richiesti i relativi
permessi edilizi.
Rilevato che il canale di derivazione, come stabilito nel
disciplinare di subconcessione, dovrà essere dotato di paratoia
regolabile in modo da garantire che non entri nella derivazione una
quantità d'acqua superiore a quella di concessione ed inoltre,
poiché l'impianto è del tipo ad acqua fluente, in quanto la vasca
di carico serve esclusivamente alla regolazione della portata ed è
di dimensioni modeste, non sono da temere turbamenti al regime
idraulico del corso d'acqua. Comunque, a maggior tutela delle
dotazioni idriche preesistenti, poste a valle della derivazione, le
precisazioni di cui agli esposti sopra citati delle Associazioni
Irrigue, sono state inserite nel disciplinare di subconcessione. In
merito agli esposti dei Sigg. Conta e dei sigg. Forré e
Francescato, tendenti entrambi alla tutela dell'incolumità delle
persone ed alla sicurezza delle loro abitazioni, ritenendo
ammissibile la richiesta dello spostamento della condotta forzata,
affinché la medesima non occupi e non interessi più i fabbricati e
le proprietà degli esponenti, apposita clausola impositiva è stata
inserita nel disciplinare di subconcessione. Per quanto riguarda la
nota del C.M.F. di Saint-Oyen, poiché la derivazione d'acqua ad uso
irriguo avviene a monte della presa della casa Ospitaliera del Gran
San Bernardo, quest'ultima non può essere di pregiudizio alla
prima. Non si è ritenuto, quindi, di dover inserire apposita
clausola cautelativa nel disciplinare di subconcessione, essendo
comunque già prevista la tutela delle utenze preesistenti e
regolarmente precostituite. In merito alla nota del sindaco di
Saint-Oyen, si rileva che il MDV del torrente Barasson, a valle
dell'opera di presa della Casa Ospitaliera, è stato correttamente
calcolato ed imposto nel disciplinare di subconcessione.
Visto altresì che la visita locale d'istruttoria è regolarmente
avvenuta il 17 gennaio 1997 ed alla medesima, oltre ai funzionari
dell'Ufficio Concessioni Acque dell'Assessorato dei Lavori
Pubblici, sono intervenuti i signori: Deffeyes Mario, sindaco del
comune di Saint-Oyen, Bagnod Paolo del Servizio Tutela
dell'Ambiente dell'Assessorato regionale dell'Ambiente ed il
canonico Paul Bruchez, legale rappresentante della Casa Ospitaliera
del Gran San Bernardo, il quale ha preso atto degli esposti
presentati ed ha ribadito la propria disponibilità allo spostamento
della condotta forzata, così come richiesto negli stessi. I
convenuti, di comune accordo, hanno rinunciato ad effettuare il
sopralluogo alle località interessate dalla derivazione, in quanto
a tutti conosciute e rispondenti, di massima, alle rappresentazioni
grafiche di progetto.
Tenuto inoltre presente che:
- l'acqua viene derivata dal torrente Barasson a quota 1478,20
m.s.m., tramite una piccola traversa a forma di canale rettangolare
che attraversa circa due terzi dell'alveo del torrente;
- il canale interrato prosegue fino alla vasca di carico, sulla
riva sinistra del corso d'acqua, che occupa una superficie di 5,60
mq., è in cls. ed è coperta da una solettina. La vasca è
ispezionabile attraverso una porta in lamiera ed un chiusino in
ghisa;
- dalla vasca si diparte la condotta forzata costituita da una
tubazione in acciaio del diametro di 125 mm. che collega
all'edificio di produzione, che è installato in un vecchio
fabbricato ad uso officina, situato a Château Verdun;
- le opere esistenti, dalla derivazione alla condotta, sono
state realizzate parecchi anni addietro per l'irrigazione a pioggia
dei terreni di proprietà della casa Ospitaliera e successivamente
modificate per la realizzazione della centralina idroelettrica, che
è entrata in esercizio nel mese di giugno del 1991;
- dopo l'utilizzazione, l'acqua viene integralmente restituita
al torrente Barasson;
- il dislivello fra il pelo morto dell'acqua nella vasca di
carico, a quota 1474,60 m.s.m. e quello del canale di restituzione,
a valle dei meccanismi motore, a quota 1335 m.s.m., è di metri.
139,60. In conseguenza la potenza nominale media annua
dell'impianto, per la portata media di moduli 0,27, risulta: 27 x
139,60: 102 = KW. 36,95.
Rilevato, quindi, in considerazione di quanto sopra esposto
che:
1) la derivazione appare tecnicamente ed economicamente
ammissibile;
2) la quantità d'acqua da derivare, nella misura di moduli max.
0,30 e medi 0,27, si può subconcedere, avendo riguardo delle
condizioni locali, delle utenze preesistenti e della specie di
derivazione realizzata;
3) l'opera di presa e le successive condotte, tenuto conto delle
clausole imposte nel disciplinare di subconcessione a tutela dei
diritti dei terzi (che prevedono il rifacimento e spostamento della
condotta forzata), sono tecnicamente approvabili e sono innocue
agli interessi pubblici;
4) la restituzione delle acque avviene integralmente senza
pregiudizio dei diritti dei terzi;
5) il minimo deflusso vitale è stato correttamente calcolato
secondo i criteri stabiliti dalla deliberazione consiliare n.
1193/X in data 22 febbraio 1995 ed ammonta a 14 litri/secondo;
6) la derivazione corrisponde alla razionale utilizzazione del
torrente Barasson ed è compatibile con il buon regime idraulico,
senza che occorrano, oltre a quelle inserite nel disciplinare di
subconcessione, speciali garanzie a tutela di detto regime;
7) per l'uso della derivazione non sono temibili inquinamenti
delle acque e quindi non occorrono particolari cautele al
riguardo.
Visto infine che il Magistrato per il Po di Parma, con nota n.
5563 del 7 aprile 1997 ha rilevato che l'istruttoria è stata
regolarmente espletata ed ha espresso parere favorevole
all'accoglimento della richiesta di subconcessione, sotto
l'osservanza delle condizioni espresse nel sottoriportato schema di
disciplinare;
Visto lo Statuto speciale per la Valle d'Aosta, promulgato con
legge Costituzionale n. 4 del 26 febbraio 1948 e successive norme
di attuazione;
Vista la Legge regionale n. 4 del 8 novembre 1956;
Vista la Legge n. 36 del 5 gennaio 1994;
Vista la deliberazione del Consiglio regionale n. 1193/X in data
22 febbraio 1995 ed in esecuzione della medesima;
Visto il parere favorevole rilasciato dal titolare delle
funzioni di responsabile del Servizio Assetto e Tutela del
Territorio nell'ambito dell'Assessorato dei Lavori Pubblici, ai
sensi dell'articolo 72 della legge regionale n. 3/1956 e successive
modificazioni e del combinato disposto dagli articoli 13 comma 1,
lettera e) e 59, comma 2 della legge regionale 45/1995, in ordine
alla legittimità della presente deliberazione;
Delibera
1) di subconcedere, in via di sanatoria e per la durata di anni
trenta decorrenti dalla data di entrata in esercizio dell'impianto
(1° giugno 1991), alla Casa Ospitaliera del Gran San Bernardo,
giusta la domanda presentata in data 23 aprile 1996, di derivare
dal torrente Barasson, in comune di Saint-Oyen, a quota 1478,20
m.s.m., moduli max. 0,30 e medi 0,27 di acqua per produrre, sul
salto di metri 139,60, la potenza nominale media annua di KW.
36,95, da utilizzarsi a servizio degli edifici di proprietà della
Casa Ospitaliera del Gran San Bernardo;
2) di approvare l'allegato schema di disciplinare di
subconcessione;
3) di autorizzare l'emanazione del decreto di subconcessione da
parte del Presidente della Giunta regionale, previa sottoscrizione
del disciplinare da parte del legale rappresentante della Casa
Ospitaliera del Gran San Bernardo;
4) di ordinare ed accertare l'introito delle seguenti somme, da
versare presso la Tesoreria dell'Amministrazione regionale:
a) lire 378.130 (trecentosettantottomilacentotrenta) pari a
mezza annualità del canone, ai sensi dell'articolo 11 del T.U. 11
dicembre 1933 n. 1775, a titolo di cauzione, somma che verrà
restituita, ove nullaosti, al termine della subconcessione;
b) lire 18.900 (diciottomilanovecento) pari ad un quarantesimo
del canone, per gli scopi di cui all'articolo 7 del T.U. 11
dicembre 1933 n. 1775, somma da introitare al capitolo 08800 della
parte ENTRATE del bilancio preventivo della Regione per il corrente
esercizio finanziario (Canoni per concessioni e subconcessioni di
acque pubbliche e miniere);
c) lire 2.500.000 (duemilionicinquecentomila) quale somma a
disposizione dell'Amministrazione regionale (Ufficio Concessioni
Acque dell'Assessorato dei Lavori Pubblici) per spese di
sorveglianza, esperimenti di portata, collaudo, registrazioni di
atti, eccetera somma da introitare al Capitolo 13500 della parte
ENTRATE del bilancio preventivo della Regione per il corrente anno
finanziario (Gestione fondi per conto terzi per istruttoria domande
e pratiche varie);
d) lire 4.086.705 (quattromilioniottantaseimilasettecentocinque)
per canoni arretrati dovuti per il periodo dal 1° giugno 1991 (data
di entrata in esercizio dell'impianto) al 31 maggio 1997 (data di
scadenza dell'annualità in corso), somma da introitare al Capitolo
08800 della parte ENTRATE del bilancio preventivo della Regione per
il corrente esercizio finanziario (Canoni per concessioni e
subconcessioni di acque pubbliche e miniere);
5) di stabilire, come specificato nell'articolo 11 del
disciplinare di subconcessione, in lire 581.750
(cinquecentottantunomilasettecentocinquanta) il canone annuo da
versare anticipatamente alla Regione, anno per anno, a decorrere
dal 1° giugno 1991 (data di entrata in esercizio dell'impianto) e
sino al 31 dicembre 1993, e, a decorrere dal 1° gennaio 1994, in
lire 756.260 (settecentocinquantaseimiladuecentosessanta) in
ragione di lire 20.467 per KW., revisionabile in relazione al tasso
di inflazione programmato per il triennio 1997-1999, ai sensi
dell'articolo 3 del decreto 25 febbraio 1997 n. 90, somma da
introitare al Capitolo 08800 della parte ENTRATE del bilancio
preventivo della Regione per il corrente esercizio finanziario
(Canoni per concessioni e subconcessioni di acque pubbliche e
miniere);
6) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
in quanto non compresa nelle categorie indicate nell'articolo 8 del
Decreto Legislativo 22 aprile 1994 n. 320 e di darne
esecuzione.
Allegato
(...Omissis...)
Presidente È aperta la discussione generale. Qualcuno chiede la
parola? Se nessuno chiede la parola, pongo in votazione la delibera
in oggetto:
Presenti: 26
Votanti e favorevoli: 25
Astenuti: 1 (Chiarello)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK