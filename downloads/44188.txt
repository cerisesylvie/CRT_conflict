Consiglio Regionale della Valle d'Aosta - Oggetto del Consiglio n. 1250 del 9 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1250 del 9 febbraio 2022 - Resoconto
OGGETTO N. 1250/XVI - Interpellanza: "Azioni volte al
completamento della copertura del fabbisogno di personale
dell'Amministrazione regionale per il periodo 2021/2023".
Bertin (Presidente) -
Punto n. 26. Per l'illustrazione,
ha chiesto la parola il consigliere Aggravi, ne ha facoltà.
Aggravi (LEGA VDA) -
Fatta questa iniziativa, presidente
Lavevaz, non la disturbo più. Anche in questo caso torniamo a
parlare di temi che con lei, purtroppo o per fortuna, abbiamo già
trattato che riguardano appunto una voce consistente, importante
sia di spesa che di produttività, ovvero il fabbisogno del
personale dell'Amministrazione regionale. L'interpellanza si
sofferma e ha come punto di inizio e direi anche di termine la
delibera della Giunta n. 1539 del novembre 2021, che ha per titolo:
"Approvazione del piano triennale, fabbisogno del personale
Amministrazione regionale 2021-2023", a fronte di questa
all'interno ci sono una serie di allegati che descrivono
sostanzialmente i fabbisogni e le valutazioni che l'Amministrazione
si è data.
L'interpellanza punta a fare un po' un bilancio dell'attività
programmatoria riguardo al fabbisogno del personale e si enuclea in
quattro domande. Nella prima domanda si chiede: "se allo stato
attuale delle cose il fabbisogno di personale in Amministrazione
regionale indicato, con riferimento alle annualità 2019-2020-2021
negli allegati della delibera di Giunta regionale abbia trovato
copertura, ovvero quali siano le figure ad oggi ancora vacanti per
fare chiarezza su quello che è ancora un fabbisogno storico.
Seconda domanda: "quali modalità di reclutamento siano state
adottate nel corso d'anno ai fini di reclutamento del personale
necessario", è un po' un'interpellanza-bilancio. Terza domanda:
"quanti e quali siano gli incarichi dirigenziali vacanti o che si
sono resi tali al 31 dicembre 2021". Questo perché chi ha seguito
un po' le vicende anche della scorsa legislatura, la questione
relativa agli incarichi dirigenziali è stata spesso oggetto di
attenzione da parte di numerose iniziative per capire quali sono
gli incarichi che erano vacanti a chiusura d'anno. Quarta domanda:
"quali azioni intenda porre in essere ai fini della completa
copertura del fabbisogno del personale come rappresentato dalla
deliberazione". Dico questo anche perché l'ultimo anno è stato
interessato pesantemente anche dai fattori pandemici, quindi certe
cose non si sono potute fare, in altre situazioni si sono fatte
forse anche con modalità che non danno troppa dignità alla
valutazione dei candidati, è stata occasione anche da parte di
altri colleghi di parlare delle famigerate "crocette", lo dico per
spiegarmi in maniera sintetica, quindi capire quali azioni si
intenda porre in essere o qual è la linea guida tenuto conto che io
immagino i fabbisogni storici - parlo del 2019-2020 - ancora molto
probabilmente non saranno completamente soddisfatti. Posto il fatto
- e lo ripeto - che sappiamo benissimo che il
trade off
che
si genera tra il voluto e il possibile, cioè la pianta organica di
riferimento - la chiamo pianta organica perché rende di più -, il
desiderato e le possibilità sia di assunzione... tra l'altro, nella
delibera viene indicata numericamente quella che era la facoltà
assunzionale, che mi sembra fosse sui 4 milioni e 600-4 milioni e
800 - vado a memoria - perché sappiamo che qualsiasi
organizzazione, sia essa privata o pubblica, hanno dei
desiderata
, che, purtroppo, possono essere soddisfatti in
maniera limitata, poi sappiamo che il privato è un pochettino più
attento sul fattore spesa rispetto al pubblico.
Speriamo con queste quattro domande di poter fare un po' il
punto della situazione riguardo a un problema fondamentale per il
funzionamento della macchina amministrativa regionale.
Presidente -
Risponde il Presidente della Regione.
Lavevaz (UV) -
In effetti, questa è una questione di cui
abbiamo parlato e giustamente il collega Aggravi puntualmente
chiede un aggiornamento ed è bene farlo. È una questione - è
inutile dirlo, lo abbiamo già ripetuto più volte - che
probabilmente anche per un sistema generale, non lo so quale sia il
problema, ma, di fatto, siamo in un momento in cui la richiesta
supera di molto l'offerta, lo vediamo con i concorsi che vengono
fatti di qualsiasi livello e questa è una cosa che storicamente,
almeno a memoria mia ma anche andando un po' più indietro, non
avviene da diverso tempo. Questo è il primo punto ma è un punto
fondamentale per inquadrare il problema, nel senso che c'è
un'effettiva difficoltà a reperire il personale. Adesso abbiamo un
concorso da responsabile amministrativo contabile D che è stato
espletato qualche mese fa, abbiamo una graduatoria che è lì e
stiamo facendo le chiamate, abbiamo dei posti già assegnati con
delle priorità che sono una trentina, abbiamo una quindicina ancora
disponibili. Questo solo per dire che abbiamo un problema oggettivo
ed effettivo di reperimento di queste risorse anche in tutti i modi
straordinari, con le chiamate e tutto quanto, è un momento storico
da questo punto di vista oggettivamente molto complicato. Non
nascondo anche la difficoltà che abbiamo con l'Ufficio del
personale a far fronte a tutte queste richieste, abbiamo
continuamente degli incontri anche con la Giunta perché ogni
struttura ha delle problematiche, ogni Dipartimento ha delle
problematiche, delle emergenze, delle priorità e contemperare
queste esigenze soprattutto cercando di mettere in ordine le
priorità, intendo le priorità di copertura dei posti vacanti è un
esercizio piuttosto complicato in questo momento.
Questa è la premessa. Venendo alle richieste puntuali che lei
fa, riguardo ai fabbisogni dell'annualità 2019-2020-2021,
riepilogati nella deliberazione della Giunta regionale n. 1539 del
27 novembre 2021, con gli allegati che lei ha richiamato A, B, G e
H, la situazione alla data odierna risulta la seguente: sono stati
coperti, relativamente all'organico della Giunta, trentasette posti
e nello specifico ventisei responsabili amministrativi contabili e
un geologo di categoria D, cinque geometri di categoria C, due
centralinisti dell'emergenza, un cantoniere, un coadiutore di
categoria B e un usciere di categoria A. Alcuni di loro hanno già
preso servizio, altri lo prenderanno a breve. Per i responsabili
amministrativi contabili la data di assunzione prevista è il 14
febbraio e sono quelli a cui facevo riferimento nella mia
introduzione. Risultano ancora da coprire all'interno dell'organico
della Giunta del Corpo valdostano dei vigili del fuoco e del Corpo
forestale della Valle d'Aosta i seguenti posti: trentatré posti di
categoria D, con profili vari, ottantadue posti di categoria C,
ventuno posti di categoria B, un posto di categoria A. Per quanto
riguarda l'organico delle istituzioni scolastiche, risultano ancora
da coprire tutti i posti di cui all'allegato B della DGR n. 1539
che sono complessivamente ventiquattro.
Si chiede poi "quali siano le modalità di reclutamento adottate
nel corso dell'anno". Le modalità adottate sono state quelle
previste dalla legge, quelle che lei conosce benissimo: scorrimento
di graduatorie, mobilità, chiamate pubbliche in particolare per i
profili più bassi, quindi le categorie A e B.
"Quanti e quali siano gli incarichi dirigenziali vacanti o che
si sono resi tali al 31 dicembre 2021": gli incarichi sono al 31
dicembre nove e vi sono inoltre otto posti dirigenziali coperti
come noto con incarichi di reggenza.
All'ultima domanda in parte abbiamo già risposto, cioè "quali
azioni intenda porre in essere ai fini della completa copertura del
fabbisogno personale come rappresentato nella già citata
deliberazione", torno alla mia introduzione, nel senso che quello
che abbiamo fatto nelle settimane scorse è cercare di rafforzare
innanzitutto l'Ufficio del personale, perché paradossalmente
avevamo già un problema di struttura all'ufficio che deve risolvere
i problemi di strutture negli altri dipartimenti. Qualcuno entrerà
in vigore ancora adesso al 1° marzo con un'implementazione in
particolare della Struttura Gestione personale e concorsi e con
questo cercheremo di provvedere a bandire i concorsi necessari
relativamente a tutti questi profili che sono ancora da bandire.
Poi i ragionamenti che si stanno facendo in maniera più ampia nella
logica di rivedere anche un po' le regole del gioco, in particolare
questo riguarda, ad esempio, le istituzioni scolastiche dove
abbiamo un problema ulteriore. Una volta fatta la graduatoria, c'è
la possibilità, com'è noto, di scegliere e sappiamo bene che le
istituzioni scolastiche e i Comuni sono quelli che vengono scelti
per ultimi perché quasi tutti preferiscono entrare
nell'Amministrazione regionale perché c'è una possibilità poi di
movimento all'interno, comunque è un'organizzazione diversa
rispetto a quella di un Comune, di un piccolo Comune o di
un'istituzione scolastica in cui magari con lo stesso
inquadramento, quindi sostanzialmente con lo stesso stipendio, si
hanno però una serie di responsabilità che invece nell'ambito della
macchina regionale sono ripartite diversamente perché c'è un
dirigente a monte, eccetera. Per quanto riguarda le regole del
gioco, dei ragionamenti da fare anche rispetto ai nuovi contratti
che inizieranno l'iter di revisione, anzi, che hanno iniziato
l'iter di revisione all'interno del COREPOC (Comitato regionale
politiche contrattuali) e poi del CRRS (Comitato regionale
relazioni sindacali) finalmente che sono tutti in funzione.
Cerchiamo di mettere in campo tutte le possibili migliorie per
rendere, da un lato, più appetibile la Pubblica Amministrazione in
un momento storico, come dicevo prima, in cui questo sembra non
esserlo e, dall'altro, rafforzare le strutture affinché si riescano
a fare i concorsi per completare gli organici che sono da
completare.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
Ringrazio il Presidente per la
rappresentazione dei numeri e dello stato dell'arte. Con questi
numeri che lei ha evidenziato, soprattutto quelli che mancano,
mettendo insieme appunto quelli e l'ambito dirigenziale dove su
nove posti vacanti ci sono otto reggenze, sappiamo che la reggenza
per definizione è un po' un istituto eccezionale e sta diventando
sempre di più invece un istituto nella nostra Regione standard,
forse è il caso, e chi in bilancio... in particolare cito gli
interventi che fecero i colleghi Restano e Marquis che sono
sicuramente ancora più validi con questi numeri ma che abbiamo
fatto anche da questa parte dello steccato... forse è il caso di
valutare, oltre a proseguire, per carità, l'attività, perché non si
può fermare una macchina complessa come quella anche del
reclutamento, ma mettere anche insieme quell'attività che lei ha
preannunciato vari Consigli fa su una valutazione complessiva di
quella che può essere una riorganizzazione dell'Amministrazione,
soprattutto rivalutare io penso anche la strutturazione degli
organici, perché considerando due livelli, quindi il D e quello
dirigenziale, dove forse qualcosa si può fare, forse è il caso di
andare magari a rafforzare determinate strutture piuttosto che
avere un numero di strutture maggiori.
Cercare di portare dei dirigenti e anche dei funzionari con
delle responsabilità più forti, penso soprattutto al parallelo che
lei faceva con l'istituto scolastico e con gli Enti locali, andare
a rafforzare queste strutture perché spesso una parcellizzazione
non soltanto crea inefficienze ma soprattutto non soddisfa poi la
produttività dal punto di vista della macchina amministrativa. Io
penso che nel frattempo questo ragionamento, al di là - ripeto -
della macchina del reclutamento, perché poi probabilmente è giusto
anche correggere un po' determinate valutazioni perché in corso
d'anno non si può sicuramente spendere di più della possibilità di
assunzione, nello stesso momento, soprattutto in una fase ancora di
transizione come questa e tenendo anche conto che, come diceva lei,
la richiesta in questo momento è maggiore rispetto all'offerta, io
penso che non sia più procrastinabile la gestione del
dossier
della riforma della macchina amministrativa. La
domanda che mi faccio è se questa maggioranza, questo Governo e
questo Consiglio siano nelle condizioni tali per poterlo fare. Dico
questo perché sappiamo benissimo che una riforma di questo tipo
avrà sicuramente dei figli minori, quindi sicuramente delle
critiche e delle problematiche, e certe maggioranze in certe
condizioni, lo dico anche per esperienza, queste scelte non le
possono fare.
Presidente -
Con questa interpellanza terminano i lavori
del Consiglio di questa mattinata. I lavori riprenderanno alle ore
15:00.
---
La seduta termina alle ore 12:53.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK