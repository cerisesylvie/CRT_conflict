Consiglio Regionale della Valle d'Aosta - Oggetto del Consiglio n. 1164 del 13 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1164 del 13 gennaio 2022 - Resoconto
OGGETTO N. 1164/XVI - Interpellanza: "Attuazione dei
correttivi proposti dal gruppo di monitoraggio in ordine al centro
di ricerca per la medicina preventiva e predittiva.".
Bertin (Presidente) -
I punti n. 34, n. 35, n. 36 e n. 37
dell'ordine del giorno sono già stati affrontati nella giornata di
ieri, passiamo al punto n. 38. Per l'illustrazione, ha chiesto la
parola il consigliere Baccega, ne ha facoltà.
Baccega (GM) -
Questa è una di quelle interpellanze che
vuole arrivare a capire lo stato dell'arte di un progetto nel
quale, bene o male, tutte le forze politiche presenti in Consiglio
si sono adoperate e spese, quindi è importante che si faccia un po'
il punto. Sono voluto ritornare a parlare del Centro di ricerca
dedicato alla medicina personalizzata, preventiva e predittiva
delle malattie del neurosviluppo, neurodegenerative oncologiche,
quindi quel progetto ampiamente supportato dalla Regione con
importanti risorse che arrivano dall'Europa e soprattutto con
l'apporto del Consorzio di ricerca che è guidato dall'Istituto
italiano di tecnologia, composto dall'Università della Valle
d'Aosta, la Città della salute e della scienza di Torino, la
Fondazione Filliétroz, la Engineering e la Regione. È un'iniziativa
che, una volta progettata, avviata e collocata negli spazi
dell'Espace Aosta, dove trovano sede i laboratori di ricerca,
l'unità di sequenziamento genomica ad alta prestazione, la Biobanca
per la conservazione dei tessuti dei pazienti e l'infrastruttura
hardware
per l'archiviazione dei
big
data, con grande
piacere abbiamo avuto modo di visitare e verificare che l'attività
era stata avviata nel mese di giugno, se non sbaglio, e che un
numero importante di ricercatori anche valdostani erano al lavoro
per raggiungere gli obiettivi chi si era prefissato il progetto.
Fatta questa breve premessa, aveva creato molta apprensione un
articolo del quotidiano "La Stampa" che intitolava - ce l'ho qui
davanti -: "addio al progetto "5000genomi", bocciata la mappatura
dei Valdostani". Credo che si mettesse al corrente la collettività
valdostana del "no" unanime dei componenti del Comitato etico, che,
nella seduta del 20 maggio, dopo aver richiesto notizie su dubbi e
chiedendo chiarimento, aveva espresso il giudizio negativo in
quanto non erano stati dati una serie di chiarimenti richiesti e
soprattutto mancava la verifica dell'accreditamento della Biobanca
che conserva i prelievi fatti ai pazienti. Un articolo quindi che
destò stupore e molta apprensione in tutti noi che avevamo
investito non solo risorse, ma anche impegno approfondito per
andare in quella direzione e che appunto ci portò a quel
sopralluogo che la Giunta organizzò e che ci diede contezza e
chiarezza che il progetto era stato avviato e soprattutto con i
chiarimenti della dottoressa Schena, che ci illustrò ampiamente il
progetto e che ci diede, insieme a tutti gli altri componenti, i
tecnici che erano intervenuti in quel momento, ampia garanzia che
le problematiche rilevate dal Comitato etico in qualche modo
sarebbero state rimosse.
Ora, vengo a conoscenza che tra pochi giorni saranno avviati -
eventualmente, lei, Assessore, me lo confermerà - i primi prelievi
su alcuni Valdostani e di questo ce ne dobbiamo compiacere tutti
perché vuol dire che il progetto va avanti. Da questo punto di
vista, su un'iniziativa di questo tipo così importante ritengo che
tutta la collettività valdostana debba essere messa al corrente,
visto che si tratta di un progetto che riguarda la salute e le
prospettive di approfondimento per malattie oncologiche e anche
neurodegenerative, come l'Alzheimer e il Parkinson, finalizzate a
ottenere delle cure personalizzate per le persone. Vista l'enorme
importanza del progetto, che credo condividiamo tutti in
quest'aula, chiedo al Governo regionale se sono state effettuate le
azioni correttive e rimossi i rilievi indicati dal gruppo di
monitoraggio, ovvero il Comitato etico e come si intende procedere
per il futuro; qual è lo stato dell'arte del progetto CMP3
"5000genomi@VdA" e aggiungo anche - non è scritto
nell'interpellanza - che sarebbe opportuno che su questo progetto
magari ogni sei mesi ci sia una nota di conoscenza o per la
Commissione, o comunque per i Consiglieri, alla quale teniamo
tutti.
Presidente -
Per la risposta, ha chiesto la parola
l'assessore Bertschy.
Bertschy (AV-VdA) -
Se non le dispiace, invertirei
l'ordine della risposta; partiamo dalla seconda per confermarle
quello che lei ha anticipato: finalmente il Centro inizia a
lavorare. Sono iniziate e sono state programmate le prime attività,
i primi prelievi. In questo mese di gennaio c'è l'inizio di quel
lavoro che un po' tutti stiamo aspettando vista l'enorme importanza
di questo progetto non solo in termini finanziari. Questo è un
progetto che vede un investimento da parte della nostra
Amministrazione, ma che vede un investimento soprattutto in una
visione futura di una Regione che mette al centro della sua
attività in maniera importante la ricerca, in questo caso la
ricerca scientifica; da questo progetto sappiamo quante ulteriori
nuove azioni possiamo generare e è anche su quelle che stiamo già
lavorando, perché il CMP3 deve essere un grande volano di altri
progetti.
"Qual è lo stato dell'altro progetto CMP3 "5000genomi@VdA"? Lo
stato dell'arte è positivo, perché finalmente si inizia il lavoro
che tutti auspichiamo. È bene anche dire però che finora
l'Amministrazione regionale, proprio perché tutta una serie di
attività amministrative e di rendicontazioni non si sono ancora
concluse, non ha ancora erogato i contributi. Sotto il profilo
progettuale e degli obiettivi che il Centro dovrà raggiungere, il
percorso ha iniziato finalmente ad andare nella direzione giusta;
sotto il profilo amministrativo, invece si stanno continuando a
fare tutte le azioni di controllo, com'è giusto che sia, da parte
dell'Amministrazione regionale e soprattutto del nucleo che deve
controllare l'attività del Centro. Il progetto è stato presentato
in una riunione prima delle vacanze anche al nuovo Direttore
generale dell'azienda, in modo che ci fosse una presa in carico
importante della nostra azienda a riguardo di questo progetto e
anche per il ruolo che l'azienda ha, per esempio, per la Biobanca,
per le attività che per tutta una serie di motivi... anche sotto
questo profilo, il Covid ha creato sicuramente dei problemi a dare
continuità al lavoro... anche su questo l'azienda deve lavorare,
quindi lo stato dell'arte è di un progetto che inizia il suo
percorso.
Per venire alla richiesta: "se sono state fatte le azioni
correttive e rimossi i rilievi indicat
i
dal gruppo di
monitoraggio e, in caso contrario, come si intende procedere", devo
dirle che i due problemi importanti erano stati l'approvazione dei
protocolli di studio da parte del Comitato etico e l'autorizzazione
all'esercizio dell'attività sanitaria da parte del laboratorio.
L'autorizzazione è stata rilasciata a fine novembre e finalmente
anche sotto questo profilo tutto è in regola per poter lavorare;
per quanto riguarda i protocolli, sono stati suddivisi in cinque
protocolli di studio, due di questi sono stati approvati, altri
sono in fase di discussione. Diciamo che c'è stata - e questo lo
dico con la massima collaborazione - anche la difficoltà da parte
di tutti a lavorare in una fase molto particolare, perché comunque
i tempi di discussione, i tempi di verbalizzazione, i tempi anche
di risposta sono stati tempi abbastanza lunghi anche da parte del
Comitato etico. L'importante è che comunque si sia trovato modo di
interloquire nella maniera giusta tra i soggetti che hanno proposto
i protocolli e il Comitato; adesso c'è un confronto che è sul piano
della discussione, ovviamente scientifica, ma che, per fortuna, ci
permette di avanzare con i progetti come da interesse da parte di
tutti. Le due questioni principali sono state affrontate e in
questo senso, appunto, c'è la possibilità di partire con i primi
due protocolli, ma si partirà nel corso del 2022 anche con gli
altri protocolli.
La richiesta di avere una relazione semestrale o nei tempi che
decideremo credo sia corretta; questo per aggiornare tutti sullo
stato dell'avanzamento del lavoro e soprattutto per mantenere al
centro dell'attenzione politica il progetto nel suo complesso,
perché qui ci sono 21 borse di ricerca assegnate. Ci sono dei
ragazzi che oggi sono qua con noi e altri ne arriveranno perché
questo è un attrattore di attenzione per ricercatori e per ragazzi
che vorranno fare delle esperienze in Valle d'Aosta e per i
Valdostani che avranno voglia di tornare in Valle d'Aosta e
continuare a fare la loro attività di ricerca scientifica. Per
questo proprio in questi giorni sono promosse ulteriori borse di
studio. L'impegno che mi prendo quindi è quello sicuramente di
tenere informata la Commissione di riferimento e credo potrebbe
essere anche utile tornare a fare una visita per un confronto
direttamente con i responsabili per capire come le cose stanno
procedendo. È fondamentale - abbiamo sollecitato a questo proposito
tutto il gruppo - cercare di far sì che il centro apra nuove strade
di collaborazione; lo presenteremo anche ai nostri centri di
ricerca visto che nel lavoro che vogliamo fare nel prossimo
triennio c'è anche quello di migliorare l'azione dei centri di
ricerca valdostani. Dovrà quindi anche questo essere inserito in
questa visione per rendere sempre più solida, seppure con le
diverse finalità di ogni centro, l'azione di ricerca e soprattutto
la restituzione di questa ricerca, in questo caso in campo medico,
ma in generale come crescita del tessuto sociale, come crescita
culturale della comunità e come sviluppo possibile di iniziative
che possono anche avere ricadute di tipo imprenditoriale.
Presidente -
Per la replica, ha chiesto la parola il
consigliere Baccega, ne ha facoltà.
Baccega (GM) -
Sono lieto e ho molto apprezzato la sua
risposta. La notizia importante che lei ci conferma è che sono
stati programmati i primi prelievi, quindi vuol dire che il
progetto va avanti, va avanti in piena sicurezza e che quelle
azioni correttive sono state rimosse. Certo, siamo consapevoli che
il periodo della pandemia non ha agevolato e continua a non
agevolare i percorsi e sappiamo tutti benissimo perché. Credo sia
una notizia importante e buona per tutti, perché abbiamo prodotto
in termini di risorse professionali, di tempo e di risorse
economiche e abbiamo fatto un buon investimento e questo non può
che rendere lieti tutti i Consiglieri regionali che si sono
prodigati in questo percorso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK