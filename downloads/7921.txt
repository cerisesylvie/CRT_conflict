Consiglio Regionale della Valle d'Aosta - Oggetto del Consiglio n. 2341 del 12 novembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2341 del 12 novembre 1986 - Resoconto
OGGETTO N. 2341/VIII - VISITE MEDICHE PER ACCERTAMENTI NEL
CAMPO DELLA MEDICINA SPORTIVA. - (Interrogazione e
interpellanza)
PRESIDENTE:
Gli oggetti iscritti di cui ai punti 8 e 25
sono svolti congiuntamente.
Do lettura dell'interrogazione presentata dal Consigliere
Baldassarre:
INTERROGAZIONE
Da alcuni anni si trascina la polemica tra la F. M. S. I.
(FEDERAZIONE MEDICI SPORTIVI ITALIANI) e l'I.R.V. (ISTITUTO
RADIOLOGICO VALDOSTANO) in merito alle visite di idoneità
agonistiche senza trovare una soluzione adeguata alle richieste dei
medici sportivi e delle società che sono preoccupati della validità
delle visite effettuate all'I.R.V. il più delle volte da medici
generici.
Considerato che le strutture pubbliche in grado di effettuare
tutte le visite necessarie sia per la disponibilità dei medici
sportivi che per il numero di strutture idonee, non trova
giustificazione nè il dirottamento di queste nè la Convenzione
esistente con l'I.R.V., se non per favorire quest'ultimo;
il sottoscritto Consigliere regionale
INTERROGA
l'Assessore alla Sanità ed Assistenza Sociale per
conoscere:
1)
quali provvedimenti intende adottare per risolvere
definitivamente la controversia, rispettando le legittime richieste
della F. M. S. I ;
2)
la motivazione che lo induce a favorire una
struttura privata anziché una struttura pubblica.
PRESIDENTE:
Do lettura dell'interpellanza presentata dai
Consiglieri Pascale e Breuvé:
INTERPELLANZA
Nella polemica sulla medicina sportiva, che anche quest'anno è
venuta alla ribalta della cronaca, riesce sempre più difficile
capire dove stanno il diritto e la ragione e dove la
strumentalizzazione.
La Federazione medico-sportiva italiana, tramite il suo
presidente regionale Gustavo TUCCIMEI e quello regionale Paolo
LAMASTRA, sostiene che il controllo degli atleti può essere
effettuato solo da medici specialisti o diplomati in medicina dello
sport e contesta pertanto gli accertamenti effettuati presso
l'I.R.V. da personale non specializzato. Il Presidente del Comitato
di gestione, Roberto Vicquery, afferma dal canto suo che il
problema non esiste in quanto "di fatto a noi risulta che l'I.R.V.
abbia personale specializzato in medicina dello sport". Ma ecco che
il responsabile sanitario dell'I.R.V., Gianni Noviero, ribatte che
"nessuna normativa statale o regionale sancisce l'esclusiva
competenza dei medici della F.M.S.I.", ammettendo quindi
implicitamente che presso l'I.R.V. tali accertamenti vengono
effettuati anche da medici non specializzati.
Nella normativa nazionale (Legge 26.1 0.71 n. 1099, D. M. DEL
5.7.75 e D.M. del 18.2.82, D.L. del 30.12.79 n. 663) appare
costante l'invito ad affidare tale servizio "in via prioritaria e
preferenziale" ai sanitari che hanno una qualificazione in campo
medico-sportivo; tale suggerimento viene recepito nella normativa
regionale dal decreto dell'Assessore regionale alla Sanità del
29.3.1984 n. 284, che all'art. 2, 2° comma, demanda all'U.S.L. di
provvedere a tali incombenze "mediante le unità operative
competenti ed avvalendosi in via prioritaria dei medici dipendenti
specializzati in medicina dello sport". Dal che si evincerebbe, sul
piano giuridico, che, nell'ambito di una struttura pubblica, il
riconoscimento dell'idoneità alla pratica di attività
sportivo-agonistiche debba essere effettuato da medici specialisti
in medicina dello sport e solo in via subordinata, cioè in carenza
di detti medici, ci si possa avvalere di medici generici. Quel che
è dubbio è se è legittima la trasposizione letterale di tali
principi anche nell'ambito di una struttura privata
convenzionata.
La delibera di Giunta regionale n. 5022 del 27.8.1984 che
autorizza l'U.S.L. a stipulare convenzioni con strutture private
per tale servizio, dando un'interpretazione estensiva della
normativa nazionale, pone tra le condizioni che la struttura "si
avvalga almeno di un medico specialista in medicina dello sport o
appartenente alla F.M.S.I." dal momento che presso l'I.R.V. presta
la sua opera un medico sportivo (il Dottor Castorina), la
convenzione, sulla base di tale interpretazione della normativa,
appare perfettamente legittima.
Ma seguendo un'interpretazione più restrittiva è dubbio se tale
servizio può essere espletato da un istituto privato sulla base
della condizione minima posta dalla Giunta regionale, quando di
fatto esistono, anche presso la struttura pubblica, altri medici
specialistici in medicina dello sport: in tal caso verrebbero meno
quei requisiti della "priorità e preferenzialità" costantemente
richiamati nella normativa vigente e quindi la possibilità di un
servizio ottimale.
A complicare la cosa sembra sia intervenuta l'inibizione da
parte della F.M.S.I. dell'unico medico sportivo operante presso
l'I.R.V.. In mezzo a tali incertezze gli atleti e le società
sportive, che hanno una responsabilità oggettiva per l'accertamento
della idoneità di propri affiliati, sono alquanto disorientati e
sempre più si affidano a medici specialisti di fuori Valle che, tra
l'altro, sembra costino molto meno.
Alla luce di tali considerazioni, di fronte allo strano silenzio
sia del massimo organismo sportivo, il C.O.N.I., sia
dell'Assessorato alla Sanità, che non hanno ritenuto di porre fine
alle polemiche con un comunicato chiarificatore, allo scopo di
fornire elementi di certezza a tutti gli interessati, i
sottoscritti Consiglieri regionali del gruppo socialista
INTERPELLANO
l'Assessore regionale alla Sanità ed Assistenza Sociale al
fine di conoscere:
1) se è in grado di chiudere le polemiche in corso, dichiarando
la piena legittimità della Convenzione stipulata dall'U.S.L. con
l'I.R.V. e quindi la piena validità degli accertamenti da questo
ultimo effettuati nel campo della medicina sportiva;
2) se è vero che l'unico medico specializzato in medicina
sportiva operante presso l'I.R.V. è stato inibito dalla F.M.S.I. ad
esercitare presso tale istituto e, in caso affermativo, in che modo
l'I.R.V. intende rispettare in futuro le condizioni poste dalla
delibera della Giunta regionale n. 5022 del 27.8.1984;
3) qual è il costo di una visita presso i centri di medicina
sportiva di Ivrea e Torino e quale quello che l'USL corrisponde
all'IRV;
4) quali sono i motivi che impediscono tuttora all'U.S.L. di
erogare direttamente tale servizio.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Io mi auguro che attraverso questa
interpellanza e soprattutto attraverso le risposte che ci darà
l'Assessore si riesca a porre fine ad una polemica tra medici che
dura ormai da due mesi e a dare delle indicazioni precise agli
utenti di questo servizio. Ho presentato questa interpellanza
soprattutto per cercare di dissipare tutti i dubbi e le incertezze
che hanno cominciato a serpeggiare tra gli atleti e le società
sportive che hanno la responsabilità oggettiva dei loro atleti in
ordine alle visite effettuate presso l'I.R.V. da medici non
specialisti in Medicina dello sport.
Il problema è abbastanza noto ma, a mio avviso, non è di facile
lettura. Io, infatti, ho preso visione di tutta la normativa
nazionale e regionale, però posso dire con franchezza di non aver
acquisito delle certezze assolute in proposito. Perché? Perché
quando nella normativa nazionale si parla di questo servizio, si fa
costante riferimento al fatto che bisogna affidarlo in via
prioritaria e preferenziale ai medici che sono specializzati nella
Medicina sportiva. Questo fatto viene poi recepito nella normativa
regionale dal decreto dell'Assessore alla Sanità n. 284 del 1984
che, all'art. 2, 2° comma, dice che l'U.S.L. provvede a questo
servizio: "mediante le unità operative competenti ed avvalendosi in
via prioritaria dei medici dipendenti specializzati in medicina
dello sport". Dal che sembra chiaro che solo dove non esistono
medici specializzati in Medicina sportiva ci si possa avvalere di
medici generici. Mi pare che questo sia abbastanza pacifico
nell'ambito di una struttura pubblica. Il mio dubbio è se ciò sia
possibile anche nell'ambito di una struttura privata benché
convenzionata con la Regione. Questo perché la Regione, con la
delibera n. 5022 del 27 agosto 1984, aveva autorizzato l'U.S.L. a
stipulare una convenzione con una struttura privata, ponendo però
delle condizioni.
Di queste ultime io leggo solo la prima che è quella che ci
interessa maggiormente: "Ai fini del convenzionamento è necessario
che la struttura interessata abbia i seguenti requisiti:
1°) si avvalga almeno di un medico specialista in Medicina dello
sport o appartenente alla F.M.S.I.".
Intanto vorrei l'interpretazione autentica di questa frase, per
sapere che cosa vuol dire: "...si avvalga almeno di un medico
specialista". Vuol forse significare che ci deve essere almeno un
medico specialista in Medicina dello sport dipendente, o comunque a
tempo pieno, della struttura privata e quindi che tutti gli
accertamenti e le certificazioni per il riconoscimento delle
idoneità vengono effettuate da questo medico sportivo? Oppure ciò
significa che, in sua assenza, qualsiasi altro medico possa
effettuarle, sempre però nell'ambito di questa struttura? Di fatto,
come è noto, ha prestato e presta forse tuttora la sua opera un
medico sportivo, ma non lo fa a tempo pieno bensì a titolo
professionale e quindi "part time". In sua assenza, però, altri
medici non specialisti in medicina dello sport e non appartenenti a
questa Federazione fanno il servizio di riconoscimento delle
idoneità alle attività agonistico-sportive.
All'Assessore, quindi, come prima domanda chiedo se questi
accertamenti effettuati da altri medici all'interno di questa
struttura sono validi per coloro che li hanno già fatti oppure no,
e quindi chiedo se è valida e se è legittima la convenzione a suo
tempo stipulata dall'U.S.L.. Questo è il punto sul quale, a mio
avviso, occorre un'estrema chiarezza, perché è quello sul quale ci
sono state le maggiori incertezze e la più gran parte delle
polemiche sollevate in questi ultimi tempi.
Proprio ieri mi è poi pervenuta una lettera, indirizzata
all'Assessore, al Presidente dell'U.S.L., per conoscenza all'I.R.V.
ed inviata anche al sottoscritto, nella quale si dice che l'unico
medico sportive operate presso l'I.R.V. non presterà più questa sua
attività se tale Istituto continuerà ad avvalersi per le
certificazioni di medici non appartenenti alla Federazione Medici
Sportivi Italiani. Non è che egli sia stato inibito, ma sembra che
all'interno di questa Federazione si sia addivenuti alla
conclusione che o queste certificazioni vengono sempre rilasciate
da medici specializzati, oppure anche questo medico, che tuttora
presta la sua opera presso l'I.R.V., non lo farà più all'interno di
quella struttura. Se questo fosse vero, io mi chiedo in che modo
quell'Istituto potrà poi rispettare quella specifica condizione
prevista dalla Convenzione.
Terzo punto: vorrei sapere quanto costa questo servizio fornito
dall'Istituto privato, perché anche intorno a questo aspetto sono
sorte delle voci abbastanza contraddittorie. Sembra infatti che una
visita effettuata presso i centri di Medicina sportiva di Ivrea o
di Torino costi 25 mila lire per visita singola e 20 mila lire per
visite per gruppi, mentre il costo a carico dell'U.S.L. per visite
effettuate presso l'I.R.V. vari dalle 50 mila alle 60 mila lire.
Vorrei sapere perché c'è questa differenza.
Ultimo punto: la Convenzione stipulata nel 1984 veniva
tacitamente rinnovata, finché l'U.S.L. non era in grado di erogare
questo servizio direttamente, pertanto io mi chiedo e chiedo anche
all'Assessore se sussistono ancora oggi quei motivi che nel 1984
hanno portato a questo convenzionamento con l'Istituto privato e
quali sono i motivi che impediscono ad una struttura come l'U.S.L.,
che al suo interno ha anche dei medici appartenenti alla
Federazione Medici Sportivi Italiani in grado quindi di assicurare
e di offrire direttamente questo servizio.
PRESIDENTE:
Come già nel caso precedente, ricordo che
nella risposta è opportuno che l'Assessore tenga anche conto
dell'interrogazione iscritta all'oggetto n. 8, in modo da dare
un'unica risposta tanto all'interpellanza che
all'interrogazione.
Ha chiesto la parola l'Assessore alla Sanità ed Assistenza
Sociale Voyat; ne ha facoltà.
VOYAT (U.V.):
Dalle premesse dell'interpellanza e
dall'intervento del Consigliere Pascale traspare una velata accusa
al sottoscritto di non aver pubblicizzato o risposto a dovere e per
tempo a certe accuse o insinuazioni relative al fatto che la
convenzione non fosse valida.
Dirò innanzitutto che non è mia abitudine chiedere spazi
televisivi o rilasciare interviste su "querelles" personali o su
eventuali interessi corporativistici o di categoria. Nel merito di
alcune accuse avanzate nei confronti del sottoscritto da qualche
giornale posso dire che chi le ha avanzate ne risponderà a chi di
dovere e nelle sedi opportune.
Venendo poi al motivo dell'interrogazione e dell'interpellanza,
partirei immediatamente dal Decreto Legge del 30 dicembre 1979 n.
663 che, nell'ultimo comma dell'articolo 5, dice testualmente:
"L'assistenza sanitaria di cui al 1° comma comprende anche la
tutela sanitaria delle attività sportive, fermo restando quanto
disposto dall'art. 61, ° comma, della legge 23 dicembre 1978, n.
833. I controlli sanitari sono effettuati, è da sottolineare, oltre
che dai medici della Federazione Medici Sportivi Italiani, dal
personale e dalle strutture pubbliche e private convenzionate, con
le modalità fissate dalle Regioni d'intesa con il CONI e sulla base
dei criteri tecnici generali che saranno adottati con decreto del
Ministero della Sanità". Questo chiarisce già un dubbio, affermando
che l'accertamento delle idoneità agonistiche non è di esclusiva
competenza della F.M.S.I., ma anche dell'Ente pubblico e delle
strutture private convenzionate.
Diverse sono state le circolari ministeriali emanate per
favorire l'interpretazione di questo articolo. Una di esse,
esattamente la circolare n. 7 del 31 gennaio 1983, dice
testualmente:
"Il dettato dell'art. 5 sopra ricordato stabilisce che tali
accertamenti vengano effettuati, oltre che dai medici della
F.M.S.I., anche dal personale sanitario delle strutture pubbliche e
private convenzionate, con le modalità fissate dalle Regioni
d'intesa con il CONI. Spetta quindi alle Regioni, nell'ambito della
propria autonomia programmatori a, considerare prioritariamente
l'utilizzo dei centri ambulatoriali di Medicina dello Sport della
F.M.S.I.".
Non è che questa circolare sia sconosciuta, ma qualcuno
probabilmente vuole farla passare per sconosciuta e quando afferma
certe cose, volutamente ne tace delle altre delle quali è pure a
conoscenza. All'interno del CONI, infatti, si è anche discusso
della presente questione ed in una prima lettera interna, sempre
del CONI, il responsabile dell'Ufficio Legale del CONI scriveva al
Segretario dello stesso Comitato Olimpico dicendo:
"...Pertanto
si ribadisce che da un punto di vista meramente giuridico:
1°) È pienamente legittima Ia convenzione stipulata tra l'U.S.L.
e l'I.R.V., rientrando nella potestà discrezionale della Regione la
scelta di una convenzione esterna e l'accertamento dei requisiti di
idoneità all'espletamento delle prestazioni richieste da parte del
presidio da convenzionare.
2) Nessuna normativa statale o regionale sancisce l'esclusiva
competenza dei medici della F.M.S.I. all'effettuazione degli
accertamenti ed al rilascio dei certificati di idoneità...".
Conclude, infine, dicendo: "Con ciò, ritenendo di aver
definitivamente chiarito il punto di vista del CONI sulla questione
in esame, si inviano cordiali saluti. F.to: Mario Pesante".
Franco Barbieri, Segretario della F.M.S.I., inviando una
circolare come memoria in data 11 settembre 1984, dice va nella sua
parte conclusiva:
"Alla luce di quanto richiamato si evince
chiaramente:
- nessuna normativa sancisce l'esclusiva competenza dei
medici della F.M.S.I. all'effettuazione degli accertamenti ed al
rilascio dei certificati di idoneità all'attività sportiva ed
agonistica;
- i medici abilitati ad effettuare le visite ed a rilasciare i
certificati sono quelli previsti dal citato decreto legge n. 663,
art. 5 (che avevo letto in apertura);
- le Regioni, nella loro autonomia, sta biliscono le modalità
organizzative per i controlli sanitari;
- l'U.S.L. della Valle d'Aosta, secondo quanto previsto dalla
normativa regionale, ha legittimamente stipulato una convenzione
con l'I.R.V. e può sempre, in possesso della prescritta
autorizzazione regionale, rinnovare tale convenzione nell'esercizio
delle proprie potestà discrezionali.
3) Il CONI non ha mai stabilito alcuna tariffa nazionale per le
visite di idoneità all'attività sportiva agonistica...".
Per essere più chiari sulla presenza, così come prescrive la
Regione e come è stato recepito dall'U.S.L., all'interno
dell'I.R.V. di un medico sportivo, non necessariamente iscritto
alla F.M.S.I. ma in ogni caso specializzato in Medicina dello
sport, tengo a precisare che noi abbiamo detto che l'I.R.V. "si
avvale" della collaborazione del medico sportivo. Ciò significa che
non debba necessariamente prestare la sua opera professionale a
tempo pieno. Quando si dice di avvalersi della collaborazione di
qualcuno lo si fa nel limite delle necessità e non oltre.
Non so se è arrivata anche al Consigliere Pascale una lettera
del dott. Castorina inviatami il 29 ottobre 1986 nella quale si
dice:
"Si conferma ancora che nessun contratto mi lega al
predetto istituto, ma solo un rapporto libero-professionale".
Questo a noi basta perché avevamo detto che l'istituto si avvalesse
della collaborazione di un medico specializzato in Medicina dello
sport. La responsabilità sulla quantità di questa collaborazione
ricade esclusivamente sull'I.R.V.. Personalmente non ho risposto a
qualcuno perché ritenevo altamente squalificanti e offensivi, anche
se non certo nei miei confronti ma comunque nei confronti
dell'Amministrazione regionale e dell'U.S.L., sia le prese di
posizione che gli scritti, ed ho invece preferito inviare una
lettera direttamente al dott. Franco Carraro, Presidente del CONI,
per spiegargli le ragioni della mia mancata risposta ad una lettera
del prof. Tuccimei ed alla F.M.S.I.. In quella lettera, tra le
altre cose, ripetevo quanto era già stato stabilito dal CONI e cioè
che rientra nella potestà discrezionale della Regione la scelta di
un convenzionamento esterno, che nessuna normativa statale o
regionale sancisce l'esclusiva competenza dei medici della F.M.S.I.
e puntualizzavo che, in caso di necessità, sarei stato disposto ad
avere un incontro sia con il Presidente che con altri da lui
incaricati.
Rispondendo con maggiore chiarezza ad alcuni punti presenti
nell'interrogazione del Consigliere Baldassarre posso dire che non
ritengo che si debbano adottare altri provvedimenti per risolvere
questo problema in quanto la convenzione è stata stipulata nei modi
e nelle forme dovuti, rispettando la normativa nazionale e quella
regionale, ed inoltre non esiste alcuna legittima richiesta, per
quanto concerne la Valle d'Aosta, da parte della F.M.S.I..
Alla seconda parte dell'interrogazione del Consigliere
Baldassarre risponderò contemporaneamente alla specifica risposta
che fornirò per l'ultima domanda presente nell'interpellanza dei
Consiglieri Pascale e Breuvé.
Il primo quesito posto dall'interpellanza dei due Consiglieri
Socialisti riguarda la legittimità della convenzione stipulata
dall'U.S.L. con l'I.R.V. Come già dicevo, posso ripetere che per
noi essa è più che legittima. A riprova di ciò posso dichiarare di
aver scritto al CONI, di aver avuto anche degli incontri con vari
legali che ci hanno gratificati della loro interpretazione e di
aver avuto anche dei chiarimenti con l'U.S.L. sui controlli
effettuati in merito, pertanto ritengo di poter affermare in tutta
tranquillità che le certificazioni rilasciate dall'I.R.V. sono più
che valide.
Alla seconda domanda che chiede se è vero che l'unico medico
specializzato in medicina sportiva operante presso l'I.R.V. sia
stato inibito o meno dalla F.M.S.I. posso rispondere dicendo che
per me ciò non ha alcun valore in quanto non mi deve assolutamente
interessare se il medico, specializzato in Medicina dello sport,
faccia parte o no di una associazione corporativa.
Per quanto riguarda il costo delle visite presso i centri di
Ivrea e Torino e quelli sostenuti dall'U.S.L. presso l'I.R.V.,
posso dire che non ne conosco l'entità attuale ma nel 1984 presso i
centri di Ivrea e Torino essi erano inferiori di 4000 o al massimo
di 5000 lire rispetto a quelli dell'I.R.V. Attualmente noi
corrispondiamo all'I.R.V. 23.068 lire per i certificati di tipo A,
e 53.464 lire per i certificati di tipo B. Evidentemente tra un
tipo e l'altro ci sono prestazioni ben diverse.
Rispondendo all'ultima domanda dell'interpellanza, sui motivi
che impediscono all'U.S.L. di erogare direttamente tale servizio,
credo di poter dare soddisfazione anche al secondo quesito
dell'interrogazione del Consigliere Baldassarre. Nel settembre del
1984, cioè al momento della firma di un accordo tra Forze
sindacali, Regione ed U.S.L., sul tema delle incentivazioni, avevo
avuto un incontro con l'allora responsabile dell'unità operativa di
Medicina dello sport, il dott. Zoia, ed un rappresentante della
F.M.S.I. che lavora all'interno del reparto ospedaliero di
Medicina. In quell'incontro avevo proposto che la Medicina sportiva
rientrasse nella sfera delle attività della struttura pubblica e
noi, d'accordo con l'U.S.L. e con l'unità operativa di Medicina,
eravamo disposti a far effettuare tutte le operazioni all'interno
dell'ospedale in "plus orario", in quanto ritenevamo che tutte
quelle visite non si sarebbero potute svolgere durante il normale
orario di servizio, dovendosi svolgere in un periodo di tempo molto
ristretto ed essendo anche piuttosto numerose. Non si è riusciti a
trovare l'accordo perché il responsabile dei medici sportivi, che
lavora all'interno dell'unità operativa di Medicina, pretendeva,
contrariamente a quanto prevedeva l'accordo sulle incentivazioni,
che tutto il "plus orario" fosse assegnato ai due medici
specializzati in Medicina dello sport. Noi non potevamo
acconsentire in quanto l'accordo prevedeva che il "plus orario" non
potesse essere accordato al singolo medico ma all'intera équipe
medica, perché una prestazione di sole 3 o 4 ore settimanali non
sarebbe stata sufficiente a far svolgere correttamente quel lavoro.
Nel caso infatti che fosse stato necessario un maggior numero di
ore rispetto al massimo settimanale consentito di 6 ore, qualche
altro medico avrebbe dovuto svolgere il lavoro dei suddetti medici
nei rispettivi reparti di appartenenza. Per questo motivo
nell'accordo è sancito il principio che non si può e non si deve
assegnare il "plus orario" al singolo medico ma all'intera équipe
medica. Per tanto, caduta questa soluzione, perché rifiutata dai
medici sportivi, non si poteva fare altro che stipulare una nuova
convenzione con l'I.R.V.
Qualcuno potrà dire che avremmo potuto stipulare delle
convenzioni con Ivrea e Torino, ma a quel momento, vista anche
l'esigua differenza del costo-visita, non abbiamo ritenuto giusto
far perdere un'intera giornata ai ragazzi e organizzare dei pullman
da inviare fuori Valle. Pertanto la stipula della convenzione con
l'I.R.V. fu allora una scelta perfettamente legittima, anche se
l'Amministrazione regionale aveva allora ed ha tutt'oggi:
"...l'intenzione di riportare tutto quello che è nel privato nel
pubblico". Ovviamente tutto ciò è subordinato alla presenza della
disponibilità e della volontà di addivenire ad un accordo in merito
e senza, per questo, voler scavalcare eventuali accordi di
carattere sindacale, mettere in difficoltà l'U.S.L. o la stessa
Amministrazione regionale.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Intanto io non sono d'accordo con
l'Assessore quando afferma di non esser voluto intervenire in
questa "querelle" tra medici perché non lo riguarda. Si tratta di
un servizio pubblico e qui con me ho ritagli di giornale che
riempiono una cartella e che testimoniano che gli utenti del
servizio non sapevano più che cosa fare e si rivolgevano a medici
di fuori Valle, ed il responsabile dell'Assessorato alla Sanità,
che deve provvedere a dare loro una informazione precisa, dice che
si tratta di cose che non lo riguardano.
Ovviamente non posso giustificare un'affermazione del genere,
perché è compito dell'Amministratore pubblico fornire, in questo
caso con un semplice comunicato, degli elementi di certezza agli
utenti di un servizio che rimane pubblico anche se prestato da un
istituto privato convenzionato. Per questo motivo nella mia
interpellanza avevo fatto anche cenno allo strano silenzio sia
dell'Assessore che del Delegato regionale del CONI. Quest'ultimo
non mi può rispondere, però il quesito dell'interpellanza era
indirizzato anche a lui. Prima avevo detto che, dopo aver letto
tutte le leggi (l'Assessore ne ha citate solo 2, ma io ne ho qui
con me una decina), non ero stato in grado di acquisire degli
elementi di certezza assoluta. Probabilmente io sono meno
intelligente dell'Assessore, però voglio solo far notare che lui mi
ha citato alcune leggi e mi ha citato anche una circolare, che, a
mio avviso, non hanno però chiarito quello che lui dice di voler
chiarire.
Tra l'altro, la stessa circolare n. 7 del 31 gennaio 1983,
citata dall'Assessore e che dovrebbe chiarire il tutto, viene
citata anche dal Presidente della F.M.S.I. a giustificazione della
sua posizione. L'Assessore mi ha anche citato una lettera del
Presidente della F.M.S.I. del 1984, ma io ho qui una lettera,
sempre del Presidente della F.M.S.I., che nel frattempo è cambiato,
del 1986. Probabilmente anche i due Presidenti hanno dato delle
interpretazioni diverse a questi problemi.
In ogni caso a me pare che tutta questa normativa non dia gli
elementi di certezza che sembra ricavare l'Assessore. Però mi fa
piacere sentire dall'Assessore che lui è sicuro di quello che dice
e cioè che la convenzione è legittima e che tutte le certificazioni
rilasciate dai medici che attualmente operano presso l'I.R.V., ivi
compresi i medici non specialisti in Medicina dello sport, sono
legittime. È questo che vogliono sapere gli utenti. Se l'Assessore
si sente in grado di affermare una cosa simile, io mi ritengo
soddisfatto, anche se rimango con i miei dubbi e con le mie
perplessità di carattere giuridico.
L'unica cosa che non ho capito è la faccenda relativa all'ultimo
quesito dell'interpellanza e cioè sul perché l'U.S.L. non è in
grado di erogare direttamente questo servizio. Io non ho
assolutamente capito la faccenda del "plus orario". L'Assessore non
può più darmi alcuna risposta, ma io vorrei solo sapere se
l'effettuazione di tale servizio presso l'U.S.L., anche con un solo
medico sportivo a tempo pieno, costerebbe meno o di più del costo
del servizio pagato all'I.R.V., perché l'Amministrazione pubblica
deve fare anche di questi conti senza badare alle disquisizioni sul
"plus orario" o sulle 3 o 4 ore.
Ritengo che si debbano fare dei simili confronti e se il
servizio può essere effettuato nell'ambito della struttura
pubblica, dove esistono già tutte le apparecchiature necessarie
agli accertamenti ed alle analisi, nonché il personale, sempre che
il tutto venga a costare di meno, io credo che sia doveroso da
parte dell'Amministrazione pubblica cercare di riportare
nell'ambito pubblico anche questo servizio.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
L'Assessore ci ha tranquillizzato
sulla validità delle certificazioni rilasciate dall'I.R.V.
Naturalmente egli avrà degli elementi sufficienti che gli
consentono di poter dichiarare tale validità e noi ne prendiamo
atto.
Non entro quindi nel merito della validità delle certificazioni,
ma dalle risposte che egli ha fornito alle mie due domande traspare
evidente l'intenzione da parte dell'Amministrazione regionale di
riportare questo servizio all'interno delle strutture pubbliche. Lo
scopo della mia interrogazione era appunto questo e cioè volevo
capire se la Giunta aveva o meno la volontà di riportare le visite
mediche all'interno della struttura pubblica. Per il resto non so a
che cosa possano provare sia la questione del "plus orario" che
quella delle 4 o 5 ore. È vero che l'Assessore non soffre di
"telemania", però, caro Assessore, c'è in corso una polemica ed un
Amministratore è tenuto a rispondere ed a precisare alcune
cose.
Diamo pure per buone le affermazioni dell'Assessore, ma si
leggono vari articoli anche di sapore scandalistico ("Medicina
sportiva nel caos"...) ed un Amministratore ha anche il compito di
fornire chiarimenti. L'Assessore non deve rispondere solo in
Consiglio regionale, perché ciò costringe i Consiglieri a
presentare interpellanze od interrogazioni proprio per mancanza di
notizie e di chiarimenti da parte degli organi competenti.
L'interrogazione, oltre a sollevare il caso in Consiglio
regionale, aveva anche lo scopo di ottenere dei chiarimenti su una
polemica che si trascina non solo da tre mesi, come ha detto il
Consigliere Pascale, ma addirittura da diversi anni. La parte della
risposta dell'Assessore che maggiormente mi interessa è quella
relativa all'intendi mento, da parte della Giunta, di riportare,
nei limiti del possibile, questo servizio all'interno della
struttura pubblica. Staremo a vedere quando ciò potrà avvenire.
Ritorneremo senz'altro sull'argomento se le polemiche non finiranno
e se l'impegno non verrà mantenuto, anche se io mi auguro che
avvenga il contrario.
Nel frattempo ringrazio l'Assessore per alcuni chiarimenti che
mi ha fornito, però, caro Assessore, non puoi dire: "Io non ho
risposto". Tu devi rispondere, e ciò specie quando ci sono dei
problemi che non riguardano il Consigliere o l'Assessore, ma
riguardano le società, i giovani sportivi ed anche i ragazzi di 7
anni che si affacciano per la prima volta nel mondo dello sport. Il
problema è quindi di carattere sociale e proprio per ciò è
importante che non sia ignorato. Speriamo che l'impegno
dell'Assessore si traduca in fatti concreti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK