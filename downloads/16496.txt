Consiglio Regionale della Valle d'Aosta - Oggetto del Consiglio n. 2896 del 17 dicembre 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Impianti a fune
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 2896 del 17 dicembre 1997 - Resoconto
SEDUTA ANTIMERIDIANA DEL 17 DICEMBRE 1997
OGGETTO N. 2896/X Collegamento fra i domaines skiables di
Alagna, Gressoney e Champoluc. (Interpellanza)
Interpellanza Considerato che come dichiarato dall'Assessore al
Turismo su "La Stampa" del 14 novembre u.s., è stato avviato il
progetto volto a realizzare un collegamento diretto tra i domaines
skiables di Alagna, Gressoney e Champoluc;
Visto che tale progetto prevede investimenti per oltre 50
miliardi finalizzati alla creazione di una pista che condurrebbe
gli sciatori dal comprensorio di Champoluc e Gressoney a quello di
Alagna Valsesia;
Preso atto della delibera di Giunta nr. 4817/1992, con la quale
viene disposta la revisione del piano regolatore di Ayas anche in
vista del "prossimo collegamento tra i domaines skiables del Breuil
e della Valtournenche con quelli di Ayas";
Ritenuto opportuno che l'iniziativa di collegamento tra Alagna,
Gressoney e Champoluc debba rientrare in un progetto di rilancio e
sviluppo globale, che comprenda altri comprensori sciistici e
turistici valdostani, quali ad esempio quelli di Valtournenche,
Cervinia;
i sottoscritti consiglieri regionali
Interpellano
l'Assessore competente per sapere:
1) se l'iniziativa di collegamento di cui sopra è frutto di
un'analisi effettuata sull'intero territorio valdostano e quindi
facente parte di interventi globali concernenti altri comprensori
sciistici della nostra regione e quali sono gli intendimenti della
Giunta regionale al riguardo;
2) se l'iniziativa di cui sopra prevede anche e soprattutto la
possibilità di effettuare lo sci estivo sfruttando il ghiacciaio
dell'Indren, attualmente raggiungibile da Gressoney solamente a
piedi;
3) se per tale iniziativa sono stati coinvolti tutti i soggetti
operanti sul territorio (Operatori Turistici, Ammministratori
Locali, eccetera...).
F.to: Parisi - Lanièce - Collé
Presidente Ha chiesto la parola il Consigliere Lanièce.
Lanièce (Aut) Abbiamo presentato quest'interpellanza per poter
discutere in merito a quest'iniziativa senz'altro importante ed
interessante e per poter capire meglio se questa è vista come
un'iniziativa facente parte di un disegno globale di intervento sul
territorio, nell'ambito dei comprensori sciistici.
Da diversi anni esistono sulla carta progetti per un
collegamento globale dei domaines skiables della Valle d'Aosta. Ora
l'accordo che è stato siglato fra il Comprensorio di Alagna
Val0sesia e quello di Ayas Gressoney, offre un'opportunità per
approfondire le reali intenzioni dell'Amministrazione regionale per
quanto riguarda le politiche indirizzate alla realizzazione di tali
ambiziosi progetti. Per questo abbiamo ritenuto opportuno
presentare quest'interpellanza per verificare quali saranno le
scelte future oltre a quella in oggetto, che riguarda il
collegamento fra Alagna e Gressoney, anche tenuto conto che
esisteva una delibera nella quale veniva disposta la revisione del
Piano regolatore di Ayas, all'interno del quale, fra le righe, si
parlava di un prossimo collegamento fra i domaines skiables del
Breuil e del Valtournenche con quello di Ayas. Ovviamente questa
era ed è ancora, sentendo gli operatori turistici di Cervinia, una
loro forte esigenza, quindi ci siamo chiesti, visto che è stato
fatto un collegamento fra Alagna e Gressoney, se questo desiderio
espresso nel ?92 di collegare Breuil-Cervinia con Ayas è ancora
attuabile oppure no. Ovviamente questo collegamento amplierebbe il
domaine skiable.
Sarebbe importante verificare quali sono gli intendimenti della
Giunta regionale in merito a tutto il resto del comprensorio
sciistico perché la nostra Regione vive di turismo, quindi penso
che sarebbe opportuno dare indicazioni sulle iniziative che si
vogliono prendere per il futuro per offrire un più vasto domaine
skiable ai turisti. È giusto infatti, poiché i turisti
rappresentano la fonte primaria del reddito valdostano, cercare di
impegnarsi in iniziative che hanno un forte ritorno economico come
quella che è stata intrapresa dall'Assessore in merito al
collegamento fra Alagna e Gressoney.
Chiediamo inoltre se all'interno di quest'iniziativa è prevista
la possibilità di inserirvi anche lo sci estivo, sfruttando il
Ghiacciaio dell'Indren, per adesso raggiungibile solo a piedi.
Questo costituirebbe per la Valle una grossa opportunità di
ampliare l'offerta per quanto riguarda lo sci estivo.
Infine chiediamo se in quest'iniziativa, che ribadisco essere
importante, sono stati coinvolti tutti gli operatori che agiscono
sul territorio, dagli amministratori locali, amministratori delle
A.T.P., assessori e consiglieri comunali, agli operatori turistici,
in modo da verificare se quest'iniziativa è partita dal basso e non
imposta dall'alto, perché molte volte imponendo dall'alto si
rischia di non venire incontro alle reali esigenze locali.
Penso che questo sia un sunto dell'interpellanza che abbiamo
presentato, aspettiamo la risposta dell'Assessore per poter
replicare.
Presidente Ha chiesto la parola l'Assessore al turismo,
commercio e sport, Agnesod.
Agnesod (UV) L'iniziativa in oggetto è frutto di un'analisi e di
uno studio appositamente effettuati. L'oggetto dell'interpellanza è
sicuramente un argomento importante, credo infatti che
quest'iniziativa sia fra le più interessanti che siano state
presentate nel settore del turismo, e anche come interpellanza, in
questo periodo.
Questa si riferisce ad un intervento intervallivo di notevole
importanza strategica che si pone l'obiettivo di un ulteriore
accrescimento sul mercato del Comprensorio del Monte Rosa Ski,
Comprensorio che, dopo l'unificazione societaria con l'attuale
domaine skiable che ha proposto l'anno scorso ha visto un
incremento notevole di flusso turistico, dal 16 al 18 percento
circa rispetto all'anno precedente. Questo per quanto riguarda il
turismo invernale.
Si tratta poi all'interno di questo progetto di valorizzare il
Ghiacciaio dell'Indren, come diceva il Consigliere, unico
ghiacciaio interamente valdostano che consentirebbe un rilancio
alla grande dello sci estivo nella nostra Regione.
Per realizzare questi interventi esiste una volontà ed un
impegno comune delle due regioni Piemonte e Valle d'Aosta; la prima
ha comunicato agli organi di stampa alcuni mesi fa di avere quasi
ottenuto anche la compartecipazione della Comunità europea,
rientrando infatti il Comune ricadente nel versante piemontese nel
gruppo dei comuni classificati nell'obiettivo 5B, quindi per Alagna
c'è stata la possibilità di attingere dalla Comunità europea.
È stato avviato il progetto di fattibilità, che ha ottenuto il
parere positivo dal Comitato di sorveglianza; ora si attendono le
procedure ambientali e paesistiche per ottenere la già
preannunciata ammissibilità al finanziamento comunitario nella
misura del 70 percento, pari a circa 4 miliardi. Rimane ancora
sulla Società Mont Rosa, la Società del versante piemontese, da
definire quote ed assetti societari. Questo è un discorso che però
non ci riguarda.
Per quanto riguarda il nostro intervento, lo stesso potrà essere
programmato così come previsto dagli articoli 38 e 39 della legge
regionale n. 41/97, di recente approvazione da parte del Consiglio,
che prevede che ci sia un programma proposto dalla Giunta ed
approvato dal Consiglio regionale, successivamente però all'entrata
in vigore del disegno di legge adottato dalla Giunta e che ora è
all'esame delle commissioni competenti, il cui arrivo in Consiglio
è previsto per le prossime sedute. Si tratta del disegno di legge
sugli impianti a fune che prevede l'erogazione dei finanziamenti
per questi interventi.
In dettaglio, per la realizzazione dell'impianto funivia
Salati-Indren, sono previsti 10 miliardi di investimento, per la
pista di discesa Indren-Gabiet 2 miliardi e 200 milioni per la
sicurezza. Questi sono gli investimenti previsti nel programma
quinquennale della Società nel piano 1996-2000. In queste
previsioni pluriennali non sono previste le spese per la
segnaletica e l'informazione che saranno concordate con
l'Associazione impianti a fune.
Per quanto riguarda il discorso del collegamento con Cervinia,
nel ?92 fu fatto uno studio di fattibilità che però ha sollevato
allora e nel tempo notevoli problemi dal punto di vista tecnico ed
ambientale. Sarebbe un progetto e un giusto coronamento di un
comprensorio molto importante, ma sicuramente è un'ipotesi che
riguarda più il futuro, mentre il collegamento dell'Indren è un
intervento che si può realizzare nel breve, nel medio termine.
Questo per quanto riguarda l'oggetto dell'interpellanza. Nel
complesso, come dicevo prima riferendomi agli articoli 38, 39 e al
disegno di legge che è attualmente all'esame della Commissione e
che verrà adottato dal Consiglio, successivamente verrà predisposto
il piano quinquennale di intervento con l'Associazione impianti a
fune, quindi adeguando il piano che l'Associazione stessa ha
predisposto per quanto riguarda la sua competenza a quelle che sono
le indicazioni nostre come Amministrazione regionale. Questo è il
quadro complessivo all'interno del quale ci muoveremo.
Presidente Ha chiesto la parola il Consigliere Parisi.
Parisi (Aut) Ringrazio l'Assessore per l'apprezzamento che ci ha
rivolto come interpellanti per l'oggetto dell'interpellanza. Vorrei
solo però far rilevare che quando parliamo di analisi sul
territorio, non facciamo riferimento all'intervento di cui stiamo
parlando. Noi volevamo sapere se quest'intervento è frutto di
un'analisi più complessiva della situazione degli impianti in Valle
d'Aosta. Mi sembrava di aver capito invece che si fosse fatta
un'analisi approfondita, ma solo per quest'intervento. Anche perché
molto spesso facciamo degli interventi pregevoli e questo è
sicuramente un intervento apprezzabile perché, se collegherà il
ghiacciaio dell'Indren, porterà ad un rilancio dello sci estivo,
oltre a dare un grosso impulso a tutta la vallata, del quale
beneficeranno tutti gli operatori della zona, però volevamo sapere
se oltre a questo sono programmati altri interventi che riguardano
altre località perché la cifra di 50 miliardi è una cifra enorme e
non vorremmo che quest'intervento assorbisse tutto quello che è
invece un discorso di carattere generale sull'interno territorio
valdostano. Sappiamo bene che, tanto per fare un esempio, c'è Cogne
che ha dei problemi di impianti, probabilmente ci sono altre
località e altre zone della Valle d'Aosta che avranno bisogno di
migliori collegamenti per quanto riguarda lo sci, per cui volevamo
sapere se tutto questo è inquadrato in un programma più generale
dell'Assessorato.
L'altra questione che ci premeva era quella dei tempi di
realizzazione e del coinvolgimento degli operatori e di tutti i
soggetti interessati a questo progetto.
Un'altra cosa che vorremmo sapere dall'Assessore è se sono state
fatte delle analisi dei costi gestionali... lo so, risponderà
un'altra volta l'Assessore... anche perché gli impianti normalmente
sono sempre stati con i bilanci deficitari. Non vorremmo che
un'iniziativa, che è sicuramente positiva sotto l'aspetto dello
sviluppo turistico, gravasse sulle società che dovrebbero gestire
questi impianti.
Comunque diciamo che la risposta dell'Assessore ci lascia
abbastanza soddisfatti. Vorremmo che nel prosieguo di
quest'iniziativa si venisse informati dell'iter che verrà seguito,
e speriamo che questo progetto venga realizzato in tempi
relativamente brevi perché ho capito da quello che ha detto
l'Assessore che ci vorrà qualche anno prima che venga realizzato
questo collegamento. È comunque un'iniziativa che va perseguita e
speriamo che venga realizzata nel più breve tempo possibile.
Presidente Ha chiesto la parola l'Assessore al turismo,
commercio e sport Agnesod per fatto personale.
Agnesod (UV) Una precisazione perché prima forse mi sono
espresso male. Il piano noi ce l'abbiamo, però il programma dovrà
essere visto ed approvato dal Consiglio, secondo quanto è previsto
dalla legge 41, dagli articoli 38 e 39, quindi tutto il complesso
degli interventi verrà discusso in sede di Consiglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK