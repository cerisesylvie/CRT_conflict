Consiglio Regionale della Valle d'Aosta - Oggetto del Consiglio n. 3447 del 7 aprile 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3447 del 7 aprile 2008 - Resoconto
OGGETTO N. 3447/XII - Disegno di legge: "Disposizioni per
l'allocazione delle funzioni amministrative in materia di catasto
terreni e catasto edilizio urbano". (Approvazione di un ordine del
giorno)
Articolo 1
(Oggetto e finalità)
1. La presente legge disciplina l'allocazione tra la Regione
autonoma Valle d'Aosta/Vallée d'Aoste e gli enti locali delle
funzioni amministrative in materia di catasto terreni e catasto
edilizio urbano, trasferite ai sensi dell'articolo 1, comma 1, del
decreto legislativo 3 agosto 2007, n. 142 (Norme di attuazione
dello statuto speciale della Regione autonoma Valle d'Aosta/Vallée
d'Aoste, in materia di catasto).
2. Le funzioni di cui al comma 1 sono esercitate da parte
della Regione e degli enti locali, perseguendo le seguenti
finalità:
a) promuovere l'equità fiscale attraverso la definizione di
politiche adeguate di revisione degli estimi e del classamento, da
attuare d'intesa con l'Amministrazione finanziaria statale;
b) integrare le funzioni catastali con le funzioni
amministrative comunali in materia di procedimento edilizio, di
tributi locali e di sistemi informativi territoriali;
c) valorizzare il tessuto organizzativo e gli strumenti dello
sportello unico, di cui alla legge regionale 9 aprile 2003, n. 11
(Disposizioni concernenti l'esercizio delle funzioni amministrative
in materia di insediamenti produttivi e l'istituzione dello
sportello unico per le attività produttive), ampliando la gamma dei
servizi offerti;
d) sviluppare i servizi telematici edilizio-catastali
integrati rivolti ai professionisti del territorio;
e) garantire un efficace governo del territorio attraverso la
creazione della Carta geografica unica regionale;
f) definire un percorso sostenibile ai fini della costruzione
di un catasto probatorio.
Articolo 2
(Allocazione delle funzioni)
1. Ai sensi dell'articolo 9 della legge regionale 7 dicembre
1998, n. 54 (Sistema delle autonomie in Valle d'Aosta), in ragione
del particolare contesto territoriale, demografico ed organizzativo
regionale, le funzioni trasferite ai sensi del d.lgs. 142/2007 sono
allocate nel modo seguente:
a) le funzioni trasferite ai sensi dell'articolo 2, comma 1,
del d.lgs. 142/2007 sono esercitate dalla Regione;
b) le funzioni trasferite ai sensi dell'articolo 2, comma 1,
del d.lgs. 142/2007, concernenti l'utilizzazione degli atti del
catasto terreni e del catasto edilizio urbano finalizzata a
consentire l'accesso alle informazioni catastali, sono esercitate
anche dai Comuni, sia in forma singola che associata.
2. Al fine di garantire, nel tempo, maggiore efficienza ed
efficacia nell'esercizio delle funzioni trasferite, la Giunta
regionale con propria deliberazione, d'intesa con il Consiglio
permanente degli enti locali e sentito il Comitato di monitoraggio
di cui all'articolo 3, può disporre il graduale trasferimento delle
funzioni di cui al comma 1, lettera a), al Comune di Aosta e, ai
sensi dell'articolo 83 della l.r. 54/1998, agli altri Comuni in
forma associata attraverso le Comunità montane, le quali possono
esercitare le funzioni trasferite anche in convenzione tra loro ai
sensi dell'articolo 104 della l.r. 54/1998.
Articolo 3
(Comitato di monitoraggio)
1. Al fine di monitorare lo stato di attuazione della
presente legge, è istituito, senza oneri a carico del bilancio
regionale, un Comitato di monitoraggio, le cui attribuzioni e la
cui composizione sono determinate dalla Giunta regionale,
assicurando in ogni caso la partecipazione di rappresentanti degli
enti locali, dell'Agenzia del territorio e degli ordini
professionali interessati ai servizi catastali.
Articolo 4
(Adempimenti attuativi)
1. La Giunta regionale con propria deliberazione, adottata
d'intesa con il Consiglio permanente degli enti locali per gli
aspetti che interessano gli enti locali e sentito il Comitato di
monitoraggio di cui all'articolo 3, definisce i processi di
servizio afferenti alle funzioni trasferite, individua, ai sensi
dell'articolo 8 della legge regionale 23 ottobre 1995, n. 45
(Riforma dell'organizzazione dell'Amministrazione regionale della
Valle d'Aosta e revisione della disciplina del personale), la
struttura o le strutture regionali competenti all'esercizio delle
funzioni trasferite e assegna, in relazione al numero e alla
consistenza dei processi di servizio trasferiti, il personale
comandato in servizio nell'Agenzia del territorio, ai sensi
dell'articolo 3, comma 4, del d.lgs. 142/2007, e le altre risorse
strumentali ed organizzative date in uso gratuito.
Articolo 5
(Disposizioni finanziarie)
1. L'onere complessivo derivante dall'applicazione della
presente legge è determinato in euro 350.000 per l'anno 2008 e in
annui euro 1.500.000 a decorrere dall'anno 2009.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2008 e di quello pluriennale per il triennio 2008/2010
negli obiettivi programmatici: 1.2.1. (Personale per il
funzionamento dei servizi regionali), 1.3.1. (Funzionamento dei
servizi regionali), 2.1.5. (Programmi di informatizzazione di
interesse regionale), 2.1.6.01. (Consulenze, incarichi e studi) e
3.2 (Altri oneri non ripartibili).
3. Al finanziamento dell'onere di cui al comma 1 si
provvede:
a) per l'anno 2008 mediante l'utilizzo delle risorse iscritte
negli stessi bilanci nell'obiettivo programmatico 3.1. (Fondi
globali), al capitolo 69000 (Fondo globale per il finanziamento di
spese correnti) per euro 350.000, a valere sull'accantonamento
previsto al punto A.4. dell'allegato n. 1 ai bilanci
stessi;
b) per gli anni 2009 e 2010 mediante l'iscrizione di una
maggiore entrata di annui euro 1.500.000 sul capitolo di nuova
istituzione (Diritti catastali e di scritturato) della parte
entrata del bilancio pluriennale 2008-2010 derivante dall'introito
dei tributi speciali catastali di cui all'articolo 2, comma 3, del
d.lgs 142/2007.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 6
(Entrata in vigore)
1. La presente legge sarà pubblicata nel Bollettino ufficiale
della Regione ed entrerà in vigore il 1° gennaio 2009, ad eccezione
degli articoli 3, 4 e 5.
Presidente
- La parola al relatore, Consigliere
Stacchetti.
Stacchetti (SA)
- Il disegno di legge regionale n. 215,
presentato dalla Giunta regionale il 13 marzo 2008, è stato oggetto
di esame ed è stato licenziato dalla III Commissione in data 20
marzo 2008 e dalla II Commissione in data 26 marzo 2008. Scaturisce
dall'approvazione della norma di attuazione dello Statuto speciale
in materia di catasto terreni e di catasto edilizio urbano.
L'articolo 1 del decreto legislativo 3 agosto 2007 n. 142
stabilisce, infatti, che
"Le funzioni amministrative in materia
di catasto terreni e di catasto edilizio urbano sono esercitate
dalla Regione e dagli Enti locali della Valle d'Aosta"
. Più in
particolare l'articolo del richiamato decreto legislativo
stabilisce che sia la legge regionale ad allocare le predette
funzioni amministrative agli enti locali, fatte salve le funzioni
che la Regione riterrà di esercitare direttamente in base ad
esigenze di adeguatezza ed unitarietà. Il presente disegno di legge
costituisce, perciò, il primo provvedimento inerente alla materia
in questione perché ad esso dovranno seguire, entro 4 mesi dalla
sua approvazione e d'intesa con lo Stato, altre norme a seguito del
successivo trasferimento alla Regione delle risorse finanziarie,
umane, strumentali ed organizzative per esercitare le predette
competenze. Alla Regione spetterà, infine, il compito di definire,
con una successiva legge, le tipologie e le tariffe dei tributi
speciali catastali, la loro riscossione e la relativa ripartizione
agli enti locali qualora ricorrano i presupposti di cui
all'articolo 3 del decreto legislativo 28 dicembre 1989 n. 431.
Dalla data di entrata in vigore della presente legge, per
l'esercizio delle funzioni catastali, tutto il personale in
servizio nell'Agenzia del territorio verrà comandato presso la
Regione, mentre le risorse strumentali ed organizzative, comprese
quelle informatiche, saranno date in uso gratuito alla Regione. Il
disegno di legge si compone di 6 articoli che danno attuazione a
quanto ho brevemente illustrato.
Presidente
- Vi ricordo che su questo disegno di legge è
stato espresso parere favorevole a maggioranza della III
Commissione e della II Commissione, poi c'è il parere degli uffici
finanziari, nonché il parere favorevole del CPEL. È stato
depositato un ordine del giorno a firma dei colleghi del gruppo
"Arcobaleno", ci sono 4 emendamenti del "PD" e n. 11 emendamenti
del "PdL". La discussione generale è aperta.
La parola al Consigliere Segretario Venturella.
Venturella (Arc-VA)
- Io credo che questo disegno di
legge, il parere sulla locazione delle funzioni amministrative in
materia di catasto terreni e catasto edilizio sia non proprio un
atto conclusivo, ma quasi, perché - ed era naturale - manca tutta
la parte che riguarda fra i diversi aspetti organizzativi anche le
modalità di assegnazione del personale comandato alla nuova
struttura regionale, che ha suscitato un ampio dibattito anche con
diversi lanci di agenzia, di botta e risposta, fra un sindacato, il
Presidente Caveri e un altro sindacato. Crediamo che questo disegno
di legge sia importante, vorrei solo puntualizzare - e mi aspetto
una reazione da parte del Presidente Caveri - che la definizione di
tale materia è stata resa possibile sia sul piano politico, sia sul
piano amministrativo dall'intervento dei Parlamentari valdostani
Nicco e Perrin, che finalmente...
(interruzione del Presidente della Regione, fuori
microfono)
... hanno lavorato affinché questa norma di attuazione, che era
presente da anni negli atti, potesse venire alla luce e
concretizzarsi in questa prima espressione pubblica, sulla
questione che ora discutiamo. È importante soprattutto la parte
amministrativa, che riguarda il personale; crediamo che la modalità
di passaggio - e penso che anche questo possa essere condiviso da
tutto il Consiglio - del personale che attualmente è in servizio
presso l'Agenzia del territorio alla nuova struttura regionale, che
speriamo sarà di urgente formazione, sia da attuare su base
essenzialmente volontaria: questo è indispensabile. Nel dichiarare
il nostro voto favorevole a questo provvedimento, vorrei esprimere
una speranza: che il passaggio delle competenze del catasto ad una
struttura regionale che potrebbe avere 3 centri sul territorio
regionale possa essere finalmente una delle pietre miliari per far
sì che i dati catastali intrecciati con i dati che riguardano le
civili abitazioni, i terreni possano essere impiegati
dall'amministrazione pubblica a qualsiasi livello non tanto per
controllare quanto per applicare una certa equità nell'imposizione
fiscale e tributaria, ossia che veramente questo provvedimento vada
nella direzione di una maggiore equità fiscale e tributaria,
cercando di omogeneizzare il reperimento dei dati stessi e le
procedure su tutto il territorio regionale. L'ordine del giorno che
diamo per illustrato, riguarda solamente un impegno del Consiglio
regionale rivolto alla Giunta, ad introdurre nell'intesa che dovrà
essere scritta con lo Stato, le modalità di passaggio del personale
solo su base volontaria.
Presidente
- La parola al Consigliere Frassy.
Frassy (PdL)
- Penso che sul catasto, al di là delle
questioni prettamente burocratiche e amministrative alle quali ha
fatto riferimento il collega Venturella nel suo intervento, vadano
fatte delle considerazioni che vanno al di là dell'aspetto
sindacale amministrativo dell'ottimizzazione della gestione del
servizio e del passaggio di dipendenti oggi statali rispetto alla
funzione regionale, che stiamo per acquisire in base alla norma di
legge in oggetto. Di questa vicenda se ne parla da parecchio, ma
potrei dire da almeno più di 10 anni: era il 1997 quando la legge
n. 59 - una delle cosiddette "leggi Bassanini" - teorizzò la
devoluzione delle competenze catastali ai Comuni. Sappiamo che
l'Italia, oltre ad essere popolo di santi e navigatori, è anche
popolo di Comuni, ci sono qualcosa come circa 8.000 realtà
comunali; spesso ci preoccupiamo dell'organizzazione microscopica
di certi nostri Comuni, ma in giro per l'Italia ce ne sono parecchi
di questi 8.000 Comuni, che hanno dimensioni equiparabili a quelle
dei Comuni valdostani.
Ora la vicenda del catasto è rimasta al palo di questo principio
sancito nel 1997, perché anche i successivi decreti ministeriali
che dovevano dare attuazione a quella norma di principio tardarono
a trovare una loro attuazione, possiamo pertanto dire che la
decisione che sta interessando la nostra Regione è in linea con i
tempi delle altre Regioni, dove il trasferimento delle funzioni è
cosa recente ed è ancora in fase di definizione. Il decreto
ministeriale che ha consentito la riorganizzazione del catasto su
basi comunali era stato bloccato recentemente per una serie di
preoccupazioni di tipo organizzativo. Sappiamo che il trasferimento
delle funzioni alla Regione Valle d'Aosta in quanto Regione a
statuto speciale comporta una procedura speciale, che è la
procedura delle norme di attuazione. Lo scorso anno con norma di
attuazione sono state trasferite le funzioni che erano previste
nella "Bassanini" del 1997 e qui va fatta una prima riflessione, in
particolare su cosa voglia dire autonomia ed espletamento di certe
funzioni nella nostra Regione. Mentre in virtù di una norma dello
Stato i Comuni italiani acquisiscono competenze in materia
catastale perlomeno rispetto a una serie di materie catastali, in
Valle d'Aosta queste funzioni si fermano in Piazza Deffeyes. Qui va
fatta una riflessione su come viene gestita o ritrasferita
quell'autonomia che rivendichiamo dallo Stato centrale; la nostra
capacità a rivendicare autonomia è sicuramente una capacità forte,
testimoniata da 60 anni di attività politico-legislativa del
Consiglio regionale, ma ancora tanto va fatto nella capacità di
ridistribuire sul territorio della Regione autonoma Valle d'Aosta
l'autonomia che acquisiamo dallo Stato centrale e penso che questo
sia un classico esempio di tale difficoltà di ridistribuire quote
di autonomia. Mentre in giro per l'Italia il catasto diventa
funzione gestita dai Comuni, in Valle d'Aosta, in base
all'impostazione che viene data al disegno di legge regionale, la
materia catastale si ferma nelle competenze regionali. L'articolo 2
del disegno di legge dice - con un titolo quanto mai suggestivo:
allocazione delle funzioni - che le funzioni trasferite sono
esercitate dalla Regione, perciò il decreto legislativo, norma di
attuazione, nel suo articolo 1 andava a scrivere che le funzioni
amministrative in materia di catasto... sono esercitate dalla
Regione e dagli enti locali. Avevamo espresso in sede di dibattito
in seno alla Commissione paritetica all'epoca ancora del "Governo
Berlusconi" la preoccupazione che una scrittura di questo tipo
poteva alla fine portare ad un centralismo regionale. Ci furono una
serie di approfondimenti e la norma di attuazione passò
successivamente, tanto che è stata licenziata dal "Governo Prodi"
ad agosto 2007 ed è stata licenziata nella maniera in cui noi
temevamo potesse impedire un completo decentramento. In effetti,
andando a leggere la lettera b) del 1° comma dell'articolo 1 si
legge che le funzioni di catasto esercitate dalla Regione possono
essere esercitate dai Comuni in forma singola o associata, ma
limitatamente all'utilizzazione degli atti del catasto, perciò
tutte le altre funzioni catastali, l'elenco dei beni immobili, gli
estimi, il valore, il reddito rimangono nella potestà
amministrativa ed organizzativa dell'Amministrazione regionale.
È poi paradossale che questo articolo 2 al 2° comma dica che, al
fine di garantire una maggiore efficienza ed efficacia, e di
conseguenza si riconosce che una maggiore efficienza ed efficacia
possono essere trovate, la Giunta può trasferire gradualmente le
funzioni al Comune di Aosta ed è evidente che quest'ultimo è quello
che avrebbe maggiore interesse e minori difficoltà ad avere una
gestione diretta di quelle funzioni catastali che gli 8.000 Comuni
nazionali, in virtù di questa legge e dei successivi principi,
possono gestire in proprio. Ecco perché siamo molto scettici
sull'insieme di questa norma e abbiamo presentato una serie di
emendamenti perché, pur partendo dalla consapevolezza della
difficoltà del microcomune di gestire in maniera efficiente ed
efficace le funzioni catastali, abbiamo la convinzione che i
principi non possano essere ignorati e di conseguenza negli
emendamenti che abbiamo presentato riteniamo di affermare il
principio che le funzioni sono in capo ai Comuni ed eventualmente
sono i Comuni che, in virtù delle loro difficoltà organizzative e
gestionali, possono retrocedere queste funzioni o a forme
consorziate fra i Comuni, piuttosto che alle Comunità montane,
piuttosto che all'Amministrazione regionale. Si tratta in sostanza
di affermare non solo un principio di tipo autonomista e
federalista, ma soprattutto un principio di sussidiarietà e, come è
ben notorio, il principio di sussidiarietà passa attraverso
l'affermazione che solo dal momento in cui certe funzioni non
possono essere esercitate nel livello più vicino al cittadino
possono essere esercitate dai livelli più distanti ed è evidente
che, rispetto alle problematiche legate al catasto - e il catasto è
la fotografia del territorio delle realtà comunali -, l'organismo
politico-istituzionale più vicino a queste realtà non può che
essere l'ente comunale. Ecco perché riteniamo che questa
impostazione legislativa invece non sia in linea con la previsione
della "Bassanini" del 1997 e riteniamo che non sia nemmeno in linea
con la previsione della norma di attuazione, perché nella norma di
attuazione si dice che sono esercitate dalla Regione e dagli enti
locali, mentre nell'impostazione di tale disegno di legge gli enti
locali si trovano ad essere in una situazione di totale marginalità
rispetto alla materia stessa, tanto che agli enti locali viene
semplicemente demandata la possibilità di utilizzare gli atti
catastali, definizione quanto meno beffarda perché l'utilizzazione
è la conclusione del procedimento amministrativo, l'utilizzazione
viene da parte dei privati e a maggior ragione viene da parte anche
delle pubbliche amministrazioni, "in primis" i Comuni. Vorremmo
capire dall'Esecutivo regionale quali sono i motivi che nella
patria dell'autonomia hanno portato ad invertire una filosofia che
sta alla base della "Bassanini" e non ci si venga a dire che c'è
l'avallo del CELVA. Sappiamo bene che le basi sulle quali opera
l'assise permanente dei Comuni è una base a forte condizionamento
politico, per cui non ci stupisce che il CELVA abbia dato il
proprio assenso. Ci stupisce invece enormemente che il Comune di
Aosta ancora una volta, in una logica che tutti i 74 Comuni sono
uguali e sono uguali a discapito delle esigenze del capoluogo
regionale, venga equiparato rispetto alle realtà territoriali
minori e che non abbia un significativo spazio di autonomia, che
soprattutto in questa materia sarebbe più che mai giustificato.
Presidente
- Se nessuno chiede di intervenire, dichiaro
chiusa la discussione generale.
La parola al Presidente della Regione, Caveri.
Caveri (UV)
- Sarò molto rapido nella mia illustrazione,
perché questo è un argomento che è stato discusso moltissimo con lo
Stato e anche in tale Consiglio all'atto del passaggio per il
parere della norma di attuazione dello Statuto ed è stato a lungo
discusso con gli enti locali. È da qui che vorrei cominciare
nell'interloquire con il collega Frassy, che dice: "in fondo voi
avete fatto una norma di attuazione che avevamo bloccato a suo
tempo". È una forte assunzione di responsabilità politica da parte
del collega Frassy, perché non rispettosa del sistema degli enti
locali! Qui bisogna partire da una filosofia di fondo, che è quella
che noi riteniamo che, avendo la Valle d'Aosta competenza esclusiva
sull'ordinamento degli enti locali, la ripartizione dei poteri e
delle funzioni che vengono date alla nostra Regione sia un affare
fra la Regione e gli enti locali, ossia non potremmo immaginare che
lo Stato decida in che maniera statuire i trasferimenti di
competenze, immaginando preventivamente con norma di attuazione
come le cose devono funzionare. Questo è importantissimo per
evitare che lo Stato "metta il naso" in questioni che non competono
allo Stato. La Regione ha competenza esclusiva e queste competenze
vengono in capo alla legislazione regionale che attraverso il
Consiglio regola il traffico: questo come filosofia è
importantissimo, per evitare che lo Stato in questa come in altre
materie possa entrare in una logica di "divide et impera" fra il
sistema delle autonomie locali, che è competenza piena della
Regione, come più volte confermato dalla Corte costituzionale, e il
sistema regionale a cui spetta in una logica democratica di
definire le questioni.
Devo dire peraltro che la situazione fra noi e gli altri è molto
diversa. Le "leggi Bassanini", soprattutto il decreto n. 112/1998,
avevano avviato un procedimento che ha iniziato a concretizzarsi in
Italia solo nel 2007 e quello non è un trasferimento, quello è un
decentramento che, dal punto di vista contenutistico, è cosa ben
diversa. Tant'è che alcuni "gros bonnets" del Ministero e
dell'Agenzia del territorio non lo sopportano questo e abbiamo
avuto fin all'ultimo minuto delle pressioni sul relatore, che
ringrazio, e sul Governo regionale per restringere questa
competenza e questi poteri che la Regione ha avuto, ma ricordo che
la norma di attuazione ha un valore di legge sub-costituzionale,
quindi è più forte di un decreto come il "decreto Bassanini" nella
gerarchia delle fonti. Nel settembre del 2007 ci siamo impadroniti
di questa materia e presentare la soluzione in Consiglio nel marzo
2008, come è avvenuto con decisione del Governo regionale, dimostra
un efficientismo ben diverso dai 10 anni che ci sono voluti in
Italia per regolare questa materia. Da questo punto di vista, mi
sia consentito dire che tale norma di attuazione ha una lunga
storia, che risale a quegli anni '90 in cui ho avuto l'onere di
essere Vicepresidente della Commissione per la riforma
amministrativa, nota come "Commissione Bassanini" dal nome
dell'allora Ministro, e già allora la Regione aveva imbastito e
cominciato a riflettere su una norma di attuazione che ci
consentisse di ottenere questa competenza che è molto
importante.
Vorrei aggiungere che tale competenza è importante perché
significa il controllo e la tutela del territorio, la verifica
sulla fiscalità, una competenza concorrente in materia di estimi
catastali che potrà nell'intesa con lo Stato dimostrarsi preziosa.
Fin da allora con una serie di categorie professionali avevamo
cominciato a riflettere su come rendere efficiente questo sistema,
senza immaginare un'eccessiva polverizzazione a livello comunale,
garantendo - e oggi lo facciamo con lo sportello unico - un
decentramento sul territorio e immaginando che in una prospettiva
relativamente breve il Comune di Aosta, dove si ospita peraltro uno
sportello unico, possa diventare un elemento prezioso e utile per i
cittadini. Un sistema che ha un modello, per me autonomista, è
sempre stato un elemento di "diminutio" della nostra autonomia: il
fatto che gli amici di Trento e Bolzano ereditassero alle
esperienze asburgiche precedenti quel catasto probatorio con sede
nelle preture che era un elemento di grandissima differenziazione e
di grandissima trasparenza per i cittadini. Oggi noi, anche con
l'ausilio dell'informatica, seguiamo il cammino tracciato dal DSI
che aveva svolto un lavoro egregio nel prevedere delle
strumentazioni informatiche specifiche. In parte questo lo si deve
anche ad una sperimentazione che era stata effettuata nella
Comunità montana Grand Combin, che è stata lancia in resta da
questo punto di vista in un processo di modernizzazione che finirà
per darci delle grandi soddisfazioni. Ritengo quindi che sulla
città di Aosta si possa riflettere, non è affatto vero - talvolta è
vero l'inverso - che schiavizziamo il sistema degli enti locali che
in questo caso hanno accettato di volere queste scelte. La collega
Squarzino è dubitosa mentre io e il collega Vicquéry riteniamo che
talvolta l'influenza del sistema dei sindaci sia molto superiore a
quello che riteniamo nella determinazione della nostra
legislazione, anche il Consigliere Bortot è d'accordo... È del
tutto evidente allora che il modello che proponiamo è un modello
interessante, che abbisogna di un'intesa con lo Stato, nella quale
va posto questo principio della volontarietà. Oggi abbiamo poco
meno di 50 dipendenti del catasto, una ventina verranno trasferiti
alla Regione, non si può imporre niente a nessuno. Riteniamo che
questo trasferimento sarà fatto senza penalizzazioni di tipo
contrattuale per i dipendenti del catasto, ci sforzeremo per
questo; riteniamo che si troveranno bene nella Regione, riteniamo
che potranno dare grossi contributi sulla base delle loro
competenze e conoscenze anche per trasferire queste competenze in
quegli sportelli che nei Comuni ci saranno, collega Frassy. È un
sistema geometrico, si parte dai Comuni, si sale a questi 3
sportelli e poi si sale ad una gestione di una realtà unica che
consente, come volevano i professionisti, un'unitarietà per evitare
un "effetto spezzatino" in qualche senso negativo.
La cosa importante è che noi abbiamo in mano questa materia, fra
qualche anno potremo tornarci sopra, vedere se le cose sono state
fatte bene, è probabile che l'evoluzione dell'informatica nel tempo
cambierà ancora le cose perché avremo una rete informatizzata di
tutela e di controllo del territorio, che sarà sempre più viva.
Avremo diverse banche dati, anche nell'idea del DSI, che si
incroceranno e ci consentiranno un grande efficientismo. Tutto ciò
lo dobbiamo fare d'intesa con le organizzazioni dei lavoratori,
perché sappiamo che le regionalizzazioni sono fatti delicati, lo
stiamo vivendo anche in contemporanea con la motorizzazione civile,
lo abbiamo vissuto per gli uffici del lavoro che hanno creato
qualche difficoltà, in passato lo abbiamo vissuto anche per la
regionalizzazione del Corpo forestale e del Corpo dei vigili del
fuoco.
Per concludere, vorrei ringraziare il dott. Malfa, Segretario
generale, che ha gestito con grande competenza questo "dossier",
creando un gruppo di lavoro molto efficace che ha saputo portarci
tale soluzione legislativa che ritengo essere una soluzione
convincente.
Presidente
- Passiamo all'esame dell'ordine del
giorno.
La parola alla Consigliera Squarzino Secondina.
Squarzino (Arc-VA)
- Credo che il Presidente Caveri in
questo suo intervento abbia messo l'accento sul tema che l'ordine
del giorno vuole sottoporre all'attenzione del Consiglio, ossia il
fatto che in questo trasferimento occorre assolutamente, non perché
siamo buoni o altro, ma perché è un principio che poi consente di
meglio lavorare e di meglio utilizzare il personale che si troverà
ad operare nelle nuove strutture regionali che si occuperanno del
catasto, che sia rispettato il principio della base volontaria,
ossia che nel trasferimento dagli uffici dell'Agenzia del
territorio a quelli delle strutture regionali non vi sia il "deus
ex machina" che dall'alto prende e sposta, ma vi sia l'adesione
volontaria dei soggetti. Speriamo che questa nostra richiesta, che
avevamo prima pensato come emendamento e che su suggerimento del
Presidente Caveri abbiamo trasformato in ordine del giorno, sia
accolta, perché è un principio anche dal punto di vista sindacale
molto opportuno.
Presidente
- La parola al Consigliere Stacchetti.
Stacchetti (SA)
- Su questo ordine del giorno non si può
altro che essere d'accordo, perché conferma quello che sempre
abbiamo detto sia alle organizzazioni sindacali, sia ai dipendenti
del catasto: che il trasferimento sarà solo sotto forma
volontaria.
Presidente
- Pongo in votazione l'ordine del giorno, che
recita:
Ordine del giorno
Preso atto che nel DL n. 215, che detta disposizioni per
l'allocazione delle funzioni amministrative in materia di catasto
terreni e catasto edilizio urbano, si prevede un successivo
provvedimento che definisca, tra i diversi aspetti organizzativi,
anche le modalità di assegnazione del personale comandato alla
nuova struttura regionale cui sarà affidato il compito di gestire
le funzioni amministrative trasferite alla Regione;
Ritenuto importante garantire che l'assegnazione a dette
strutture rispetti l'adesione volontaria del personale;
Il Consiglio regionale
Impegna
la Giunta a introdurre, nella predisponenda Intesa con lo
Stato, modalità di passaggio su base volontaria del personale
attualmente in servizio nell'Agenzia del Territorio nella Regione
Autonoma Valle d'Aosta alla nuova struttura regionale.
F.to: Squarzino Secondina - Venturella - Bortot
Consiglieri presenti: 29
Votanti e favorevoli: 27
Astenuti: 2 (Frassy, Tibaldi)
Il Consiglio approva.
Presidente
- Procediamo ora all'esame del disegno di
legge. All'articolo 1 vi è l'emendamento n. 1 del "PD"; vi sono gli
emendamenti n. 1, n. 2 e n. 3 del "PdL" e l'emendamento n. 2 del
"PD", che prevede l'inserimento di un punto g) al comma 2.
La parola al Consigliere Sandri.
Sandri (PD)
- Il "Partito Democratico" ritira tutti gli
emendamenti a questo disegno di legge.
Presidente
- La parola al Consigliere Frassy.
Frassy (PdL)
- Essendo i nostri emendamenti di sostanza,
è ovvio che non vengono ritirati, perciò sinteticamente cercherò di
illustrali nel momento in cui verranno chiamati alla votazione.
Il primo emendamento riscrive il contenuto della lettera a),
inserendo una parte che riteniamo essere di grande attualità nella
nostra Regione ed è la problematica dei fabbricati rurali dei
ruderi. È notorio che fabbricati rurali e ruderi abbiano una
redditività minore rispetto a quella che non sia la redditività
conseguente ad un fabbricato che non sia rudere e che non sia
rurale. Attualmente nella classificazione dei vari edifici non
viene tenuta nella giusta considerazione la minore redditività di
queste tipologie, che caratterizzano soprattutto le nostre montagne
e nostri villaggi. Pensiamo che nell'andare ad affermare il
concetto dell'equità fiscale quest'ultima debba essere interpretata
a 360 gradi sia nel rivalutare eventuali rendite che siano
sottostimate rispetto a situazioni analoghe, sia andando a
ridimensionare determinate rendite che possano essere inique
rispetto alla realtà degli immobili in questione. Noi perciò
andiamo a precisare che nel promuovere l'equità fiscale attraverso
definizioni adeguate di revisione degli estimi e del classamento,
che sono ovviamente da adottare d'intesa con l'amministrazione
finanziaria dello Stato, secondo quanto impone la norma di
attuazione, debba essere tenuta in considerazione - questa è la
parte innovativa dell'emendamento - la minore redditività dei
fabbricati rurali e dei ruderi.
Presidente
- La parola al Presidente della Regione,
Caveri.
Caveri (UV)
- Come lei sa, noi dovremmo procedere sulla
questione degli estimi ad un'intesa con lo Stato, che porterà ad
una legislazione regionale in questa materia. Il "no"
all'approvazione di tale emendamento quindi è un "no" per
l'inopportunità di inserire degli elementi, che pure personalmente
ritengo essere importanti, quindi diciamo che prima di un voto
negativo invito ad un ritiro di questo emendamento, perché è
indubbio che l'attuale normativa sui fabbricati rurali e sui
ruderi... poi talvolta la questione si mischia perché dal punto di
vista lessicale non è ben espressa, perché dovrebbe essere la
minore redditività, anziché dei fabbricati rurali e dei ruderi,
degli ex fabbricati rurali, perché nel frattempo i fabbricati
rurali sono stati declassificati qualora e laddove non esista un
conduttore agricolo che si rifaccia a quell'immobile... e la
questione dei ruderi è ulteriormente complessa perché legata anche
alla fattispecie del rudere, se ha il collegamento elettrico o il
collegamento con l'acqua, con la fognatura... Lei quindi ha
perfettamente ragione - e mi assumo l'impegno, anche se a fine
legislatura l'assunzione degli impegni ha un valore che va al di là
della figura pro tempore del Presidente della Regione - nel dire
che queste 2 tematiche andranno segnalate nell'apposita
legislazione sugli estimi, essendo a mio avviso tra l'altro - ne
abbiamo discusso tanto con i colleghi in questi anni - un tema che
vede la nostra Regione in una situazione differenziata e che appare
incoerente anche con un piano di sviluppo rurale che tende a
valorizzare gli immobili agricoli anche quando non sono
appartenenti a conduttori agricoli. La invito quindi al ritiro,
ritenendo che in questa fase scriverlo nella norma sarebbe
inopportuno, ma non è inopportuna la tematica che lei segnala,
essendo una tematica sulla quale siamo d'accordo.
Presidente
- La parola al Consigliere Frassy, per
dichiarazione di voto.
Frassy (PdL)
- Una breve considerazione sul ragionamento
del Presidente Caveri e sul suo invito. Lei stesso ha detto che è
un impegno che si assume nella consapevolezza di essere a fine
legislatura. La legge invece va oltre la legislatura, mantenendo
una sua efficacia "erga omnes" che dura nel tempo, salvo modifiche
successive. Noi partiamo dal principio che, nel momento in cui
abbiamo acquisito delle funzioni e delle competenze, non ci si
debba preoccupare di mettere in chiaro i principi e al fatto che
lei condivida questi principi, ma che li ritenga non opportuni, sul
presupposto che potrebbero creare non abbiamo capito bene quale
riflesso sulla trattativa e sull'intesa che ci sarà fra Stato e
Regione noi le obiettiamo che la pensiamo esattamente nella maniera
opposta, nel senso che se il principio è scritto in legge, non c'è
Stato che tenga, perché questa competenza nella misura in cui viene
attribuita alla Regione e non viene impugnata alla Corte
costituzionale... l'intesa ci doveva essere, ma il principio della
minore redditività viene sancito da una norma legislativa. È per
questo che manteniamo l'emendamento e inviteremmo il Presidente e
la maggioranza a riconsiderare l'inopportunità di tale emendamento
di cui si dice di condividerne la sostanza, perché è vero,
Presidente, questa legge potrebbe in virtù di questo emendamento,
per questa parte modificata, essere impugnata innanzi alla Corte
costituzionale e, se questo fosse, vuol dire che l'emendamento
verrà caducato dalla Corte costituzionale, ma nessun nocumento
deriverebbe all'impianto della norma di legge, salvo il vantaggio
di obbligare l'amministrazione finanziaria dello Stato nella
trattativa che è finalizzata all'intesa con l'Amministrazione
regionale di applicare il principio di minore redditività per
questo tipo di immobili, perché quel principio è codificato in
legge. Si andrà a discutere sul "quantum", ma non si potrà
sostenere in sede di trattativa e d'intesa che gli immobili rurali
o ex rurali, in virtù di quei ragionamenti che lei ha sintetizzato
e dei ruderi, non debbano avere un diverso trattamento rispetto
alla valutazione del reddito. Ci sembra perciò paradossale che,
condividendone il reddito, si rinunci ad affermare un principio che
riteniamo importante, sul quale più volte nell'ambito dei dibattiti
fatti in materia non solo urbanistica, ma in materia inerente le
politiche rurali... e ci si tiri indietro; manteniamo perciò
l'emendamento.
Presidente
- Immagino che il suo gruppo lo voti
favorevolmente, visto che siamo in dichiarazione di voto...
Frassy (PdL)
- ... immagino...?
Presidente
- Pongo in votazione l'emendamento n. 1 del
"PdL" che recita:
Emendamento
All'articolo 1, comma 2, la lett. a) è così
sostituita:
"a) promuovere l'equità fiscale attraverso la definizione di
politiche adeguate di revisione degli estimi e del classamento - da
attuare d'intesa con l'Amministrazione finanziaria statale -
tenendo in considerazione anche la minore redditività dei
fabbricati rurali e dei ruderi;".
Consiglieri presenti: 26
Votanti: 18
Favorevoli: 2
Contrari: 16
Astenuti: 8 (Borre, Bortot, Fontana Carmela, Maquignaz, Sandri,
Squarzino Secondina, Venturella, Viérin Adriana)
Il Consiglio non approva.
Presidente
- Se il collega Frassy è d'accordo, procediamo
con l'emendamento n. 3, che riguarda la lettera d), mentre
l'emendamento n. 2 abroga la lettera f).
La parola al Consigliere Frassy.
Frassy (PdL)
- Con questo emendamento nel momento in cui
alla lettera d) si fa riferimento ai servizi telematici
edilizio-catastali integrati, rivolti ai professionisti del
territorio, riteniamo di meglio specificare la funzione del servizi
telematici, precisando che siano distinti fra quelli di tipo
avanzato rivolti ai professionisti e di base aperti ai cittadini
sul presupposto che la telematica deve essere anche a vantaggio dei
cittadini.
Presidente
- La parola al Presidente della Regione,
Caveri.
Caveri (UV)
- Riteniamo che l'emendamento non vada... lei
si rifaceva all'emendamento n. 2...
Presidente
- ... no, all'emendamento n. 3, l'emendamento
n. 2 viene presentato dopo perché riguarda la lettera f)...
Caveri (UV)
- ... sull'emendamento n. 3 siamo d'accordo,
riteniamo che questo emendamento vada incontro ad un analogo
emendamento del gruppo del "PD" che lo aveva ritirato, che
riguardava il ruolo dei privati, sviluppare i servizi telematici
sia di base aperti ai cittadini, perché ritengo che debba esserci
un livello di accessibilità, quindi mi sembra un miglioramento sia
nell'emendamento di Frassy che in quello ritirato dal collega, che
si può ritenere assorbito da questo.
Presidente
- Pongo in votazione l'emendamento n. 3 del
"PdL", che recita:
Emendamento
All'art. 1, comma 2, la lett. d) è così sostituita:
"d) sviluppare i servizi telematici edilizio-catastali
integrati sia di tipo avanzato, rivolti ai professionisti del
territorio, sia di base, aperti ai cittadini;".
Consiglieri presenti, votanti e favorevoli: 26
Il Consiglio approva all'unanimità.
Presidente
- La parola al Consigliere Frassy
sull'emendamento n. 2.
Frassy (PdL)
- Questo emendamento potremmo anche
ritirarlo se il Presidente ci sintetizzasse cos'è il percorso
sostenibile per il catasto probatorio, perché sono quelle
affermazioni che spesso lasciano un punto interrogativo alla
fine.
Presidente
- La parola al Presidente della Regione,
Caveri.
Caveri (UV)
- Lei sa che il modello del tavolare delle
Province di Trento e Bolzano è interessante perché, per un fatto di
abitudine storica che anche in Valle ha funzionato in alcuni Comuni
nell'800 con una logica di tipo napoleonico, il catasto probatorio
è un catasto immediatamente aggiornato in termini reali, senza
quegli spostamenti temporali che talvolta non aggiornano in tempo
reale la situazione del catasto: questo sarà possibile in
prospettiva e ce lo siamo fissati in tale percorso come un
obiettivo reso possibile in una logica di rete fra i diversi
professionisti che siano geometri o notai, o agronomi, o anche
tutte quelle logiche sul territorio, che consentiranno di avere
un'immagine in tempo reale immediatamente riflessa sul catasto,
quindi credo sia un obiettivo da raggiungere.
Presidente
- La parola al Consigliere Frassy, per
dichiarazione di voto.
Frassy (PdL)
- Ritiriamo l'emendamento.
Presidente
- Pongo in votazione l'articolo 1 nel testo
così emendato:
Articolo 1
(Oggetto e finalità)
1. La presente legge disciplina l'allocazione tra la Regione
autonoma Valle d'Aosta/Vallée d'Aoste e gli enti locali delle
funzioni amministrative in materia di catasto terreni e catasto
edilizio urbano, trasferite ai sensi dell'articolo 1, comma 1, del
decreto legislativo 3 agosto 2007, n. 142 (Norme di attuazione
dello statuto speciale della regione autonoma Valle d'Aosta/Vallée
d'Aoste, in materia di catasto).
2. Le funzioni di cui al comma 1 sono esercitate da parte
della Regione e degli enti locali, perseguendo le seguenti
finalità:
a) promuovere l'equità fiscale attraverso la definizione di
politiche adeguate di revisione degli estimi e del classamento, da
attuare d'intesa con l'Amministrazione finanziaria statale;
b) integrare le funzioni catastali con le funzioni
amministrative comunali in materia di procedimento edilizio, di
tributi locali e di sistemi informativi territoriali;
c) valorizzare il tessuto organizzativo e gli strumenti dello
sportello unico, di cui alla legge regionale 9 aprile 2003, n. 11
(Disposizioni concernenti l'esercizio delle funzioni amministrative
in materia di insediamenti produttivi e l'istituzione dello
sportello unico per le attività produttive), ampliando la gamma dei
servizi offerti;
d) sviluppare i servizi telematici edilizio-catastali
integrati sia di tipo avanzato, rivolti ai professionisti del
territorio, sia di base, aperti ai cittadini;
e) garantire un efficace governo del territorio attraverso la
creazione della Carta geografica unica regionale;
f) definire un percorso sostenibile ai fini della costruzione
di un catasto probatorio.
Consiglieri presenti, votanti e favorevoli: 27
Il Consiglio approva all'unanimità.
Presidente
- All'articolo 2 vi è una serie di emendamenti
del "PdL" che vanno dal n. 4 al n. 9.
La parola al Consigliere Frassy.
Frassy (PdL)
- Illustrerò la filosofia di questi
emendamenti, senza dilungarmi nel dettaglio, ed è una filosofia che
era stata enunciata nel mio intervento in discussione generale. Si
tratta di capovolgere la logica, ossia, anziché assegnare le
funzioni all'Amministrazione regionale, le funzioni vengono
demandate ai Comuni che possono, a seconda delle valutazioni
politiche che vengono effettuate dai Comuni stessi, gestirle in
maniera diretta, oppure in maniera associata, o rinunciarvi a
favore della Regione.
L'emendamento n. 4 è una prima ipotesi più forte, dove viene
ribadita la potestà in capo ai Comuni e alternativamente
all'emendamento n. 4 abbiamo scritto l'emendamento n. 5, che non
avrebbe motivo di essere nel caso in cui fosse approvato
l'emendamento n. 4 e che è quello di dire che c'è la possibilità
dei Comuni di gestirlo in forma associata o di rinunciarvi.
Alternativamente l'ipotesi che andavamo a formulare è che le
funzioni siano esercitate dalle Comunità montane. Riteniamo che le
Comunità montane di questa Regione abbiano ad oggi una connotazione
amministrativa molto sbiadita, riterremmo di conseguenza che le
Comunità montane potrebbero trovare forse maggiore giustificazione
se venissero affidate loro competenze ben definite, quella del
catasto potrebbe essere un'opportunità da considerare. Ecco perché
alternativamente agli emendamenti n. 4 e n. 5 avevamo scritto
l'emendamento n. 6, dove andavamo ad ipotizzare che queste funzioni
fossero esercitate dalle Comunità montane, ad eccezione del Comune
di Aosta, che invece, considerato che non partecipa al meccanismo
delle Comunità montane e considerate anche le sue maggiori
dimensioni demografiche e la sua maggiore capacità organizzativa,
potrebbe esercitare in proprio sul suo territorio le funzioni qui
delegate. Questi sono i significati contenuti negli emendamenti dal
n. 4 al n. 7, i successivi n. 8 e n. 9 li illustrerò al momento
della votazione.
Presidente
- La parola al Presidente della Regione,
Caveri.
Caveri (UV)
- Per economia faccio come ha fatto lei;
ovviamente agli emendamenti n. 4, n. 5, n. 6, n. 7, n. 8, n. 9 e n.
11 - perché lei il n. 11 lo aveva presentato nel caso venissero
accolti i suoi emendamenti - sono contrario per una filosofia
diversa. Mi permetto invece di dire che siamo d'accordo
sull'emendamento n. 10 che differenzia la figura della città di
Aosta dal resto dei Comuni per un fatto di garbo istituzionale.
Presidente
- Pongo in votazione l'emendamento n. 4 del
"PdL", che recita:
Emendamento
All'articolo 2 il comma 1 è così sostituito:
"1. Ai sensi dell'articolo 9 della legge regionale 7 dicembre
1998, n. 54 (Sistema delle autonomie in Valle d'Aosta), le funzioni
trasferite ai sensi dell'articolo 2, comma 1, del d.lgs. 142/2007
sono esercitate dai comuni.".
Consiglieri presenti: 25
Votanti: 20
Favorevoli: 3
Contrari: 17
Astenuti: 5 (Bortot, Fontana Carmela, Sandri, Squarzino
Secondina, Venturella)
Il Consiglio non approva.
Presidente
- Pongo in votazione l'emendamento n. 6 del
"PdL", che recita:
Emendamento
All'articolo 2 il comma 1 è così sostituito:
"1. Ai sensi dell'articolo 9 della legge regionale 7 dicembre
1998, n. 54 (Sistema delle autonomie in Valle d'Aosta), le funzioni
trasferite ai sensi dell'articolo 2, comma 1, del d.lgs. 142/2007
in ragione del particolare contesto territoriale, demografico e
organizzativo sono esercitate dalle Comunità montane, ad eccezione
del comune di Aosta, che le esercita in proprio nel suo territorio
amministrativo.".
Consiglieri presenti: 25
Votanti: 20
Favorevoli: 3
Contrari: 17
Astenuti: 5 (Bortot, Fontana Carmela, Sandri, Squarzino
Secondina, Venturella)
Il Consiglio non approva.
Presidente
- Pongo in votazione l'emendamento n. 7 del
"PdL", che recita:
Emendamento
All'articolo 2, comma 1, lett. a) aggiungere in fine: "e dal
Comune di Aosta, limitatamente per quest'ultimo alle aree del
proprio territorio amministrativo".
Consiglieri presenti: 25
Votanti: 20
Favorevoli: 3
Contrari: 17
Astenuti: 5 (Bortot, Fontana Carmela, Sandri, Squarzino
Secondina, Venturella)
Il Consiglio non approva
Presidente
- Pongo in votazione l'emendamento n. 5 del
"PdL", che recita:
Emendamento
All'articolo 2 è introdotto il seguente comma:
"1bis. I comuni possono, in ragione del particolare contesto
territoriale, demografico o organizzativo, esercitare le funzioni
amministrative di cui al comma 1 in forma associata oppure
rinunciarvi a favore della Regione.".
Consiglieri presenti: 25
Votanti: 20
Favorevoli: 3
Contrari: 17
Astenuti: 5 (Bortot, Fontana Carmela, Sandri, Squarzino
Secondina, Venturella)
Il Consiglio non approva
Presidente
- Pongo in votazione l'emendamento n. 8 del
"PdL", che recita:
Emendamento
All'articolo 2 il comma 2 è abrogato.
Consiglieri presenti: 25
Votanti: 20
Favorevoli: 3
Contrari: 17
Astenuti: 5 (Bortot, Fontana Carmela, Sandri, Squarzino
Secondina, Venturella)
Il Consiglio non approva.
Presidente
- La parola al Consigliere Frassy
sull'emendamento n. 9.
Frassy (PdL)
- Prima di illustrare l'emendamento n. 9,
vorrei evidenziare che su un provvedimento importante - ma sono
importanti tutti - la maggioranza non esiste nei suoi numeri di
maggioranza, perché siete in 17 e il 17 porta anche male, non
vorrei che il catasto subisse questo influsso cabalistico!
Inviterei perciò il Presidente a ritrovare la sua maggioranza per
dare almeno certezza al risultato delle votazioni successive. Sto
parlando della maggioranza politica, che in questo momento non
c'è.
Il comma 2 dell'articolo 2 è incentrato sul Comune di Aosta, che
ci è particolarmente caro non solo perché ospita la sede del
Consiglio regionale, non solo perché costa in termini di oneri
finanziari al bilancio regionale e ancora nell'assestamento di
bilancio abbiamo visto che le risorse finanziarie per il Comune di
Aosta spesso vengono ritagliate su provvedimenti speciali e ci è
particolarmente caro per le esperienze amministrative che molti di
noi hanno maturato in quel Comune. Il comma 2 dice che al fine di
garantire maggiore efficienza ed efficacia... ribadisco che c'è la
consapevolezza da parte del legislatore regionale che per una
maggiore efficienza ed efficacia sul Comune di Aosta è opportuno il
trasferimento al Comune di queste funzioni, ma, pur avendo tale
consapevolezza, il comma 2 lascia alla discrezionalità della Giunta
la possibilità di concretizzare questo percorso, perché la Giunta
può, non deve... perciò potrebbe anche non accadere mai tale
trasferimento. Proponiamo allora di sostituire questo comma 2
dell'articolo 2 con una forma che dia maggiori certezze a quello
che ci sembra di poter leggere "fra le righe" del comma 2 e diciamo
che:
"al fine di garantire... maggiore efficienza ed efficacia
nell'esercizio delle funzioni trasferite, la Giunta regionale...
d'intesa con il Consiglio permanente degli enti locali e sentito il
Comitato di monitoraggio..."
come era impostato nell'articolo
2. Anziché scrivere
"può"
, diciamo quello che deve fare
entro 180 giorni - che ci sembra un lasso di tempo compatibile con
i tempi dell'amministrazione pubblica -, ovvero: trasferisce le
stesse funzioni che voi dite
"può"
entro 180 giorni, poi
precisiamo una cosa che nel comma 2 non c'è, ma che ci sembra
interessante, lasciando la potestà decisionale in capo alla Giunta
e dunque diciamo può:
"può disporre il graduale trasferimento...
agli altri Comuni in forma associata attraverso le Comunità
montane..."
. Noi quindi diciamo: va bene l'impostazione che
avete dato, la Regione prende tutto, diamo certezza sul Comune di
Aosta e lasciamo una valutazione discrezionale da parte della
Giunta che ha la potestà peraltro di poter fare un graduale
trasferimento anche agli altri Comuni in forma associata attraverso
le Comunità montane. Non ci sembra che questa impostazione
stravolga quello che voi avete scritto, ma che sia invece più
precisa e puntuale rispetto a quanto scritto al comma 2 e
soprattutto tenga in debita considerazione il peso del Comune di
Aosta; per questo auspichiamo che la riscrittura del comma 2, che
non lo va a stravolgere, possa essere riconsiderata, Presidente
Caveri, rispetto alla sua espressione di voto negativa.
Presidente
- La parola al Presidente della Regione,
Caveri.
Caveri (UV)
- Per un fatto di cortesia: non mi ha
convinto.
Presidente
- Pongo in votazione l'emendamento n. 9 del
"PdL", che recita:
Emendamento
All'articolo 2 il comma 2 è così sostituito:
"2. Al fine di garantire, nel tempo, maggiore efficienza ed
efficacia nell'esercizio delle funzioni trasferite, la Giunta
regionale con propria deliberazione, d'intesa con il Consiglio
permanente degli enti locali e sentito il Comitato di monitoraggio
di cui all'articolo 3:
a) dispone entro 180 giorni il trasferimento delle funzioni
di cui al comma 1 al Comune di Aosta;
b) può disporre il graduale trasferimento, ai sensi
dell'articolo 83 della l.r. 54/1998, agli altri Comuni in forma
associata attraverso le Comunità montane, le quali possono
esercitare le funzioni trasferite anche in convenzione tra loro ai
sensi dell'articolo 104 della l.r. 54/1998.".
Consiglieri presenti: 27
Votanti: 22
Favorevoli: 3
Contrari: 19
Astenuti: 5 (Bortot, Fontana Carmela, Sandri, Squarzino
Secondina, Venturella)
Il Consiglio non approva.
Presidente
- Pongo in votazione l'articolo 2:
Consiglieri presenti e votanti: 25
Favorevoli: 22
Contrari: 3
Il Consiglio approva.
Presidente
- All'articolo 3 c'è l'emendamento n. 10 del
"PdL", di cui è stata anticipata l'adesione da parte della
maggioranza, e che recita:
Emendamento
All'articolo 3 dopo rappresentanti è abrogato "degli" ed è
inserito "del capoluogo regionale e degli altri".
Lo pongo in votazione:
Consiglieri presenti, votanti e favorevoli: 26
Il Consiglio approva all'unanimità.
Presidente
- Pongo in votazione l'articolo 3 così
emendato:
Articolo 3
(Comitato di monitoraggio)
1. Al fine di monitorare lo stato di attuazione della
presente legge, è istituito, senza oneri a carico del bilancio
regionale, un Comitato di monitoraggio, le cui attribuzioni e la
cui composizione sono determinate dalla Giunta regionale,
assicurando in ogni caso la partecipazione di rappresentanti del
capoluogo regionale e degli altri enti locali, dell'Agenzia del
territorio e degli ordini professionali interessati ai servizi
catastali.
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 4:
Consiglieri presenti: 26
Votanti e favorevoli: 23
Astenuti: 3 (Frassy, Ottoz, Tibaldi)
Il Consiglio approva.
Presidente
- Pongo in votazione l'articolo 5:
Consiglieri presenti: 28
Votanti e favorevoli: 25
Astenuti: 3 (Frassy, Ottoz, Tibaldi)
Il Consiglio approva.
Presidente
- All'articolo 6 l'emendamento n. 11 del "PdL"
è decaduto; ne do lettura per il verbale:
Emendamento
L'art. 6 è così sostituito:
"6. La presente legge entrerà in vigore decorsi 15 giorni
dalla pubblicazione nel Bollettino Ufficiale della Regione, ad
eccezione dell'articolo 2, che entrerà in vigore il 1° gennaio
2009.".
Pongo in votazione l'articolo 6:
Consiglieri presenti: 28
Votanti e favorevoli: 26
Astenuti: 2 (Frassy, Tibaldi)
Il Consiglio approva.
Presidente
- La parola al Consigliere Frassy, per
dichiarazione di voto sul disegno di legge nel suo insieme.
Frassy (PdL)
- Noi esprimeremo un voto di astensione su
questo disegno di legge, perché, pur condividendone le finalità
tanto che sull'articolo 1 abbiamo espresso voto favorevole, pur
avendo contribuito ad un miglioramento complessivo della legge e 2
emendamenti accolti lo dimostrano, riteniamo che vi sia una parte
importante di questo provvedimento, in particolare l'articolo 2,
quello dell'individuazione dei soggetti attuatori... che,
contrariamente alle nostre aspettative e a quelle che avrebbero
dovuto essere le intenzioni del legislatore nazionale nel momento
in cui demandava agli enti locali le competenze di catasto, abbiamo
potuto constatare che le competenze rimangono ben salde nelle mani
dell'Amministrazione regionale. Questo ci sembra un paradosso
rispetto ad una Regione che dovrebbe avere uno spiccato senso
dell'autonomia, un paradosso che non si voglia affermare il
principio del trasferimento delle competenze ai Comuni, nella
consapevolezza che poi i Comuni, in virtù delle loro dimensioni
spesso ridotte e di conseguenza della loro organizzazione spesso
carente, abbiano la possibilità di retrocedere queste funzioni che
gli spettano in virtù di un principio a forme di gestione associata
che potrebbero passare attraverso il consorzio fra i Comuni o
attraverso una definizione chiara delle competenze delle Comunità
montane, o della stessa Amministrazione regionale. Quello che non
ci convince è la determinazione della Regione di tenere saldamente
nelle sue mani competenze che fanno direttamente o indirettamente
riferimento a momenti e a elementi di tipo finanziario. È evidente
che la gestione di un catasto comporta anche delle valutazioni che
hanno riflessi di natura economico-finanziaria e il fatto che si
tenda sempre a negare ai Comuni una loro gestione in autonomia di
elementi che possono determinare le risultanze di un bilancio
comunale ci lascia perplessi.
Non accettiamo la giustificazione del Presidente Caveri del
fatto che la Regione ha competenza primaria in materia di enti
locali, che non c'entra nulla. Qui stiamo parlando di una cosa
diversa, che è il catasto, che non rientrava nelle competenze degli
enti locali perché le competenze catastali erano in capo allo
Stato, quando invece le competenze comunali erano già in capo
all'Amministrazione regionale. Il fatto che una legge statale
decida di trasferire ulteriori competenze in capo agli enti locali
e che si giustifichi l'accentramento a livello regionale di quelle
competenze, sostenendo che abbiamo competenza in materia di enti
locali è una barzelletta! Perché, se così fosse - e questa
barzelletta l'avete fatta digerire in sede di Commissione
paritetica tanto che il decreto legislativo norma di attuazione
dice che le competenze stanno in capo alla Regione e agli enti
locali -, una volta acquisite le competenze, forti del fatto di
avere le competenze in materia di catasto, le avreste ridistribuite
sugli enti locali ed era questo il senso del nostro emendamento n.
9, che, senza stravolgere la vostra filosofia e senza andare ad
attribuire direttamente le competenze ai Comuni, diceva che la
Regione le avrebbe dovute ridistribuire sui Comuni. Prendiamo
perciò atto che l'autonomia "muore" in Piazza Deffeyes, che
l'autonomia dell'"Union Valdôtaine" non va sui Comuni o sul
territorio, prendiamo atto di questa forma bizzarra di gestire in
maniera centralistica l'autonomia ed esprimiamo in maniera coerente
con le motivazioni che abbiamo espresso e con i tentativi di
emendamento del disegno di legge un voto di astensione.
Presidente
- La parola al Consigliere Sandri.
Sandri (PD)
- Brevemente, il "Partito Democratico" voterà
questo disegno di legge, a cui abbiamo presentato degli emendamenti
che erano di sostanza, ma non andavano ad incidere sull'impianto,
che abbiamo condiviso. Gli emendamenti sono stati poi inseriti e
hanno ulteriormente migliorato questo testo, credo che questo sia
un piccolo, ma importante passo perché si rafforzi, contrariamente
a quanto pensa il "PdL", l'autonomia della Regione, e penso
soprattutto che sia un augurio che anche gli uffici del catasto di
Aosta possano migliorare dal punto di vista estetico. L'attuale
situazione in cui lavorano le maestranze dell'ufficio del catasto,
che, fra l'altro, è un immobile di proprietà regionale - ex Palazzo
del Fascio di Piazza della Repubblica -, meriterebbe la stessa
attenzione che abbiamo prestato nel raggiungere attraverso le norme
di attuazione questo importantissimo risultato. Colgo l'occasione
per invitare l'Assessore Cerise e l'Assessore Marguerettaz, che
sono titolari dei lavori pubblici e del patrimonio, di predisporre
un intervento perché adesso che abbiamo preso in mano tale
situazione possiamo anche dare una sede operativa consona al ruolo
che questi possono avere.
Presidente
- La parola al Presidente della Regione,
Caveri.
Caveri (UV)
- Posso confermare che la nuova sede sarà un
capolavoro, come ci dice l'Assessore Cerise. Devo dire al collega
Frassy che restiamo convinti che questa legge, che è stata
concordata con il sistema degli enti locali, è da loro condivisa
sulla base di discussioni molto lunghe. Annoto che il catasto
all'epoca della Paritetica di vostra composizione era rimasto
bloccato, è uno dei membri della Paritetica, il vostro candidato
alla Camera dei Deputati, Giuseppe Gambardella.
Presidente
- La parola alla Consigliera Squarzino
Secondina.
Squarzino (Arc-VA)
- Non sarei neanche intervenuta, ma
l'osservazione del Presidente Caveri, voglio sottolineare,
implicitamente dice che sono i 2 Parlamentari presenti attualmente
che hanno sollecitato e consentito che questa norma di attuazione
si facesse, perché nell'altra legislatura e con i Parlamentari
precedenti tale obiettivo non è stato raggiunto.
Presidente
- Pongo in votazione il disegno di legge nel
suo complesso:
Consiglieri presenti: 30
Votanti e favorevoli: 27
Astenuti: 3 (Frassy, Ottoz, Tibaldi)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK