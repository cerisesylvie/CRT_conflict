Consiglio Regionale della Valle d'Aosta - Oggetto del Consiglio n. 1830 del 22 settembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1830 del 22 settembre 2022 - Resoconto
OGGETTO N. 1830/XVI - Interpellanza: "Azioni volte ad evitare
possibili sovrapposizioni delle sedute del Consiglio regionale con
eventi di rilievo turistico-sportivo per la Valle d'Aosta".
Bertin (Presidente) -
Punto n. 43 all'ordine del giorno.
Per l'illustrazione, consigliere Brunod.
Brunod (LEGA VDA) -
Quest'iniziativa, come altre, si
riferisce a fatti accaduti alcuni mesi fa, però il contenuto va
molto bene, anche se viene presentata attualmente.
Abbiamo preso da diversi organi di stampa e riviste online di
settore che il 14 luglio 2022 si è svolta a Breuil Cervinia la
conferenza stampa di presentazione delle quattro discese libere di
Coppa del Mondo di sci alpino, Matterhorn Cervino Speed Opening,
che si svolgeranno a fine ottobre, il 29, il 30 e il 5 e 6 novembre
2022.
Dalle informazioni riportate sui vari canali mediatici, alla
conferenza stampa hanno partecipato il Presidente del Comitato
organizzatore, il Vicepresidente del Comitato organizzatore, il
Presidente della FISI, il Sindaco del Comune di Valtournenche e due
Ambassador d'eccezione.
Ognuna delle figure sopracitate ha avuto modo di rilasciare
dichiarazioni molto positive in merito alla realizzazione di
quest'importante evento sportivo dalle grandi potenzialità dal
punto di vista turistico ed economico e anche per quanto riguarda
la promozione e visibilità di cui potrà beneficiare la nostra
regione, grazie a questo appuntamento sportivo internazionale.
La conferenza stampa è stata l'occasione per fare il punto della
situazione a livello organizzativo, ma anche per annunciare alcune
importanti news in merito: come il numero massimo di spettatori, 6
mila a gara, e le modalità di acquisto dei biglietti, che sarà
attivata a partire dalle ore 18:00 del 30 agosto... quindi come
detto prima, è una vecchia iniziativa e le date non sono più quelle
corrette, sono giuste ma sono passate.
Inoltre, per la prima volta, nella storia della Coppa del Mondo
di sci alpino, il cancelletto di partenza sarà ospitato in un
guscio leggero pneumatico, prodotto senza l'utilizzo di
combustibili fossili.
Ricordiamo che la nostra Regione investe delle risorse per la
realizzazione di quest'importante evento sportivo a livello
internazionale, infatti nel disegno di legge regionale n. 73,
articolo 52, "Interventi regionali a sostegno dell'organizzazione
delle competizioni di Coppa del Mondo di sci alpino maschile e
femminile assegnate alle località di Zermatt e Cervinia", è
prevista l'erogazione a favore del comitato organizzatore di un
contributo annuale a fondo perduto, fino a un massimo di 650 mila
euro per ciascuno degli anni 2022, 2023 e 2024.
Riteniamo che la presenza dell'Assessore competente alla
conferenza stampa di eventi di particolare importanza a livello
turistico sportivo come questo sia un'occasione molto importante,
sia per rappresentare al meglio mediaticamente la nostra Regione,
ma anche, e soprattutto, per ribadire la strategicità che ricoprono
queste importanti manifestazioni per tutto il nostro territorio,
come in parte hanno avuto modo di fare coloro che hanno partecipato
alla conferenza di presentazione che ho citato prima.
Ricordiamo che la calendarizzazione delle sedute ordinarie del
Consiglio regionale, come ha ricordato ieri anche il collega
Grosjacques, avviene con molto anticipo e quindi potrebbe
permettere anche di evitare la sovrapposizione con altri eventi di
particolare importanza, dove la presenza di rappresentanti del
Governo regionale potrebbe avere un ruolo molto importante.
Quindi s'interpella l'Assessore competente per conoscere le
motivazioni per le quali non vi sia stata la possibilità di evitare
che la conferenza stampa di un evento così importante, come il
Matterhorn Cervino Speed Opening, si svolgesse in concomitanza
della seduta ordinaria del Consiglio regionale del 13 e 14 luglio
2022, non permettendo quindi la presenza almeno dell'Assessore
competente in materia di turismo e sport e se sia sua intenzione di
cercare di evitare in futuro tali sovrapposizioni, soprattutto per
gli appuntamenti di maggior rilievo e importanza, intendo i grandi
eventi, in modo tale da rappresentare al meglio la nostra Regione
nelle diverse occasioni.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Non le nego che avrei gradito
esserci a quella conferenza stampa e con me anche il collega
Bertschy, con il quale abbiamo commentato questa decisione. Non le
nego - lo dico così, un po' per scherzo - che mi sarei fatto da
solo quest'interpellanza, perché tutto quello che lei ha
rappresentato nelle premesse è stato effettivamente motivo di
grande imbarazzo da parte mia e dell'assessore Bertschy, infatti
abbiamo appreso, a organizzazione avvenuta, proprio della scelta
della data per presentare alla popolazione la Coppa del Mondo del
13 luglio a Zermatt e il 14 a Valtournenche.
La decisione è stata presa dal Presidente del Comitato
organizzatore - di cui la Regione VdA e il Canton Vallée non fanno
parte, lo sa: sono direttamente rappresentate ma la Regione non ha
rappresentanza tramite gli impianti a fune e il Presidente Mosso -
che ha saltato l'importantissimo passaggio istituzionale, sia con
la Regione e sia con il Vallese.
Ho fatto subito rilevare la cosa, molto prima che arrivasse tra
l'altro la sua iniziativa che, effettivamente, ha confermato
peraltro il fastidio non solo mio ma credo di tutte le istituzioni,
perché effettivamente la presenza a eventi istituzionali, eventi di
questo genere, ha anche un valore simbolico.
Abbiamo ricevuto una lettera di scuse e di assunzione proprio di
responsabilità da parte del Presidente del Comitato organizzativo
Franz Julen, che ha comunque elencato una serie di motivazioni
dovute a questioni logistiche d'innevamento che non hanno permesso
di sciare a Trockener Steg e quindi hanno dovuto abbandonare l'idea
di farla in altri momenti e, alla fine, hanno dovuto optare per
Cervinia proprio il 14 luglio alle ore 11:30.
Alla fine di questa lettera mi dice: " Malheureusement tous ces
plans du COL (Comitato di organizzazione locale) ne vous ont pas
été communiqués. En tant que Président du COL je m'assume l'entière
responsabilité et je vous présente mes excuses. Nous devons
organiser quatre courses de la coupe du monde en huit mois à partir
de rien. Nous sommes confrontés à de nombreux défis et problèmes et
nous devons prendre des décisions rapides. Cette mauvaise
communication n'est donc pas intentionnelle. Bien que vous et le
Président de la Région ayez reçu une invitation à la conférence de
presse, je sais que vous ne pourrez pas y participer en raison du
congrès régional, ce que nous regrettons vivement. Il va de soi que
je soulignerai le rôle et le grand soutien de la Région et de vous
deux, pas seulement la composante financière, ma depuis la première
heure nous sentons votre soutien total et celui de la Région. Je
tiens seulement à préciser que le conseiller d'état du Canton du
Valais et le Ministre des sports Frédéric Favre va pas non plus
participer à la conférence de presse, magra consolazione. Au nom du
COL je regrette encore une fois la coordination et la communication
faible. Nous ferons beaucoup mieux à l'avenir ".
A questo fraintendimento e a questa situazione è stata posta
diplomaticamente una richiesta di scuse; il Presidente poi, come
lei sa, ha partecipato a successive iniziative di comunicazione
riguardo alla Coppa del Mondo e - credo, da quello che mi è stato
detto di persona, dopo che gli ho evidenziato che non ero l'unico e
non eravamo solo noi due a essere un po' infastiditi per questo
incrocio di date - ha chiesto anche di estendere le scuse alla
rappresentanza del Consiglio regionale.
Presidente -
Per la replica il consigliere Brunod. Ne
approfitto soltanto per invitare, visto il ripetersi piuttosto
frequente di telefonate in aula, nel caso di uscire dal Consiglio
per effettuare le telefonate private. Consigliere Brunod ne ha
facoltà.
Brunod (LEGA VDA) -
Grazie, Assessore, per la risposta,
ci fa piacere aver conosciuto i passaggi di questa vicenda. È
dispiaciuto penso a tutti noi, come ruolo istituzionale della Valle
d'Aosta, di essere mancati su questo punto di partenza per un nuovo
grande evento per la nostra Regione; ovviamente, speriamo che sia
stato solamente un passo falso e che d'ora in poi tutto proceda al
meglio, perché sappiamo quanto sia importante questo grande evento
per la partenza della stagione invernale, ma soprattutto a livello
turistico sportivo per la nostra regione.
Abbiamo visto anche noi che successivamente avete preso parte ad
altri eventi che hanno parlato di Coppa del Mondo nella
Valtournenche, e questo va bene; sicuramente con un maggiore
coordinamento si possono evitare queste cose.
Dall'altra parte siamo anche convinti che se non fosse per il
numero 18 di questa maggioranza, anche se fosse stato messo
all'ultimo e non a conoscenza vostra la data di questa
inaugurazione, sicuramente qualcuno di voi sarebbe stato
presente.
Il fatto di questa non presenza è anche da imputare a questo
numero risicato che il diciottesimo non può mai mancare, questo
ovviamente è da puntualizzare e dispiace che sia così perché sono
delle occasioni, come abbiamo detto prima, per mettere molto in
evidenza l'importanza di questi eventi, quanto ci creda la Regione
e le grandi potenzialità turistico-economiche che possono portare
sul nostro territorio.
Quindi noi confidiamo che d'ora in poi non succedano più queste
cose, molte grazie per la risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK