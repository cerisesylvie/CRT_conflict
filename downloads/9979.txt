Consiglio Regionale della Valle d'Aosta - Oggetto del Consiglio n. 3561 del 8 luglio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3561 del 8 luglio 1992 - Resoconto
OGGETTO N. 3561/IX Trattativa per il rinnovo del contratto
della Casa da gioco di Saint-Vincent.
(Interpellanza)
Presidente
Do lettura dell'interpellanza presentata dai
consiglieri Ricco, Trione e Chiofalo:
Interpellanza Vista l'opposizione che una parte politica
consistente dell'attuale maggioranza aveva avuto nei confronti
della trattativa unica per il rinnovo del contratto del Casinò con
la SITAV;
i sottoscritti consiglieri regionali
interpellano
la Giunta regionale per sapere:
- se la trattativa con la SITAV prosegue;
- se, in caso negativo, intende revocare la delibera consiliare
di delega alla Giunta per la trattativa;
- quali intenzioni ha circa il rinnovo del contratto del
Casinò.
Presidente Ha chiesto di parlare il Consigliere Ricco, ne ha
facoltà.
Ricco (DC)
Nella seduta del 10 gennaio 1992 fu
discusso l'oggetto relativo all'esame delle istanze delle società
interessate alla gestione della casa da gioco e la delega alla
Giunta per la trattativa privata.
Dall'esame delle domande, emerse che la SITAV S.p.A. era l'unica
ad aver presentato una completa documentazione che consentiva di
valutare con ragionevole certezza l'esistenza dei requisiti
richiesti dall'annuncio pubblico.
Emergeva anche l'affidabilità dell'azionariato di controllo,
dimostrata dalla soddisfacente relazione instaurata con la
Regione.
In definitiva si accertava che solo la SITAV aveva prodotto la
documentazione idonea ad attestare il possesso dei requisiti
richiesti dall'avviso pubblico e ritenuta necessaria per procedere
ad una trattativa privata singola con tale società.
Con tale delibera si decideva inoltre di prorogare fino al 31
luglio 1992 la concessione alla SITAV, al solo scopo di consentire
il corretto espletamento della trattativa e di tutti gli
adempimenti necessari per l'approvazione del nuovo contratto di
concessione.
I consiglieri regionali dell'attuale maggioranza, allorché fu
discusso il problema in argomento, fecero una marcata opposizione
al provvedimento.
Ora, vista la sentenza del TAR che ha rigettato il ricorso di
coloro che non ritenevano legittimo il ricorso al suddetto
provvedimento da parte della Giunta regionale, abbiamo chiesto di
sapere se l'attuale Giunta sta proseguendo la trattativa con la
SITAV e, in caso negativo, se la Giunta intende revocare la
delibera consiliare di delega alla Giunta stessa per la trattativa,
e inoltre quali sono le intenzioni circa il rinnovo del contratto
del Casinò.
Come è ben chiaro a tutti, il problema è di notevole importanza,
in quanto la casa da gioco fornisce alla Regione delle entrate
necessarie alla nostra attività finanziaria e amministrativa.
Ricordo che il 31 luglio scade la proroga, quindi è vicina la
scadenza del vecchio contratto. Come tutti sanno e hanno letto dai
giornali, presso la casa da gioco sono in corso degli scioperi per
il rinnovo contrattuale dei dipendenti. Quindi la società SITAV è
nell'impossibilità di definire il nuovo contratto di lavoro e non
sa se dovrà licenziare il personale in quanto, senza ulteriore
proroga, il gioco d'azzardo diventerebbe illegittimo.
I clienti sono esasperati per le disfunzioni e minacciano di non
frequentare più il nostro Casinò.
Come tutti comprendono il danno sarebbe irreparabile e potrebbe
essere messo in crisi il nostro bilancio e quindi gli impegni
assunti da questo Consiglio regionale.
Si dà atto che, dalle ore 12,17, presiede il Vicepresidente
Stévenin.
Presidente
Ha chiesto di parlare il Presidente della
Giunta Lanivi, ne ha facoltà.
Lanivi (GM)
Come ho già detto in occasione
dell'insediamento di questo Governo regionale, uno dei punti
programmatici è quello di affrontare e risolvere questo
problema.
Abbiamo stabilito, nella data del 31 dicembre 1992, la data di
scadenza, il limite massimo entro cui risolvere questo problema, il
che vuol dire che è intenzione della Giunta portare in Consiglio
regionale la proroga dal 31 luglio al 31 dicembre.
Le motivazioni derivano appunto dal fatto che questo Governo
regionale, essendosi formato il 10 giugno 1992, deve avere il tempo
minimo per riconsiderare, valutare i problemi e prendere una
decisione che sia la più vicina agli interessi generali della Valle
d'Aosta.
Rispetto alle domande formulate, se la trattativa con la SITAV
prosegue la risposta è si, nei limiti di considerarla non come
scelta preordinata o scelta fatta di unico interlocutore, ma nei
limiti stabiliti dalle condizioni stesse in cui abbiamo trovato la
pratica, essere cioè la SITAV in questo momento l'impresa,
l'azienda, tra quelle che hanno risposto all'avviso pubblico per
continuare la trattativa e non la scelta finale
dell'interlocutore.
Se in caso negativo intende revocare la delibera consiliare di
delega alla Giunta per la trattativa, la risposta è no, non intende
revocare.
Presidente
Ha chiesto di parlare il Consigliere Ricco,
ne ha facoltà.
Ricco (DC)
Ringrazio il signor Presidente.
Quindi ho capito bene! Quanto prima la Giunta intende presentare
il rinnovo della proroga, per meglio affrontare il problema, non
intende revocare la delega e la scelta è obbligata, dovendo seguire
la pratica come l'ha rinvenuta. Dico bene? Fa delle riserve?
Seguiremo con attenzione il problema, perché riteniamo di aver
operato bene, nell'interesse della nostra Valle d'Aosta e saremo
vigili sul futuro svolgimento di questa questione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK