Consiglio Regionale della Valle d'Aosta - Oggetto del Consiglio n. 2433 del 24 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2433 del 24 gennaio 2007 - Resoconto
OGGETTO N. 2433/XII - Progetto di fattibilità per la
ristrutturazione dell'immobile industriale ex Akerlund.
(Interrogazione)
Interrogazione
Premesso che:
- con deliberazione 762 del 18 marzo 2006 la Giunta
commissionava a Finaosta di effettuare, tramite Centro Sviluppo
S.p.a., un progetto di fattibilità per la ristrutturazione
dell'immobile industriale ex Akerlund;
- era previsto quale termine di consegna della progettazione
il 31 maggio 2006;
i sottoscritti Consiglieri regionali
Interrogano
il Presidente della Regione e l'Assessore delegato per
sapere:
1) quali sono le risultanze dell'incarico citato in premessa,
con particolare riferimento alla tipologia degli interventi
previsti, al loro costo stimato e ai tempi di
realizzazione;
2) quali decisioni hanno assunto in merito al futuro
dell'immobile;
3) se vi sono richieste di utilizzo dell'area.
F.to: Frassy - Tibaldi - Lattanzi
Président
- La parole à l'Assesseur aux activités
productives et aux politiques du travail, La Torre.
La Torre (FA)
- Entrando subito nel vivo delle domande:
"quali sono le risultanze dell'incarico citato in premessa, con
particolare riferimento alla tipologia degli interventi previsti,
al loro costo stimato e ai tempi di realizzazione"
, voglio
subito dire che l'"Akerlund" per la sua stessa conformazione non è
uno stabilimento facile da gestire, nel senso che era stato creato
in funzione di uno scopo preciso. Evidentemente la necessità di
doverlo poi adattare ad altre soluzioni ha comportato una serie di
interventi che poi ho specificato con una risposta scritta che vi
fornirò e che hanno comportato una serie di azioni attraverso varie
fasi deliberative. Con la deliberazione n. 762, in data 18 marzo
2006, la Giunta regionale ha incaricato la "Finaosta" di
effettuare, per il tramite di "Centro sviluppo S.p.a.", oggi in
liquidazione, la progettazione preliminare di un intervento di
ristrutturazione dell'immobile denominato "ex Akerlund", situato
nell'area "ex Ilssa Viola" nel Comune di Pont-Saint-Martin, al fine
di suddividerlo in unità produttive di dimensioni più ridotte. Il
progetto, trasmesso alla Regione con nota del 18 maggio 2006,
prevedeva di ricavare, mediante la ristrutturazione dell'immobile,
fino a 2 unità produttive di medie dimensioni, quindi lo si
riduceva (2.000-3.000 metri quadri) fino a 8 unità produttive di
piccole dimensioni (300-1.000 metri quadri), fino a 4 lotti
destinati ad uffici (100-200 metri quadri) oltre ai magazzini,
all'alloggio del custode e agli spazi comuni, ipotizzando una certa
gradualità e flessibilità nella realizzazione degli interventi in
funzione delle esigenze delle imprese da insediare. Gli interventi
previsti erano: compartimentazione delle diverse unità produttive,
realizzazione di soppalchi all'interno delle unità produttive,
sistemazione delle centrali tecnologiche esistenti, realizzazione
di nuovi impianti tecnici a servizio delle diverse unità produttive
(condizionamento, riscaldamento, idrico-sanitario, antincendio,
ventilazione, illuminazione, forza motrice...). Il costo per la
ristrutturazione dell'immobile era stimato in 6,5 milioni di euro,
oltre alle spese tecniche. Il tempo stimato per una prima fase di
lavori di ristrutturazione era pari a circa 2 anni.
Seconda domanda:
"quali decisioni hanno assunto in merito al
futuro dell'immobile"
, qui viene fuori l'aspetto nuovo e più
interessante. Al di là delle deliberazioni e della volontà di
lottizzarlo e di riorganizzarlo per distribuirlo ad altre aziende,
abbiamo avuto l'opportunità, con una serie di contatti che poi si
sono concretizzati, di gestire un rapporto con un'impresa che si è
presentata attraverso un "business plan" e un progetto che ha
sottoposto alla nostra attenzione e a "Finaosta"... si è resa
credibile alle nostre aspettative, tant'è vero che la Giunta
regionale, in conformità con gli indirizzi strategici cui "Vallée
d'Aoste Structure" deve conformare la sua attività nella gestione
dei beni immobili a destinazione produttiva ad essa conferiti,
compete l'autorizzazione a "Vallée d'Aoste Structure" a locare
l'immobile "ex Akerlund" alla "Valgel S.r.l.". Chiaramente la
"Valgel S.r.l.", per arrivare ad essere credibile nella locazione
dell'intero immobile, ha dovuto presentare un progetto, un
"business plan" e noi con successivi incontri sia da parte della
"Finaosta", sia presso il nostro Assessorato siamo andati ad
approfondire la validità del loro progetto...
(interruzione del Consigliere Frassy, fuori
microfono)
... la "Valgel" è un'azienda agroalimentare ad alta tecnologia
perché tratta di prodotti liofilizzati, ma ha dei brevetti
innovativi che le garantiscono dei mercati internazionali, sui
quali loro stanno puntando molto con investimenti anche cospicui, è
un'azienda di nuova formazione che si è costituita con l'apporto di
diverse realtà già esistenti provenienti dal settore
agroalimentare. L'interpellanza comunque non verteva sulla
"Valgel", io su questa azienda le farò avere...
(nuova interruzione del Consigliere Frassy, fuori
microfono)
... guardi, l'unico problema che c'è stato è stato il passaggio
di "Vallée d'Aoste Structure" per quanto riguarda la trasmissione
degli immobili, c'è stata una fase di passaggio dove "Vallée
d'Aoste Structure" non poteva ancora stipulare i contratti, ma
stiamo consegnando l'immobile ed è chiaro che questo per noi è
stato un passaggio importante, perché non solo dà delle garanzie
occupazionali, ma soprattutto permette di rivedere la
ristrutturazione dell'"Akerlund" così come l'avevamo pensata,
sottolineando una serie di risparmi non indifferenti che potremmo
realizzare, soprattutto rendendo immediatamente operativo lo
stabilimento...
(nuova interruzione del Consigliere Frassy, fuori
microfono)
... no, il progetto di ristrutturazione lo stiamo rivedendo alla
luce della richiesta di affitto dell'immobile che è stato già
concesso, ossia non è più necessario fare tutte quelle opere.
Fortunatamente abbiamo trovato un'impresa che dà delle garanzie e
che intende operare all'interno di "Akerlund", credo sia una
notizia positiva.
Président
- La parole au Conseiller Frassy.
Frassy (CdL)
- Prendiamo atto della risposta, più che
telegrafica, soprattutto veloce dell'Assessore, ma ci riserviamo di
fare una serie di ulteriori approfondimenti sull'effettivo utilizzo
nei tempi e nelle modalità dell'ex stabilimento "Akerlund", che non
è uno stabilimento particolarmente fortunato per le vicende che si
sono susseguite nel suo utilizzo. Tale situazione però ha una
morale e la morale è che forse in questo tipo di vicenda, se andrà
nel modo che lei ha appena riassunto, non ha senso partire con
ristrutturazioni immobiliari se non c'è l'individuazione
dell'utente finale, perché se per disgrazia aveste dato avvio a
tale suddivisione in tante piccole unità di tale immobile, le
esigenze di un'azienda come questa non sarebbero state soddisfatte,
salvo ributtare nuovamente tutto all'aria.
Mi voglio riagganciare, Assessore, a quello che state facendo
qui vicino nell'"Espace Aosta", dove si continua a costruire non
sapendo poi chi andare a mettere dentro. Abbiamo già parlato
dell'"area Cogne" e lei, Assessore, ha convenuto con noi lo scorso
Consiglio sull'esigenza di cambiare i modi del "marketing" di
quell'area. Sarebbe bene però che, forti anche di questa
esperienza, in attesa di cambiare i modi di "marketing", si facesse
una valutazione se non sia il caso di soprassedere ad alcuni
interventi di eccessivo dettaglio nella ridefinizione di quegli
spazi ad uso produttivo, perché oggi teorizziamo delle cose che
magari un domani non si concretizzano e abbiamo buttato via dei
soldi perdendo magari delle occasioni. Auspico pertanto che questa
vicenda vi porti a delle riflessioni su altri siti che devono
essere oggetto di diversa attenzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK