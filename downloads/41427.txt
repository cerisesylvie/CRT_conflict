Consiglio Regionale della Valle d'Aosta - Oggetto del Consiglio n. 556 del 4 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 556 del 4 aprile 2019 - Resoconto
OGGETTO N. 556/XV - Interpellanza: "Applicazione delle norme
per la determinazione dei canoni di affitto degli alloggi di
edilizia residenziale pubblica".
Rini (Presidente) -
Punto n. 21 all'ordine del giorno. La
parola al collega Manfrin per l'illustrazione.
Manfrin (LEGA VDA) -
Questa interpellanza nasce dalla
necessità di fare luce su alcuni punti oscuri relativi
all'applicazione del nuovo canone di affitto di alloggi popolari:
in effetti è un dato di fatto che da qualche tempo a questa parte
siano stati rivisti, spesso al rialzo, i canoni di affitto degli
stessi.
La questione è balzata alla nostra attenzione perché siamo stati
- come immagino anche lei - letteralmente invasi dalle segnalazioni
di persone che inizialmente hanno pensato ad errori di calcolo,
attendendo magari alla fine dell'anno eventuali rimborsi, ma alla
fine, un po' mestamente, si è dovuto prendere atto dei nuovi
conteggi.
Ora però vi chiederete: perché tanto rumore per questo
ricalcolo? È molto semplice. Dalle informazioni raccolte pare che
questo nuovo metodo di calcolo sia stato applicato per la prima
volta da settembre 2018, ovvero con il Governo Spelgatti, ma mi
pare davvero strano, perché la Giunta Spelgatti non aveva operato
revisioni dei canoni e quindi per quale motivo si è arrivati a
questo nuovo metodo di ricalcolo? Semplicemente perché la Giunta
Spelgatti ha applicato le leggi e le delibere esistenti. Queste
delibere esistenti, queste famose delibere che operavano un
ricalcolo e aumentavano i canoni di affitto degli alloggi di
edilizia residenziale pubblica di quando sono? Abbiamo trovato una
notizia molto interessante su un'Ansa del 23 dicembre 2016
intitolata "ERP VdA: nuove modalità di canoni di affitto", che vado
a leggervi: "
Lo ha comunicato l'Assessore regionale all'edilizia
residenziale pubblica, Mauro Baccega, precisando che, a decorrere
dal primo luglio 2017, i canoni di locazione degli alloggi ERP
saranno calcolati in applicazione di quanto previsto dalla legge
regionale 3/2013 con un nuovo sistema più semplice ed equo rispetto
a quello in vigore fino ad oggi
". Nel ricalcolo sono coinvolti
621 inquilini ARER più quelli che confluiranno dall'APS. "
Gli
inquilini saranno sicuri di pagare il giusto canone
- ha
aggiunto Baccega -
in rapporto alle loro capacità economiche,
mentre saranno applicati canoni di mercato per gli alloggi occupati
da famiglie, che per fortuna loro, hanno visto cambiare la
situazione economica e possono oggi permettersi di pagare un canone
più alto. Per alcuni casi
" - diceva l'allora Assessore Baccega,
e questo è bene che tutti coloro che oggi lamentano un canone
troppo alto ne siano a conoscenza -
potrebbe esserci un aumento
del 150 percento
" e lo esclamava in maniera orgogliosa. Siamo
quindi lieti e ringraziamo l'allora Assessore Baccega per averci
regalato questo nuovo sistema di calcolo più semplice ed equo.
La domanda ora sorge spontanea. Se questo sistema era stato
approvato come regalo di Buon Natale il 23 dicembre 2016 e ne era
stata annunciata l'applicazione il 1 luglio 2017, perché è stato
applicato soltanto a settembre 2018? Ecco il motivo di questa
interpellanza e perché le ho chiesto date e motivazioni della
tardiva applicazione.
Dalle ore 10:11 assume la presidenza il Vicepresidente
Distort.
Distort (Presidente) -
La parola all'Assessore Borrello
per la risposta.
Borrello (SA) -
Nella sua richiesta mi pone l'attenzione
a tutta una serie di valutazioni di carattere tecnico rispetto ad
alcuni atti deliberati dalle Giunte regionali. Mi permetterò, a
conclusione di questo intervento, di fare anche una valutazione più
di carattere generale rispetto alla tematica in oggetto.
La delibera della Giunta regionale è la n. 1794 del 23 dicembre
2016, avente ad oggetto "Determinazione del canone di locazione
degli alloggi di Edilizia residenziale pubblica ai sensi
dell'articolo 37 della legge regionale n. 3/2013". In questa
delibera si stabiliva, quale decorrenza per l'applicazione del
canone, così come stabilito dalla medesima determina, il 1 luglio
del 2017 (lo ha citato anche lei). A seguito di riunioni sullo
stato di attuazione dell'accordo di programma - ne abbiamo parlato
più volte all'interno di quest'Aula - che trasferiva le proprietà
dall'APS all'ARER per la gestione del patrimonio ERP, riunioni con
l'ARER, l'allora Presidente, il Comune di Aosta e l'Amministrazione
regionale, si prendeva atto e si accoglieva la motivata richiesta
dei enti interessati per il rinvio dell'applicazione dei nuovi
canoni ad avvenuta cessione dell'intero patrimonio ERP dell'ARER
previsto con decorrenza del 1° gennaio 2018. Tale richiesta era
motivata, soprattutto per gli uffici tecnici dell'ARER, dalla
necessità di perfezionare e testare l'adeguamento dei programmi di
bollettazione per evitare lo sdoppiamento dei lavori dei costi tra
ARER e APS fino alla fine dell'anno 2017 e conseguente valutazione
degli aggiornamenti OMI, anche perché la nuova tariffazione si basa
sul valore del mercato immobiliare con aggiornamenti di carattere
annuale. Conseguentemente la delibera di Giunta regionale n. 1903
del 28 dicembre 2017, avente oggetto "Indirizzi della Regione al
Consiglio di Amministrazione ARER", ha stabilito tra l'altro - al
punto 1, lettera h) - di applicare nell'anno 2018 i nuovi canoni di
locazione. Tale disposizione è stata anche approvata nel piano
triennale 2017/2019 dal Consiglio regionale con l'atto n. 3338 del
27 marzo 2018. A seguito di tutti questi aspetti di carattere
normativo e deliberativo, i nuovi canoni sono stati quindi
applicati con decorrenza dal 1 luglio 2018. Esistono i dati alla
quale lei ha fatto richiesta nell'interpellanza.
Da un punto di vista più di carattere generale, proprio a
seguito dell'applicazione dei nuovi canoni - ricordo che
precedentemente i canoni erano valutati solo sulla base
dell'avvenuta deposizione della dichiarazione dei redditi -, con le
nuove normative si fa riferimento ai valori ISE o ISEE. Nella
delibera originaria era definito il valore ISE. Con una delibera
del 5 ottobre 2018, che avevamo portato a conoscenza dell'allora
Presidente Spelgatti, abbiamo dato mandato all'ARER di fare un
monitoraggio rispetto all'applicazione di questi nuovi parametri,
perché ovviamente la variazione rispetto ai canoni di locazione si
è percepita a volte sia in aumento che anche in diminuzione. Dal
momento in cui ci sono i nuovi canoni abbiamo dato mandato all'ARER
di monitorare l'applicazione e ci vuole un anno di tempo per capire
l'impatto che può avere, un anno è l'orizzonte temporale minimo per
fare delle verifiche. Gli uffici dell'ARER stanno lavorando in tal
senso.
Una considerazione di carattere generale: molte persone sono
venute a lamentarsi anche nei nostri uffici. Dobbiamo solo definire
- questo è un appello che faccio all'Aula, perché poi tutti
incontriamo i cittadini - qual è il valore equo rispetto al valore
patrimoniale di un alloggio di edilizia residenziale pubblica. I
cittadini magari prima pagavano 50 euro, ma a fronte di un valore
ISEE di 22.000 euro. Probabilmente era troppo basso il valore dei
50.000 euro e non è troppo alto l'attuale, quindi bisogna trovare
il giusto equilibrio. È questo l'indirizzo che abbiamo dato
all'ARER partendo dal presupposto che si prende come parametro il
valore del mercato immobiliare con tutte le detrazioni del caso
legate al fatto che stiamo parlando di edilizia residenziale
pubblica.
Un'altra problematica è che l'ARER ragiona in termini di
territorio regionale. Ovviamente, quando si applica un parametro,
il parametro deve essere uguale per Verrès come per Aosta, e poi
c'è tutto il discorso legato anche alla vetustà degli alloggi. Io
penso che una delle preoccupazioni principali che dobbiamo
affrontare con gli uffici tecnici dell'ARER è capire se il valore
del canone di locazione è effettivamente adeguato, sì, al valore
dell'ISEE, ma anche allo stato di mantenimento dell'alloggio,
perché probabilmente il cittadino che ha un valore ISEE elevato
dice: "Io voglio pagare anche quel valore - magari di 300-400 euro
- ma vorrei che l'alloggio fosse in condizioni adeguate rispetto al
valore di mercato", perché a tutti gli effetti, con i valori che ho
citato, è parametrabile al mercato privato. Considerazione di
carattere generale, proprio in un'ottica di politica abitativa
generale: se una persona, rivedendo tutte le casistiche del caso,
si può permettere di pagare 400-500 euro di canone di locazione,
probabilmente le conviene andare nel mercato privato con il
sostegno della locazione e, nel frattempo, liberare un alloggio per
coloro che son in attesa in graduatoria. Spero di essere stato
utile nella risposta.
Presidente -
È richiesta la parola da parte
dell'Assessore Baccega, immagino per integrazione nell'ambito di
competenza dei servizi sociali.
Baccega (UV) -
Sono stato più volte citato dal collega
Manfrin, con il quale il dibattito ormai è continuo fin dai giorni
della campagna elettorale del 2018, dove lei ha animato fortemente
nei miei confronti tutte le sue tensioni. Le voglio spiegare bene,
parlando di questo atto - non dico qual è il motivo, perché mi
sembra di essere una persona corretta, però poi magari un giorno o
l'altro lo diremo - perché il Consiglio regionale ha votato quel
provvedimento. Lei ha parlato di coloro che sono arrabbiati perché
hanno visto il loro canone aumentare, ma non ha parlato di quelli
che, nella logica dell'equità, hanno visto il loro affitto
diminuire.
Presidente -
Chiedo silenzio. Permettetemi un intervento.
Assessore Baccega, le chiedo se interviene per fatto personale e,
come tale, ne ha diritto, ma se è un chiarimento io le chiedo di
rimanere sul tema. Silenzio in Aula.
Baccega (UV) -
Non si tratta di fatto personale. Sto
intervenendo sul tema. Io posso rispondere come...
Presidente -
Chiedo silenzio in Aula. Ho espresso la
linea di questo intervento, che è di integrazione.
Baccega (UV) -
Come Giunta posso intervenire, d'accordo?
Lei racconta un sacco di cose fasulle alla popolazione valdostana,
che sia chiaro.
Presidente -
La parola al Consigliere Manfrin per la
replica.
Manfrin (LEGA VDA) -
Guardi, me l'ero scritto che si
sarebbe scaldato l'Assessore Baccega, quindi ero sicuro che sarebbe
accaduto.
La ringrazio per le risposte che mi ha fornito. La ringrazio
perché ci permettono anche, rispetto ai dati che ha fornito
nell'ultimo pezzo del suo intervento, di fare un passo in avanti
rispetto a questo tema. Con la risposta che lei ha fornito abbiamo
scoperto che quando si è deciso di intervenire, quindi di adottare
una delibera di Giunta che aumentasse fino al 150 percento il
canone d'affitto, non si è concertato prima un percorso con chi poi
quei canoni d'affitto li doveva riscuotere, tant'è vero che, come
giustamente lei ha detto, avete dovuto lasciare un periodo per
testare il programma di bollettazione. Sono quindi state fatte
delle scelte di governo senza però verificare prima se la soluzione
tecnica per affrontare quel tipo di scelte di governo era stata
utilizzata. Questo è stato il primo punto, sicuramente a sfavore di
quella decisione.
Il secondo punto a sfavore di quella decisione è che, da come ci
ha detto, il 28 dicembre 2017, ovvero un bel po' di tempo dopo
l'applicazione di quella che dovrebbe essere stata l'entrata in
vigore della delibera di aumento dei canoni di affitto, si è detto:
"Ma no, cominciamo nel 2018", però si è cominciato a settembre
2018. Il 2018 parte dal mese di gennaio. Allora sicuramente i
maligni penseranno - io mi guardo bene dal fare queste valutazioni
- che chiaramente con l'incipienza delle elezioni politiche
regionali forse non era proprio il caso di fare degli aumenti di
canoni di affitto degli alloggi popolari. Sicuramente io mi guardo
bene dal fare queste speculazioni politiche.
In ultima battuta mi permetto di fare due considerazioni
rispetto a quello che lei ha detto, Assessore, mi trovo
perfettamente d'accordo con l'Assessore Borrello, l'Assessore
competente, anche se qualcuno se lo dimentica a volte che c'è un
altro Assessore all'edilizia residenziale pubblica. Dicevo: mi
trovo perfettamente d'accordo con quanto lei dice, ovvero che i
nuovi canoni andrebbero effettivamente parametrati allo stato degli
alloggi, perché se mi viene imposto un canone che viene utilizzato
per valutare il mio alloggio sulla base del valore di mercato, e
magari parametro che il mio alloggio è una stamberga - nel
Quartiere Cogne e in altre zone abbiamo l'esempio classico di cosa
voglia dire vivere dentro una stamberga -, è evidente che forse la
persona che paga quel canone probabilmente lo subisce come un
sopruso. Questo è il primo dato. Poi c'è un secondo dato che lei ha
introdotto marginalmente, che invece è importante. Mi scusi,
Assessore, ma perché una persona che ha un reddito di 22.000, ma
anche di 50.000... Ho fatto un accesso agli atti: ci sono persone
che hanno redditi di 127.000 euro e hanno alloggi di edilizia
residenziale pubblica. Per quale motivo? Perché la Regione Valle
d'Aosta, unica nel Paese, unica in Italia, ha deciso di non dotarsi
di un reddito di mantenimento dell'alloggio, ovvero: se io oggi
rispetto i canoni che mi permettono di entrare, quindi ho un
reddito molto basso, entro in graduatoria ed ottengo l'alloggio, e
se il giorno dopo aver firmato il contratto di alloggio di edilizia
residenziale pubblica vinco il Superenalotto, io rimango nella casa
popolare. Questa è una cosa che non esiste da nessuna parte al
mondo! Ma come è possibile che un multimilionario possa rimanere
nella casa popolare? Invece è così, e si dice: "Vabbè, però gli
aumentiamo talmente tanto il canone di affitto che a quel punto lo
costringiamo ad andare da un'altra parte". Non è questo il
ragionamento. Il ragionamento è dire: "Se voglio rimanere in una
casa popolare devo avere un reddito basso, altrimenti io tolgo
quella casa - pur potendomi permettere con le mie finanze di
potermi pagare un alloggio sul mercato privato - e la metto in
disponibilità per le persone che ne avrebbero necessità". Questo è
un settore di intervento che bisognerà affrontare al più
presto.
Presidente -
Punto n. 22 all'ordine del giorno. C'è una
richiesta di intervento da parte dell'Assessore Baccega... per
cosa?
Baccega (UV) -
Rispetto al fatto che lei mi ha tolto la
parola, signor Presidente. Io volevo chiarire in Aula che il mio
intervento....
Presidente -
È un fatto personale, quindi. Prego.
Baccega (UV) -
...nei suoi confronti, nella sua
convinzione, io, come esponente della Giunta, avevo tutto il
diritto di poter intervenire e fare delle considerazioni rispetto
all'oggetto dell'interpellanza. Non capisco perché mi ha tolto la
parola. Verifichi con gli uffici, se il suo comportamento è
corretto oppure no in quanto non si è mai verificato in questo
Consiglio regionale. Io sono intervenuto a supporto - anche perché
sono stato citato - e sull'oggetto dell'interpellanza, non per
fatto personale. Il fatto personale è un'altra cosa.
Presidente -
Le rispondo, Assessore. Trova in me
personalmente terreno assolutamente fertile alle critiche; le
critiche le interpreto sempre nell'ottica di migliorare il servizio
che svolgo, quindi la ringrazio.
Tuttavia mi permetto di dire che, dal mio punto di vista, io ho
rilevato, come altri, come immagino chiunque nell'ambito dell'Aula
che abbia ascoltato, che il tenore del suo intervento si spostava
più nell'ottica del fatto personale che non di un approfondimento.
Io chiedevo semplicemente che lei scegliesse se procedere con un
approfondimento ed era più che lecito, perché ne aveva diritto. Le
ho dato la parola in quanto Assessore competente ai servizi sociali
e la sua competenza poteva essere un contributo di aiuto per
quest'Aula. Se invece la questione è tra lei e il Consigliere
Manfrin come fatto personale, altrettanto le ho detto che lei aveva
diritto di parlare come fatto personale. Le ho chiesto soltanto di
esprimere con quale indicazione lei intendesse parlare. Non le ho
tolto la parola, e il silenzio che ho chiesto in Aula era
indirizzato all'Aula, non a lei, quindi al collega Manfrin. Penso
che il caso sia chiarito. Rimango a disposizione per qualunque tipo
di chiarimento personale con lei durante la giornata.
Passiamo al punto n. 22 all'ordine del giorno. Chiede ancora la
parola per cosa? Fatto personale.
Baccega (UV) -
Per fatto personale sulle sue
dichiarazioni. Le chiedo di avere in futuro più attenzione rispetto
agli interventi che la Giunta vorrà fare sugli atti e sui
provvedimenti che sono all'ordine del giorno. La mia richiesta non
era per fatto personale, ma era a corollario dell'intervento del
collega Borrello - che è stato puntuale, preciso e perfetto - e
soprattutto per ribadire alcuni aspetti riguardanti il percorso
fatto dal sottoscritto e dall'intero Consiglio regionale di allora
sull'argomento. La ringrazio per le scuse.
Presidente -
Ringrazio anche lei per questo consiglio. Le
posso promettere che ne farò tesoro. Passiamo al punto n. 22
all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK