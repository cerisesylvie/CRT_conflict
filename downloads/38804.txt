Consiglio Regionale della Valle d'Aosta - Oggetto del Consiglio n. 2273 del 15 luglio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2273 del 15 luglio 2016 - Resoconto
OGGETTO N. 2273/XIV - Disegno di legge: "Modificazioni alla
legge regionale 20 novembre 2006, n. 26 (Nuove disposizioni per la
classificazione, la gestione, la manutenzione, il controllo e la
tutela delle strade regionali. Abrogazione della legge regionale 10
ottobre 1950, n. 1, e del regolamento regionale 28 maggio 1981, n.
1)".
Rosset (Presidente) -
Punto n. 36.02 dell'ordine del
giorno. Ha chiesto la parola il Consigliere Marquis, ne ha
facoltà.
Marquis (SA) -
Con il disegno di legge in esame si
propone la modifica della legge n. 26 del 2006 nella parte in cui
tratta la gestione e la determinazione del canone di occupazione e
uso delle strade regionali e delle relative pertinenze.
Il disegno di legge si compone di sette articoli e due allegati:
il primo riguarda la determinazione del canone di occupazione e uso
delle strade regionali e delle relative pertinenze; l'altro è
relativo all'indennità forfettaria dovuta per occupazione e uso
delle strade regionali e delle relative pertinenze.
Con queste modifiche si persegue l'obiettivo di rendere le
procedure per l'occupazione e l'uso delle strade regionali più
semplici e veloci per i cittadini, ma anche per l'Amministrazione
stessa. Inoltre il disegno di legge risolve le problematiche della
regolarizzazione degli accessi esistenti privi di
autorizzazioni.
I principali punti del disegno di legge in argomento sono: il
trasferimento ai Comuni della competenza sul rilascio delle
autorizzazioni e concessioni stradali nei tratti delle strade
regionali che attraversano i centri abitati; la modifica delle
modalità di pagamento del canone concessorio, che da annuale
diventa forfettario o, se scelto dal cittadino, in tre rate; la
determinazione in massimo tre anni della durata delle concessioni e
delle autorizzazioni per i cartelli e gli impianti pubblicitari; le
modalità di regolarizzazione delle concessioni esistenti mai
regolarizzate; l'eliminazione del Comitato tecnico previsto
dall'articolo 18 della legge, che avrebbe dovuto formulare pareri e
proposte in materia di classificazione e declassificazione delle
strade regionali e di prescrizioni tecniche e di sicurezza
stradale.
Entrando nel dettaglio dell'articolato, l'articolo 1 sostituisce
la lettera c) del comma 4 dell'articolo 8 della legge, stabilendo
che dal 1° gennaio 2017 la competenza al rilascio delle
autorizzazioni e delle concessioni nei tratti di strade regionali
che attraversano i centri abitati è trasferita ai Comuni. Questo
trasferimento di competenze da Regione a Comuni permetterà di
svolgere le pratiche in modo più efficace e, grazie alla conoscenza
del territorio, si potrà velocizzare la regolarizzazione di tutti
gli accessi esistenti sulle strade regionali.
L'articolo 2 inserisce il comma 4 bis dell'articolo 13 della
legge, stabilendo che con deliberazione della Giunta regionale,
adottata d'intesa con il Consiglio permanente degli Enti locali,
saranno definite le modalità e le prescrizioni a cui i Comuni
dovranno attenersi per esercitare la nuova competenza attribuita in
materia di autorizzazione e concessioni stradali.
L'articolo 3 modifica il comma 3 dell'articolo 14 della legge,
prevedendo che per i cartelli e gli impianti pubblicitari la durata
delle concessioni e delle autorizzazioni non potrà eccedere i tre
anni.
L'articolo 4 introduce un nuovo articolo 14 bis alla legge, che
disciplina il canone di occupazione e uso delle strade regionali e
delle relative pertinenze. In particolare, si stabilisce che, a
partire dal 1° gennaio 2017, l'occupazione temporanea o permanente
e l'uso delle strade regionali e delle relative pertinenze sono
assoggettate al pagamento di un canone, il cui importo, per quanto
di competenza regionale, è fissato in base a quanto previsto
dall'allegato A, che fissa gli importi a seconda dei diversi tipi
di occupazione. Nel caso invece di competenza comunale gli importi
dovuti sono fissati sulla base dei singoli regolamenti comunali. Al
comma 2 dell'articolo 4 si introduce la possibilità per le
autorizzazioni o concessioni di competenza regionale di pagare il
canone in misura forfettaria, oppure, su istanza del cittadino, in
tre rate quinquennali. Il comma 4 dell'articolo 4 infine elenca i
casi per cui è applicata l'esenzione dal pagamento del canone, tra
cui le occupazioni e le concessioni rilasciate ad enti pubblici, ad
enti religiosi per l'esercizio del culto, ai consorzi di
miglioramento fondiario e alle organizzazioni non lucrative; le
occupazioni da parte delle vetture destinate al servizio di
trasporto pubblico di linea in concessione; le occupazioni
determinate dalla sosta per carico e scarico delle merci, quelle
temporanee dovute a manifestazioni di carattere politico,
istituzionale, umanitario o sociale; gli accessi pedonali fino a
1,60 metri e gli accessi a fondi agricoli; le recinzioni lungo le
strade.
L'articolo 5 disciplina le norme transitorie. In particolare, si
prevede che le domande di autorizzazione e concessione relative a
tratti stradali attraversanti i centri abitati comunali, che alla
data del 1° gennaio 2017 risultano presentate alla Regione sono
trasmesse direttamente ai Comuni per competenza. Il comma 2 prevede
per le concessioni e autorizzazioni già rilasciate e non ancora
scadute al 1° gennaio 2017 con canone già pagato in un'unica
soluzione di prorogare la data di scadenza in proporzione
all'importo già pagato in più rispetto ai nuovi valori fissati con
la nuova legge. Il comma 3 disciplina invece i casi per cui il
canone è pagato annualmente, stabilendo che, a partire dal 1°
gennaio 2017, lo stesso sarà ricalcolato con i nuovi valori
previsti in proporzione agli anni residui. Il comma 4 prevede che
le occupazioni o l'uso di strade regionali prive di autorizzazione
alla data del 1° gennaio 2017, o con autorizzazioni scadute, devono
essere regolarizzate con apposita domanda, alla Regione o al Comune
a seconda della competenza, entro il 31 dicembre 2017 e il rilascio
dell'autorizzazione, con validità fino al 31 dicembre 2031, sarà
subordinata al pagamento in favore della Regione di un'indennità
forfettaria prevista dall'allegato B, maggiorata del 20 percento,
per l'occupazione senza titolo antecedente al 1° gennaio 2017 o in
favore del Comune competente per territorio dell'importo previsto
dal regolamento comunale per il periodo successivo al 1° gennaio
2017. Il comma 5 stabilisce che, in caso di mancata
regolarizzazione, il trasgressore deve provvedere a sue spese al
ripristino dei luoghi, fermo restando l'obbligo di pagare
l'indennità prevista dall'allegato A con l'applicazione della
sanzione amministrativa prevista per legge. Il comma 6 infine
stabilisce per le concessioni e le autorizzazioni già assentite e
non ancora scadute al 1° gennaio 2017, per cui non sia stato
versato in tutto o in parte il canone dovuto, che le stesse
conservano validità ed efficacia a condizione che, entro il 31
dicembre 2017, sia versato un importo a titolo di regolarizzazione
per il periodo antecedente il 1° gennaio 2017. Per il periodo
successivo deve essere versato il canone dovuto secondo quanto
fissato dall'allegato A. In caso non sia effettuato il versamento
entro il termine previsto, le concessioni e le autorizzazioni sono
revocate con l'obbligo di ripristino dei luoghi e pagamento degli
importi dovuti per il periodo antecedente il 1° gennaio 2017.
L'articolo 6 abroga l'articolo 18 della legge, che istituiva il
Comitato tecnico per formulare pareri e proposte in materia di
classificazione e declassificazione delle strade regionali e di
prescrizioni tecniche e di sicurezza stradale, che peraltro non era
mai stato attivato.
Infine l'articolo 7 detta disposizioni di natura
finanziaria.
Presidente -
Ha chiesto la parola la Consigliera Fontana,
ne ha facoltà.
Fontana (PD-SIN.VDA) -
Questo disegno di legge, che va a
modificare la legge regionale 20 novembre 2006 n. 26, ha come
obiettivo principale la semplificazione delle procedure per rendere
più efficiente l'attività amministrativa, riducendo i tempi e gli
adempimenti a carico non solo dei cittadini ma anche
dell'Amministrazione regionale, consentendo, tra l'altro, anche un
risparmio per gli utenti. Il trasferimento in capo ai Comuni delle
competenze del rilascio delle autorizzazioni e concessioni per i
tratti delle strade regionali che attraversano i centri abitati e
il cambiamento delle modalità di pagamento del canone concessorio
non più annuale ma ora forfettario; la regolarizzazione delle
concessioni esistenti e l'eliminazione del Comitato tecnico sono
infatti misure che permettono di arrivare ad uno snellimento
burocratico per i cittadini e permettono ai Comuni di incamerare
risorse per i loro bilanci.
Come Partito Democratico, crediamo fortemente che sia necessario
continuare il percorso intrapreso di sburocratizzazione e di
semplificazione degli adempimenti a carico dei cittadini. Questo
impegno costituiva, tra l'altro, uno dei punti programmatici del
nostro ingresso in maggioranza. Riteniamo inoltre importante in un
momento di tagli ai bilanci delle Amministrazioni comunali il fatto
che con questa legge vengano reperite nuove risorse per i bilanci
comunali, pertanto, come gruppo PD-SIN.VdA, voteremo a favore di
questo disegno di legge.
Presidente -
Ha chiesto la parola la Consigliera Morelli,
ne ha facoltà.
Morelli (ALPE) -
Il nostro gruppo voterà a favore di
questo disegno di legge, che ci pare un provvedimento assolutamente
sensato, dove i concetti principali sono condivisibili: ovvero la
semplificazione delle procedure; un riordino che era necessario
delle varie concessioni, la regolarizzazione delle concessioni
esistenti che anche lì vedeva situazioni diversificate e talvolta
forse anche non eque, infine una minore onerosità per i cittadini,
pertanto il nostro voto è favorevole.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Anche per noi ci sarà un voto
favorevole, pur restando tutti i dubbi rispetto all'articolo 7,
come già espresso in commissione: al fatto che, secondo me,
rispetto alle disposizioni finanziarie, c'è un problema perché ho
chiesto all'Assessore chiarimenti e non ha saputo rispondermi
rispetto a quello che accadrà nei Comuni, in Regione rispetto alle
entrate e alle uscite. Condivido comunque il fatto che sicuramente
c'è un riordino e sicuramente si fa maggiore chiarezza sulla
situazione, anche perché c'è una specie di
Far West
tra i
vari Comuni e quindi adesso si cerca perlomeno di dare una visione
d'insieme più completa e soprattutto di favorire i cittadini.
Presidente -
Non ci sono altre richieste di intervento,
dichiaro chiusa la discussione generale. Ha chiesto la parola
l'Assessore Baccega, ne ha facoltà.
Baccega (SA) -
Per esprimere la soddisfazione di tutti
noi, di tutto il Consiglio, perché in realtà siamo alla fine di un
percorso che porterà dei benefici ai cittadini nell'ambito della
semplificazione amministrativa e nell'ambito della comodità di
potersi approcciare rispetto a queste richieste di autorizzazione
direttamente con i Comuni. Ringrazio quindi la commissione,
ringrazio il Presidente della commissione e ringrazio tutto il
Consiglio, perché ci dà atto che questo provvedimento va nella
direzione della semplificazione.
Presidente -
Non ci sono richieste per dichiarazione di
voto, procediamo con la votazione. Dichiaro aperta la votazione
sull'articolo 1. La votazione è chiusa.
Presenti: 30
Votanti: 30
Favorevoli: 30
Il Consiglio approva all'unanimità.
Articolo 2. Stesso risultato. Articolo 3. Stesso risultato.
Articolo 4. Stesso risultato. Articolo 5. Stesso risultato.
Articolo 6. Stesso risultato. Articolo 7. Stesso risultato.
Allegato A. Stesso risultato. Allegato B. Stesso risultato.
Metto in votazione l'intero disegno di legge n. 80. Dichiaro
aperta la votazione. La votazione è chiusa.
Presenti: 30
Votanti: 30
Favorevoli: 30
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK