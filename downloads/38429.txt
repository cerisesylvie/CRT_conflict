Consiglio Regionale della Valle d'Aosta - Oggetto del Consiglio n. 1957 del 5 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1957 del 5 aprile 2016 - Resoconto
OGGETTO N. 1957/XIV - Interrogazione: "Studio di fattibilità
commissionato dalla società Pila S.p.A. per la realizzazione di
nuovi impianti di risalita".
Viérin M. (Presidente) -
Punto n. 8 dell'ordine del
giorno. La parola all'Assessore Marguerettaz.
Marguerettaz (UV) -
Grazie Presidente.
Effettivamente la PILA S.p.A. sta facendo delle valutazioni
preliminari volte a individuare possibili soluzioni per
razionalizzare e migliorare l'utilizzo del comprensorio, sia in
termini di piste che di impianti, attraverso investimenti in grado
di accrescerne nel tempo stesso l'appetibilità e la competitività
rispetto ad un mercato sempre più competitivo. Il Consiglio
d'amministrazione della società ha quindi individuato quale
possibile ipotesi la realizzazione di una nuova linea dorsale,
baricentrica rispetto al
domaine skiable
, da realizzarsi con
una telecabina dotata di due tronchi: il primo con partenza nei
pressi della stazione di monte della telecabina Aosta/Pila ed
arrivo nei pressi dell'attuale stazione di partenza della seggiovia
Couis 1, con una stazione intermedia situata nei pressi del centro
nevralgico del comprensorio ove si concentra la maggior parte delle
strutture ricettive e la scuola di sci; il secondo impianto, in
continuità col primo, con arrivo nei pressi della Platta de Grevon,
a 2700 metri. Per fare questo tipo di analisi è stato affidato
direttamente alla Dimensione Ingenierie la realizzazione di
quest'analisi tecnico economica di fattibilità e l'importo è di
7500 euro più IVA.
Speculare a questo impianto, la PILA S.p.A. ha voluto verificare
la compatibilità di questo intervento con il collegamento che cita
anche lei, quello di Cogne, cercando di capire lo spostamento
rispetto all'arrivo precedente alla punta Tza Sèche con la
realizzazione di questa nuova Platta de Grevon. Questa analisi è
stata richiesta allo Studio Ceriani che ha fatto il precedente
studio. Rispetto a questo nuovo aggiornamento che prevede la
compatibilità con la linea elettrica, la Superphenix, perché dalla
parte di Cogne ci sono una serie di vincoli, l'aggiornamento di
questo studio chiesto al gruppo di lavoro rappresentato da Ceriani
è di 8550 euro.
Qual è l'obiettivo: l'obiettivo permetterebbe una
razionalizzazione delle risorse, l'ammodernamento al tempo stesso
del parco degli impianti del comprensorio attraverso la
sostituzione di due seggiovie ad ammorsamento fisso (Liaison, Couis
1) e del tratto di risalita a servizio della pista denominata
Platta de Grevon, ad oggi non più in grado di soddisfare le
aspettative di una clientela sempre più esigente, e un migliore
sfruttamento delle piste, elemento trainante dell'appetibilità del
comprensorio di Pila, con particolare riferimento a quelle oggi
poco ripetibili, in quanto servite da impianti con principale
funzione di arroccamento, ad esempio la seggiovia Chamolé, potendo
raggiungere direttamente le piste più alte del comprensorio.
L'impianto in progetto garantirebbe peraltro le frequentazioni del
comprensorio anche in stagioni caratterizzate da difficili
condizioni meteorologiche, nonché un potenziale utilizzo nel
periodo estivo, in considerazione del punto panoramico che si
andrebbe a raggiungere e dal quale è possibile ammirare a 360 gradi
la Valle d'Aosta. Infine, rispetto alla soluzione del primo studio
del 2012, la soluzione in esame permetterebbe una fruizione estiva
ma anche invernale più comoda, non essendo la stazione della
ipotetica linea Tza Sèche raggiungibile facilmente a piedi. Queste
sono le valutazioni di fattibilità fatte dalla società. Credo che
oggi la ricerca e la disponibilità dei finanziamenti sia
assolutamente prematura, anche perché la situazione è quella che
conoscete molto bene; tuttavia credo che sia anche compito dei
Consigli d'amministrazione farsi trovare pronti nel momento in cui
dovessero esserci delle disponibilità e degli sviluppi positivi,
quindi credo che avere nella propria disponibilità delle ipotesi e
dei progetti che possono poi avere uno sviluppo futuro sia peraltro
condivisibile.
Presidente -
La parola al collega Roscio.
Roscio (ALPE) -
Grazie Presidente. Grazie Assessore per
la precisazione fatta alla nostra interrogazione.
Una premessa e poi un paio di considerazioni. Come tante società
che svolgono la funzione di impianti di risalita, anche la PILA è
una società in larga parte pubblica. Questa interrogazione nasce
dal fatto che della documentazione che lei ha citato in questi
studi non vi è alcuna traccia sul sito dove siamo andati a cercare,
quindi un reperimento di informazioni poteva essere reso pubblico
in quella sede. Noi, invece, come tutto il pubblico, non siamo
stati in grado di trovare nulla, pertanto delle informazioni
potevano già essere reperite in quella sede. Al di là di questo,
ben venga uno studio se da questo studio possono derivare dei
risparmi sulla gestione del comprensorio, magari delle opportunità
per il futuro, e anche il fatto di poter ammodernare degli impianti
che oggi non sono più in grado di dare risposte. Su questo penso vi
sia un'uniformità di pensiero. Dall'altro lato, però, come lei ha
detto, vi è la difficoltà a trovare i finanziamenti. Periodicamente
sono cose che succedono, per cui si fanno proclami, si fanno
annunci, vi è un dibattito che si apre e alla fine forse sarebbe il
caso di stopparlo, essendo una fase preliminare dove prendere
posizioni in un caso o nell'altro è ancora inutile. Ne è stato un
esempio il caso di Cime Bianche, dove si è fatto un gran parlare,
ma alla fine, arrivati al dunque, si è arrivati al nulla. Forse era
presto per dare diffusione di un collegamento che in realtà è un
qualcosa di molto prematuro, perché siamo ancora in una fase di
studio di fattibilità, quindi non c'è nessun progetto, tanto meno i
finanziamenti.
Dall'altro lato, Assessore, lei ha citato la possibilità di
andare a spostare gli impianti verso Tza Sèche. Questo, a nostro
parere, pone invece un altro problema: quello dello sviluppo futuro
che si vuole fare rispetto al turismo alpino. Su questo forse una
riflessione più ampia bisognerebbe farla, perché ci sono delle
evidenze. Lei l'ha ricordato anche nella sua spiegazione che si va
a cercare di salire sempre più in quota per via delle condizioni
meteo non sempre favorevoli, il che vuol dire anni senza neve, o
addirittura di prolungare la stagione per sfruttare meglio la
stagione estiva. Questo pensiero lo dovrebbero avere tutte le
società che si occupano di impianti di risalita, perché con i
cambiamenti climatici, con il fatto che ormai lo sci è diventato
un'industria sempre più delicata, sempre più onerosa e in qualche
modo anche sempre più artificiale, forse il futuro sarà per coloro
che sapranno vedere lungo in questa direzione, magari
diversificando l'offerta e non puntando su una monocultura dello
sci. L'idea quindi è questa: noi speriamo che si vada proprio in
questa direzione, non con una monocultura dello sci in maniera
sempre più artificiale come è avvenuto negli anni Ottanta e
Novanta, ma con una visione un po' più ampia, e su questo noi
riteniamo di continuare la nostra attività. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK