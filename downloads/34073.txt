Consiglio Regionale della Valle d'Aosta - Oggetto del Consiglio n. 2019 del 19 ottobre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
FORMAZIONE PROFESSIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2019 del 19 ottobre 2011 - Resoconto
OGGETTO N. 2019/XIII - Interpellanza: "Iniziative per
agevolare la partecipazione ai corsi inerenti la coltivazione e
commercializzazione di piante officinali da parte dei praticanti
tale attività".
Interpellanza
Preso atto che l'Assessorato all'Agricoltura e risorse
naturali ha comunicato le modalità d'iscrizione ai corsi previsti
dall'art. 7 della L.R. n. 2 del 16 febbraio 2011 "Disciplina delle
attività di coltivazione, raccolta, prima trasformazione,
trasformazione e commercializzazione delle piante
officinali";
Considerato che tale attività nella realtà valdostana
difficilmente potrà trovare larga diffusione come attività
prevalente, ma che può certamente rappresentare un'opportunità
significativa di integrazione a quella principale con delle
ricadute importanti nel contesto socio-economico
valdostano;
Constatato che l'accesso ai corsi summenzionati non
privilegia minimamente i soggetti praticanti questa attività che
hanno già dimostrato particolare interesse in questo settore, anche
costituendo una specifica associazione;
Ritenuto che gli orari del corso siano poco compatibili per
titolari di azienda e loro coadiuvanti nonché per lavoratori
dipendenti ed esercenti attività professionali, quali prevalenti
soggetti interessati;
Ravvisata la necessità di prorogare la data, che prevede che
a decorrere dal 1° gennaio 2012 uno dei requisiti per poter
beneficiare dei contributi previsti dalla normativa vigente è
l'aver frequentato con esito positivo il corso sopracitato;
Considerato inoltre che la delibera attuativa nulla esplicita
riguardo all'istituzione del contrassegno di origine e qualità
previsto dall'articolo 9 della legge in oggetto;
i sottoscritti Consiglieri regionali
Interpellano
l'Assessore competente per conoscere quali sono gli
intendimenti del Governo regionale in merito alle preoccupazioni
citate in premessa.
F.to: Giuseppe Cerise - Louvin
Presidente
- La parola al Consigliere Giuseppe
Cerise.
Cerise G. (ALPE)
- Merci M. le Président.
Il 9 febbraio scorso, nel corso della discussione della legge
che disciplina le attività connesse alla filiera delle piante
officinali, avevamo espresso apprezzamento per l'iniziativa, in
quanto, attraverso lo sviluppo di questa filiera, intravedevamo la
possibilità di perseguire una serie di obiettivi sicuramente
importanti: recupero di terreni abbandonati, sviluppo di pratiche
agricole rispettose dell'ambiente, salvaguardia dei siti di
accrescimento naturale - sempre più interessati dalla raccolta
spontanea e a volte anche selvaggia -, mantenimento della
biodiversità nell'ambito di tecniche culturali appropriate,
creazione di una fonte di integrazione di reddito familiare,
mantenimento della popolazione sul territorio, creazione di
sinergia fra settore agricolo e agroalimentare, diversificazione
delle produzioni locali, nascita di interessanti e promettenti
nicchie di mercato, riduzione delle consistenti importazioni
mediante lo sfruttamento del potenziale locale ed incremento delle
colture a basso impatto ambientale. Queste potenzialità non sono
frutto della nostra fantasia, bensì di un lavoro puntuale di
ricerca e di indagine da parte dello IAR.
Avevamo allora cercato, come di consuetudine, di portare il
nostro contributo sia in commissione che in aula, partecipando
attivamente alla discussione, nonché con la presentazione di
emendamenti, alcuni dei quali recepiti, non probabilmente nella
misura che avevamo auspicato, ma in modo significativo da ottenere
il nostro voto favorevole. Consenso questo influenzato anche da un
passaggio della relazione del relatore Vicepresidente Lanièce, che
aveva fatto alcune considerazioni perfettamente in linea con i
nostri emendamenti, che credo avessero attinto alle stesse fonti,
che erano, come già detto, la ricerca dello IAR e l'esperienza di
associazioni e di operatori del settore. Rileggo questo passaggio
del relatore:
"di massima il pensiero e la filosofia che
sovraintende il mondo delle piante officinali sono stati capiti,
anche se, a dire il vero, alcune delle richieste presentate in
commissione non sono state recepite nel testo, ma è stata espressa
la volontà, da parte dell'Assessorato, di tenerle in considerazione
in vista di un futuro approfondimento. In questa direzione penso
vadano intesi anche alcuni emendamenti del gruppo ALPE, che
ricalcano quasi alla lettera alcune considerazioni da me sollevate
durante i lavori di commissione"
. Vi era dunque una linea di
intesa fra il relatore e il nostro gruppo. Noi aspettiamo
fiduciosi, ma sollecitiamo questo futuro approfondimento, al quale
cercheremo di apportare il nostro contributo. Nel frattempo
utilizziamo gli strumenti che ci sono concessi per richiamare
l'attenzione dell'Assessore su alcune problematiche che potrebbero,
a nostro avviso, penalizzare i soggetti interessati a tale
attività.
A nostro giudizio e da informazioni assunte, i corsi non
privilegiano i soggetti già praticanti questa attività e che hanno
già dimostrato particolare interesse a tale settore, anche
costituendosi in una specifica associazione. Riteniamo gli orari
dei corsi poco compatibili con le normali attività dei soggetti
interessati, in quanto, come detto in premessa, trattasi di
attività complementari a quella principale, dunque persone che
svolgono le più svariate attività lavorative. Crediamo inoltre che
il requisito per beneficiare dei contributi previsti dalla
normativa, ovvero dal 1° gennaio l'aver frequentato con esito
positivo il corso, possa ingenerare qualche problema nella
tempistica. Per ultimo, ma non per importanza, ma per elencazione,
il fatto che la delibera di Giunta prevista all'articolo 11 della
legge, si limita ad approvare l'elenco delle piante officinali, ma
non dice nulla riguardo al contrassegno di origine e qualità, di
cui all'articolo 9 della legge. Contrassegno che riteniamo
determinante per promuovere un prodotto coltivato e raccolto in
area esente da fonti inquinanti e con caratteristiche ambientali
particolarmente apprezzabili. Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente. Questa interpellanza
permette di fornire alcune delucidazioni e alcuni chiarimenti anche
in merito alle attività in corso per quel che riguarda
l'istituzione dei corsi, quindi ringrazio anche il collega
interpellante, perché è un'occasione per illustrare al Consiglio
quanto si sta facendo.
In merito al primo quesito, privilegiare i soggetti praticanti
tale attività, occorre dire che si è scelto di proporre nel periodo
autunnale, dal 24 ottobre al 7 dicembre, lo svolgimento dei corsi,
individuando, in questo momento in cui le attività agricole sono
ormai ferme per questo tipo di attività, due corsi riservati
esclusivamente agli agricoltori con 40 posti disponibili sia per il
corso A che per il corso B. Ad oggi sul SIAR sono iscritte 38
aziende con particelle già coltivate a piante medicinali e
aromatiche, che quindi si potrebbero trovare nella condizione di
frequentare il corso B per effettuare la prima trasformazione; sono
aziende con prevalente indirizzo vegetale, quindi non soggette ai
vincoli logistici imposti dalla conduzione di un'azienda
zootecnica, di questo si è tenuto conto; 16 di queste 38 aziende si
sono presentate alle iscrizioni che si sono aperte il 26 settembre
e chiuse il 7 ottobre. Si precisa che le aziende con più di 500
metri quadrati dichiarati al SIAR - si tratta della coltivazione di
piante medicinali e aromatiche - sono 31; inoltre cinque aziende
hanno fra i 100 e i 500 metri quadri e due aziende hanno dichiarato
meno di 100 metri quadri. Le domande totali pervenute sono state 50
per il corso A e 41 per il corso B. La selezione per il corso A è
stata fatta con i seguenti criteri di priorità: richiedenti di
aziende con particelle già iscritte al SIAR e con PMA (piante
medicinali aromatiche); titolari di aziende agricole iscritte al
SIAR; coadiuvanti di aziende iscritte al SIAR; coniuge di titolari
di aziende iscritte al SIAR; familiari, parenti entro il terzo
grado e affini entro il secondo, conviventi e non di aziende
iscritte al SIAR; titolari di partita IVA iscritta con categoria di
attività agricole. Per il corso B si è deciso di ammettere tutti
gli iscritti aventi i requisiti, perché il corso era per 40,
c'erano 41 iscritti e sono stati tutti inseriti. Tutti i
richiedenti sono stati contattati telefonicamente, seguirà poi
comunicazione scritta per avvisare del risultato della
selezione.
Circa la scelta del periodo e degli orari, i produttori negli
incontri svolti nel 2010 avevano chiesto di escludere i periodi
concomitanti con le attività agricole, escludendo pertanto il
periodo primaverile ed estivo. Si è quindi dato ascolto ai soggetti
interessati e sono stati predisposti corsi che per la loro
importanza hanno richiesto la definizione del programma come
concordato con lo IAR (Institut agricole régional), che non poteva
essere "predisposto" in orario serale, perché troppo impegnativo;
questo è quanto già il collega Cerise ricordava, che il
coinvolgimento dello IAR era importante anche per tali aspetti
naturalmente. Si è ritenuto necessario non sottovalutare gli
aspetti formativi, per i quali la giusta attenzione era stata posta
anche durante l'approvazione del testo di legge.
In merito ad una proroga eventuale della scadenza per
l'ottenimento di contributi, è importante chiarire che, per quanto
riguarda la richiesta di proroga della data, si ricorda che il
corso A non risulta obbligatorio (come da articolo 8, comma 3,
della legge regionale n. 2/2011) e le domande di presentazione per
la sistemazione e messa a coltura di nuovi impianti scadono il 30
giugno di ogni anno, mentre quelle per l'acquisto delle
attrezzature non hanno scadenza, perché si ha una "procedura a
sportello" fino all'esaurimento delle disponibilità finanziarie nel
capitolo di bilancio e questo vale per tutti. È inoltre intenzione
di questo Assessorato ripetere un'edizione del corso sempre per gli
agricoltori a partire da febbraio 2012 e uno nel mese di
maggio-giugno per gli altri operatori (hobbisti e interessati
vari).
In merito infine all'istituzione del contrassegno di origine e
qualità, durante l'anno in corso si è data priorità alla promozione
del settore attraverso il convegno e il mercato dedicato alle
piante officinali, realizzato il 25-26 giugno scorsi a
Saint-Vincent, la definizione del previsto elenco di prodotti
realizzato dall'Assessorato della sanità, che è stato citato, in
collaborazione con l'Assessorato all'agricoltura, nonché
l'organizzazione dei corsi opportunamente valutata e definita con
l'Institut agricole régional. La definizione del contrassegno di
origine e qualità, molto importante, pertanto sarà oggetto di
successiva attenzione, trattandosi di materia delicata, poiché la
definizione dell'origine presuppone l'applicazione dei contrassegni
per i così definiti prodotti di qualità, regolamentati dalla
normativa comunitaria. Vi sono quindi degli approfondimenti, ma
questo evidentemente è un obiettivo che è da perseguire in tempi
sufficientemente rapidi.
Presidente
- La parola al Consigliere Giuseppe
Cerise.
Cerise G. (ALPE)
- Grazie Assessore per l'illustrazione
molto puntuale su questa problematica, vorrà magari gentilmente
farmi avere i dati in quanto comincio ad essere lento di riflessi e
prendere nota di tutto presenta qualche difficoltà...ma sicuramente
sono interessanti.
Avevamo sollevato questo problema dei corsi pur capendo che non
è semplice avere degli orari che siano compatibili per tutte quelle
persone che si avvicinano a tale materia. Ultimamente lei aveva
escluso il discorso serale, in quanto creava tutta una serie di
problemi e noi individuavamo per una parte...se si poteva
diversificare, avere una maggiore flessibilità degli
orari...probabilmente gli orari serali per coloro che hanno delle
attività...in quanto, ripeto, questa sarà un'attività complementare
all'attività principale, in qualche caso auspichiamo che diventi
anche un'attività principale.
L'altra cosa era il discorso dei requisiti. Niente di
particolare, il nostro timore era solo quello che...intanto lì il
chiarimento...non so cosa si intende per trasformazione e prima
trasformazione...di avere poi - so che questo aspetto è competenza
dell'Assessore alla sanità - i requisiti per poter intervenire
convenientemente in tale contesto. Ripeto: aspettiamo il discorso
di un impegno per un eventuale futuro approfondimento, c'era una
certa urgenza per taluni aspetti, specialmente per l'aspetto più di
carattere igienico-sanitario in quel momento e questo adesso è
stato normato...per affrontare tutte quelle problematiche che
avevamo evidenziato. Ringraziamo comunque per le risposte che
gentilmente ci ha voluto fornire.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK