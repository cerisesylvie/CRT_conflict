Consiglio Regionale della Valle d'Aosta - Oggetto del Consiglio n. 201 del 21 novembre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 201 del 21 novembre 2018 - Resoconto
OBJET N° 201/XV - Communications du Président de la
Région.
Fosson (Président) -
Point 2 à l'ordre du jour. La parola
al Presidente della Regione.
Spelgatti (LEGA VDA)
- Vorrei comunicare quanto avete
appreso già dai giornali: venerdì scorso, alla presenza del
ministro Tria, abbiamo sottoscritto questo importante accordo tra
la Regione autonoma Valle d'Aosta e lo Stato, quindi abbiamo dato
finalmente certezza alle risorse della finanza pubblica. Per questo
ricordo che già un lavoro importante era stato svolto dalle Giunte
precedenti, in particolare dalla Giunta Viérin, laddove, nelle
proposte di accordo che erano state fatte, era stato raggiunto un
accordo in relazione alle somme che la Regione avrebbe dovuto
pagare allo Stato per il 2018, il 2019 e a seguire. Queste somme
sono state confermate dalle Ragionerie e tengo però a precisare che
anche su queste somme siamo riusciti a mantenere esattamente gli
importi che erano già stati proposti dalla Giunta Viérin,
nonostante nel frattempo si sia innestato un ulteriore problema a
seguito della perdita del contenzioso sanitario da parte della
Regione. Ci venivano richieste delle somme da parte della
Ragioneria dello Stato ammontanti e quantificate più o meno in 17
milioni di euro all'anno, somme che invece noi contestavamo, perché
la nostra Ragioneria ritiene che si aggirassero intorno ai 14
milioni di euro, ma per fortuna siamo riusciti a mantenere
esattamente le stesse cifre, come contributo alla finanza pubblica,
che erano state proposte dalla Giunta Viérin.
Sul resto abbiamo ottenuto una restituzione pari a 130 milioni
di euro: 10 milioni vengono restituiti sulle somme a valere nel
2019, gli importi quindi scalano da 122 milioni di euro che sono
dovuti a 112, e poi gli altri 120 milioni ci verranno restituiti
nei prossimi sette anni in finanziamenti, sia diretti che
indiretti.
Abbiamo anche chiuso con soddisfazione la richiesta da parte
nostra di ottenere la clausola di salvaguardia che avevano già
ottenuto le autonomie di Trento e Bolzano e quindi questo è un
ulteriore cappello che abbiamo cercato di portare a casa, per
tutelare la Valle d'Aosta da manovre future che comunque lo Stato
può sempre fare. Quindi questo accordo è stato sottoscritto e siamo
molto contenti.
Presidente
- La parola al consigliere Testolin.
Testolin (UV)
- Considerando che su questa tematica ci
sono già state delle esternazioni da parte dei gruppi sia
dell'Union Valdôtaine che dell'Union Valdôtaine Progressiste,
considerata comunque una spiegazione con dei toni assolutamente
corretti da parte del Presidente questa mattina, non stiamo a
ribadire in maniera troppo forte quello che abbiamo già cercato di
esprimere attraverso le nostre istanze sia in Commissione sia
attraverso gli organi di stampa. Ci limitiamo a sottolineare che, a
nostro avviso, l'accordo concluso rimane al ribasso e con una poca
attenzione alle prerogative della nostra comunità. A fronte di una
situazione molto critica creatasi per delle scelte che l'attuale
Governo nazionale sta assumendo in materia finanziaria e che stanno
portando verso delle problematiche importanti per la comunità
italiana in quanto all'affidabilità dei propri conti, temiamo che
quella clausola, che ci vede obbligati, nel momento in cui lo Stato
ci richieda delle ulteriori risorse, a implementare il
quantum
dovuto di un 10 percento o di un 20 percento, a
seconda che queste richieste arrivino anche dall'Europa, possa
pregiudicare quanto firmato da lei, Presidente, in quel di Roma
pochi giorni fa.
Quindi ribadiamo, senza entrare nel dettaglio e senza entrare
nuovamente in polemica, il nostro punto di vista che deriva dalla
conoscenza di questo problema. Lo ha ribadito lei: abbiamo
affrontato questa tematica già nella scorsa legislatura, quando il
contenzioso era ancora limitato a 144 milioni di euro e facendo una
proposta più favorevole alla nostra Regione. Prendiamo atto di
questa situazione e avremo modo di vedere quelle che saranno le
ricadute ulteriori rispetto a quanto già era stato chiuso dal
precedente Governo, anche con l'aiuto dei parlamentari, per
stabilizzare nel tempo le cifre dovute a Roma, in modo da dare poi
una valutazione definitiva dell'accordo chiuso tra la Regione
autonoma Valle d'Aosta e lo Stato italiano.
Presidente -
La parola al Presidente della Regione.
Spelgatti (LEGA VDA)
- Ritengo sia necessario a questo
punto fare un po' di ordine e di chiarezza definitiva sulla
questione. La clausola di salvaguardia che noi abbiamo voluto è
relativa proprio al fatto che lo Stato in qualsiasi momento può
fare tutte le manovre che ritiene e il fatto che un giorno lo Stato
si sia alzato e abbia richiesto 244 milioni ne è la prova
definitiva. Gli unici che si sono salvati da queste manovre sono
state le Province autonome di Trento e Bolzano, grazie alla
clausola di salvaguardia. Noi abbiamo portato a casa la stessa
clausola di salvaguardia, che mette un tetto a quello che può
essere richiesto da parte dello Stato: c'è un 10 percento sulle
somme dovute, quindi sui 100 milioni, legato a eventuali esigenze
di finanza pubblica, oppure un altro 10 percento nel caso ci siano
delle manovre a livello europeo. Infatti si dice: "Nel caso in cui
siano necessarie manovre straordinarie volte ad assicurare il
rispetto delle norme europee in materia di riequilibrio del
bilancio pubblico", quindi una cosa o l'altra. Questo è
semplicemente per mettere un tetto.
Poniamo definitivamente la parola "fine" a questa risposta che
voi continuate a dare in relazione al fatto che la vostra proposta
fosse fatta soltanto sulla prima parte del contenzioso, perché i
documenti parlano chiaro. E non solo i documenti ma anche i fatti
parlano chiaro, perché tutti quanti si ricordano che nel 2017 era
stato fatto da parte della Regione un bilancio senza tenere conto
dei 100 milioni che lo Stato pochi giorni dopo avrebbe richiesto.
Lo Stato quindi a dicembre 2017 ha richiesto questi 100 milioni che
non erano stati inseriti a bilancio, di conseguenza immediatamente
dopo si è dovuto correre per cercare di ripianare il buco di
bilancio di 100 milioni. Siamo al 9 febbraio 2018, ci sono le
lettere del presidente Viérin in cui tra l'altro si dice: "In tale
ottica il concorso onnicomprensivo dalla Valle d'Aosta alla finanza
pubblica, anche con riguardo agli enti locali del proprio
territorio, sarebbe determinata in via definitiva - e sono
esattamente le cifre che abbiamo portato a casa e che abbiamo
confermato - 194,7 milioni per il 2018, 122 milioni per il 2019,
102 per l'anno 2020 e per l'anno 2023. Per contro, con la
sottoscrizione dell'accordo, a titolo transattivo a saldo e
stralcio di ogni reciproca pretesa, lo Stato riconoscerebbe alla
Regione un trasferimento aggiuntivo di 60 milioni nell'anno 2018 e
di 10 milioni negli anni dal 2019 al 2023". Quindi la proposta
prevede che, a seguito del primo contenzioso dei 144 milioni di
euro, della manovra di bilancio dei 100 milioni, la proposta
transattiva è quella complessiva di 110 milioni.
Pochi giorni dopo, il 19 febbraio, c'è una lunga lettera in cui
si spiega tutta la problematica in relazione a quei 100 milioni che
ci sono stati chiesti e si dice: "Per chiudere, ciò posto non si
vede come possa ora assumersi l'illegittimità della determinazione
del contributo alla finanza pubblica di cui alle leggi regionali in
oggetto, quantomeno stando alle osservazioni qui riscontrate per
l'anno 2018, pretendendo la doverosità dell'accantonamento in
applicazione dell'articolo 16, comma 3, del decreto-legge n.
95/2012, in pendenza di un contenzioso che addirittura ne mette in
discussione la debenza da parte regionale per l'annualità trascorsa
2017, non risultando possibile, nelle more della definizione del
descritto contenzioso, pretendere un accantonamento aggiuntivo per
l'anno 2018, quando non è ancora certo da parte dello Stato poterlo
pretendere per l'annualità pregressa". Quindi va avanti dicendo:
"Confidando pertanto nella bonaria e leale soluzione della
questione, in ragione della sua estrema rilevanza per la tenuta
complessiva della finanza regionale, si porgono cordiali
saluti".
C'è la lettera del 20 febbraio in cui si dice che si sta
procedendo per i 100 milioni di euro a disporre la temporanea e
cautelativa limitazione delle autorizzazioni di spesa. C'è la
lettera del 21 febbraio in cui si dice: "Si fa seguito alla
precorsa corrispondenza concernente l'oggetto per significare sin
d'ora l'impegno di questa Regione a recepire in tempi brevi con
legge di variazione del bilancio regionale per gli anni 2018/2020
il maggior onere per il concorso regionale al risanamento della
finanza pubblica. Resta ferma la volontà dello scrivente di
addivenire alla regolazione in via definitiva dei rapporti
finanziari con lo Stato, avuto altresì riguardo al contenzioso
pendente relativo all'accantonamento aggiuntivo per l'anno 2017,
come più volte rappresentato". In ultimo la lettera del 22 febbraio
in cui si dice che "la Giunta regionale deve procedere in tempi
brevi alla predisposizione della legge di variazione di bilancio
della Regione per gli anni 2018/2020, per rideterminare il maggior
concorso della Valle d'Aosta al risanamento della finanza pubblica,
come già indicato" e fa riferimento a tutte le lettere precedenti.
"A tale scopo è quanto mai necessario e improcrastinabile poter
definire rapporti finanziari tra la Regione e lo Stato sulla base
del progetto di accordo a voi trasmesso - il primo che vi ho letto
- con note dell'8 e 9 febbraio 2018, anche in relazione al
contenzioso pendente sull'accantonamento aggiuntivo per l'anno
2017, per il quale l'udienza pubblica è fissata innanzi al Tar del
Lazio il 7 marzo prossimo". Lo Stato non ha mai risposto, non ha
mai dato nessuna risposta e, di conseguenza, si è proceduto pochi
giorni dopo (il 26) con l'impugnativa anche degli ulteriori 100
milioni, visto che lo Stato non ha accettato l'accordo. Di
conseguenza la questione penso che sia chiusa definitivamente.
Riconosco che è stato fatto un ottimo lavoro tra le Ragionerie,
un lavoro anche estremamente difficoltoso, in relazione alla
stabilizzazione delle cifre che finalmente sono state riportate a
equità, perché i criteri che erano stati applicati - in particolare
i criteri SIOPE, ma non andiamo nel tecnico - erano assolutamente
penalizzanti soprattutto per la Valle d'Aosta e non erano equi
rispetto ai contributi che sono stati chiesti alle altre Regioni.
Quindi sottolineo il lavoro fatto dalle Giunte precedenti, in
particolare dalla Giunta Viérin che ha portato a casa il risultato
di ottenere queste cifre a regime, che sono cifre ritenute
assolutamente eque.
Sul discorso del contenzioso pregresso la vostra proposta
prevedeva certamente - come voi direte - 60 milioni di euro tutti
subito e gli altri da avere negli anni successivi come denaro
contante (mettiamola in questa maniera). A prescindere dal fatto
che quella era la base della trattativa e che comunque
complessivamente queste cifre cubavano 110 milioni, noi ne abbiamo
comunque portate a casa, ma non è merito di nessuno, è chiaramente
soltanto il fatto che in questo momento c'è una situazione politica
che favorisce ovviamente la Valle d'Aosta. Quindi non ci sono
meriti particolari da parte di nessuno e nessuno vuole dire di
essere stato più bravo di altri, si deve semplicemente dire che
comunque questi soldi sono stati portati a casa. La nostra base
delle trattative era chiaramente ben più alta: anche noi siamo
partiti da basi di trattative di cifre ancora più alte rispetto a
quello che voi avevate proposto, ma siamo riusciti a portare a casa
queste somme. È chiaro che lo Stato non ti restituisce soldi in
contanti, soprattutto in un momento delicato come questo, in un
momento così difficile per sue le finanze. A parte i primi 10
milioni di euro che ci vengono ridati in questo momento, gli altri
vengono restituiti in finanziamenti, in possibilità di effettuare
dei finanziamenti e questo ti permette di liberare altre risorse,
perché quello che dovevi finanziare con le risorse regionali lo
finanzi con le risorse che ti vengono messe a disposizione dallo
Stato. Per questo abbiamo voluto che i finanziamenti fossero
diretti e indiretti.
Io chiedo semplicemente onestà intellettuale rispetto a un
argomento così importante per la Valle d'Aosta, senza voler dire
che qualcuno è stato più bravo di altri. Semplicemente la
situazione politica in questo momento ha sicuramente favorito la
Valle d'Aosta. Ci fosse stato qualcun altro al posto mio, sarebbe
riuscito a portare a casa lo stesso risultato. Quindi non si vuole
mettere una bandierina o di dire chi è stato più bravo di altri. Si
riconosce anche tutto il lavoro fatto fino adesso, perché comunque
questo ha permesso di riportare le cifre dei contributi dovuti a
regime a un livello. E questo non è stato un risultato nostro, ma è
stato un risultato precedente. Noi abbiamo soltanto ottenuto in più
il fatto di riuscire a evitare i danni delle sentenze sul
contenzioso dello Stato in relazione alla sanità, però poco cambia.
Sul contenzioso pregresso le cifre sono quelle, parlano chiaro,
quindi secondo me c'è poco da discutere.
Presidente
- La parola al consigliere Viérin.
Viérin (UVP)
- Non volevamo intervenire, come ha
anticipato il collega Testolin, su un argomento su cui ci siamo già
espressi, ma dalle ultime parole della Presidente, che su questo
non ci sarebbe da discutere, siamo stati invitati invece a
discutere, proprio per precisare alcune questioni che non avremmo
precisato, se non fossero state riesumate, con un approccio
peraltro secondo noi abbastanza approssimativo, soprattutto - come
ci insegnavano spesso a scuola - nel paragonare pere e mele. Si
possono paragonare certe situazioni, non solo politiche ma di
cifre, però bisogna ricostruire le vicende con la dovizia e
soprattutto con l'onestà intellettuale che lei, Presidente, ha
richiamato.
Abbiamo ascoltato con attenzione la risposta che gli uffici le
hanno preparato, molto tecnica. Noi staremmo su un piano politico,
perché crediamo che quello fatto dai tecnici sia un lavoro che ha
una rilevanza tecnica. Per quanto ci riguarda, chiederemmo,
Presidente, qualche minuto in più proprio per poter rispondere o
comunque per argomentare alcune considerazioni che ci hanno
accomunato ad altri colleghi, semplicemente per poter esternare
delle considerazioni che noi riteniamo legittime, anche se lei,
Presidente, dice che non c'è discussione da fare.
Noi ci siamo permessi di evidenziare alcuni limiti di questo
accordo. Al di là di definire quanti soldi sono stati portati a
casa, noi preferiamo dire a quanti soldi si è rinunciato e a fronte
di che cosa, perché chiaramente, quando si va nella direzione di
addivenire a un accordo con lo Stato, se c'è un accordo bisogna che
ognuno rinunci a qualcosa per cercare di superare i limiti. Intanto
ci permettiamo di dire che, ricostruendo tutto il passato, lei si è
dimenticata di dire che nella proposta che noi avevamo inviato allo
Stato era allegata una norma di attuazione, ossia un qualcosa che
salvaguarda l'accordo per il futuro, perché la Valle d'Aosta in
questo momento rinuncia a cifre importanti a fronte di una legge
ordinaria, mentre la nostra proposta, con la norma di attuazione
allegata, andava a blindare un accordo che per il futuro poteva
essere modificato solo con una ulteriore norma di attuazione.
Questo per dire che nei passaggi che lei ha ricostruito si è
dimenticata di citare la norma di attuazione.
Citando ciò che era stato fatto non volevamo dire quello che noi
avevamo fatto, ma forse si è anche dimenticata, anche se
en
passant
lo ha ricordato, che nella manovra dello Stato già per
quest'anno erano stati recuperati 45 milioni di euro, per il 2019
ne abbiamo recuperati 100 milioni e per il 2020 120 milioni, quindi
265 milioni sono stati recuperati nel lavoro che abbiamo fatto in
quei mesi, che oggi saranno già a disposizione reale per il
bilancio, perché inseriti in una norma dello Stato che prevedeva il
triennio.
L'altro limite che noi c'eravamo permessi di sottolineare in
Commissione è che lo Stato vincola quei fondi a una certa parte di
bilancio e non al resto, quindi noi ci siamo permessi di dire che
avremmo preferito che le somme ottenute fossero state non
vincolate. Il terzo limite era, anche rispetto alla nostra
proposta, che quei 60 milioni di euro da utilizzare subito erano
una possibilità di risolvere immediatamente le problematiche della
nostra comunità. Noi crediamo che questo verrà evidenziato nel
bilancio: la vera considerazione di bontà o meno di questo accordo
noi lo vedremo nel bilancio che voi vi accingete a scaricare. E lì
vedremo effettivamente se la Valle d'Aosta avrà più risorse, quante
saranno nell'utilizzo per l'anno prossimo e dove queste risorse
verranno inserite nei vari settori, perché è questa la vera realtà.
Quindi, quando avremo modo di vedere come e quale bilancio voi
avrete costruito, in modo molto sereno ci confronteremo non solo
sul merito delle scelte che voi metterete nei settori, ma anche sul
quantum
. Se giustamente, come lei diceva, è un accordo molto
buono, dovrà avere, nella spalmatura di cui abbiamo letto le cifre,
una traduzione reale di ciò che sarà.
Chiederei al Presidente del Consiglio che il presente dibattito
non diventi una plurima possibilità di intervento del Presidente
della Regione, perché noi non saremmo intervenuti, essendoci già
abbastanza espressi su questo.
Sulle materie sanitarie altri diranno, perché anche la
ricostruzione di quel pezzo è molto statalista rispetto alle
prerogative della nostra Regione. Noi crediamo che, al di là della
certezza di queste cifre, sia da risolvere in prospettiva la
questione finanziaria al rialzo con una possibilità effettiva di
investimenti sulla nostra Regione, che diano la possibilità a chi
amministra di investire le risorse adeguate, ricordando che, al di
là del limite SIOPE, anche e soprattutto il quantum che noi
possiamo utilizzare è una possibilità commisurata alla crescita
possibile e probabile della nostra Regione. Noi, in modo legittimo,
c'eravamo permessi di evidenziare alcuni limiti che, secondo noi,
questo accordo aveva, non pensando di suscitare questa reazione,
soprattutto cercando di paragonare ciò che gli uni avevano cercato
di fare, rapportato a ciò che poi è stato fatto. Anche perché la
verità sarà proprio nel momento del bilancio. E ricordando anche
che i 265 milioni che noi siamo riusciti l'anno scorso a recuperare
sulle cifre che lo Stato chiedeva, sono una base di partenza di cui
altri oggi godono i risultati e che è giusto ricordare.
L'altra questione è che, al di là degli accordi che vengono
sanciti, lo Stato e le Amministrazioni parlano per atti normativi e
per leggi. Aspettiamo che lo Stato produca la propria finanziaria,
che ci siano le cifre inserite e ci sarà poi una variazione di
bilancio successiva l'anno prossimo per andare a colmare quel
gap
di cui lei ha parlato. Ricordiamo che noi l'anno scorso
eravamo in piena costruzione del bilancio e con lo Stato eravamo in
discussione sulle cifre. È per questo che avevamo previsto una
certa cifra in modo antecedente rispetto al bilancio dello Stato,
ma questa cifra non è arrivata nelle speranze che noi avevamo di
invertire le cifre: invece di farci abbuonare 45 milioni per
quest'anno, 100 milioni e 120 milioni, avevamo chiesto che potesse
essere invertito l'ordine e soprattutto che ci fosse un reale
utilizzo di queste cifre.
In modo molto sereno, Presidente, le diciamo che ci siamo
semplicemente permessi di evidenziare dei limiti. Se poi questo
viene tradotto come un'impossibilità di discutere, perché il
"verbo", la parola è legge, questo è un altro approccio a cui noi
non ci rifacciamo. Anche in modo propositivo in Commissione abbiamo
semplicemente cercato di riportare il nostro contributo, perché
quella finanziaria non è una questione di partito, non è una
questione di legame di amicizia. La questione finanziaria è una
questione della nostra comunità e quindi giustamente chi in quel
momento ricopre un ruolo e ha la possibilità di risolvere un
problema, si assume, nel bene e nel male, la responsabilità di
avere portato un risultato, che poi viene giudicato dai colleghi in
modo mediato e con le proprie sensibilità in modo positivo,
negativo, con le sfumature che ognuno di noi cerca di mettere
all'interno di questa considerazione. Quindi su questo ci siamo
espressi e aspettiamo che il bilancio traduca realmente la
possibilità di utilizzo delle risorse dei valdostani nel prosieguo
dell'attività amministrativa, indipendentemente da chi amministrerà
in quel momento.
Presidente -
La parola al Presidente della Regione per
delle precisazioni.
Spelgatti (LEGA VDA)
- Vorrei precisare alcune questioni.
Il fatto che sia realizzato con legge ordinaria: al di là del fatto
che tra tutti i suoi carteggi non risulta il discorso delle norme
di attuazione, ma comunque sia la legge ordinaria è più che
sufficiente, perché vale il principio dell'intesa e, di
conseguenza, non c'è assolutamente bisogno di avere una norma di
attuazione. Ci avevamo ragionato anche noi di eventualmente pensare
a un discorso di norme di attuazione, anche se non è necessario,
però sottolineo che era letteralmente impossibile, visto che questo
Consiglio si è rifiutato di nominare i membri della Commissione
paritetica. In ogni caso non è un problema, perché, vale il
principio delle intese: sono norme di rango costituzionale e il
principio delle intese è sancito a livello costituzionale, quindi
siamo tranquilli.
Sul discorso della sanità c'è poco da discutere. Non è che la
Valle d'Aosta rinuncia a qualcosa, è che la Valle d'Aosta ha perso
i contenziosi in via definitiva davanti alla Corte costituzionale,
quindi c'è poco da discutere. Di conseguenza, adesso lo Stato
chiede di compartecipare, ma il problema è stato risolto, perché
siamo riusciti a lasciarli dentro le cifre che erano state
concordate precedentemente.
Sul discorso di avere la restituzione dei soldi sotto forma di
investimenti, anch'io avrei chiaramente voluto una quantità enorme
di soldi tutti e subito, infatti la proposta iniziale alla base
della trattativa era esattamente questa, poi chiaramente in una
trattativa ci si deve fare delle reciproche concessioni, però il
risultato finale è che abbiamo portato a casa 20 milioni di euro in
più rispetto alla sua prima proposta come base di trattativa a cui
lo Stato non ha risposto. Sono comunque contenta che perlomeno
abbiamo chiarito - infatti lei non ha più rimesso in discussione il
fatto - che la sua proposta era relativa a entrambi i contenziosi,
per entrambe le cifre dei 144 milioni e dei 100 milioni. Le
riconosco sicuramente il fatto che nel frattempo erano state
chiarite ed erano state riportate a livelli di correttezza le cifre
che venivano richieste dallo Stato. Io sto parlando del
contenzioso. I piani sono mescolati: un conto sono le cifre che
vengono chieste a regime (quella è una partita), mentre la partita
del contenzioso è un'altra cosa. La partita del contenzioso
riguarda i 144 e i 100 milioni, proprio perché è una definizione di
contenzioso, cioè del pregresso. La partita di chiusura delle cifre
a regime era stata chiusa in maniera assolutamente corretta, e io
questo lo riconosco.
Presidente
- La parola al consigliere Viérin per delle
precisazioni
Viérin (UVP)
- Le precisazioni sono due. La prima,
Presidente, non ci metta in bocca cose che non abbiamo detto,
perché noi ribadiamo che il suo accordo è molto diverso e in parte
lo abbiamo ribadito nel primo intervento. Le ricordiamo che la
nostra proposta era antecedente al secondo contenzioso, poi lei
potrà ribadire quello che vuole. Non si preoccupi di quello che
hanno proposto altri, si preoccupi dei soldi a cui ha rinunciato
lei per la Valle d'Aosta. Quindi dei 244 milioni che la Valle
d'Aosta contestava allo Stato, oggi voi avete accettato quelle
cifre che lei ha citato. Noi avevamo fatto una proposta, prima di
quel secondo contenzioso, chiedendo 60 milioni di euro subito.
Questa è la ricostruzione.
La seconda cosa è che, nel cercare gli atti nei cassetti e nel
Protocollo, probabilmente ci sono state delle sviste. Le faremo
avere la norma di attuazione che è allegata alla proposta che è
stata inviata all'epoca al viceministro Morando e al Presidente del
Consiglio. Così lei avrà una ricostruzione completa e potrà
effettivamente farsi un'idea giusta.
Presidente
- La parola al consigliere Bertschy.
Bertschy (UVP)
- Interveniamo nei toni di questa
mattinata, quindi senza cercare per forza di avere ragione o di
volere prevaricare rispetto all'opinione altrui. Noi abbiamo detto
in maniera chiara che questo è un accordo che ci aspettavamo, che
chi andava a governare doveva definire nei tempi e nei modi che
riusciva a concludere in termini politici. Quindi la soddisfazione
per aver concluso un accordo credo faccia parte di tutte le
componenti politiche. Poi un accordo può essere valutato bene o
male, a seconda di quello che contiene. Questo è un accordo che per
noi è debole, non porta a casa il risultato che ci saremmo
aspettati dalla Lega. Non perché la Lega ha poteri maggiori di
altri, ma perché la Lega aveva annunciato, così come i vostri
alleati di governo, che in questo contenzioso avremmo avuto molta
più forza nel sostenere le nostre ragioni.
È un accordo invece che, a nostro avviso, poteva essere
raggiunto da qualsiasi altra forza politica, perché è un accordo
rinunciatario, e vengo alla parte che riguarda la sentenza che lei
dice noi abbiamo perso. Lo Stato ci ha richiamato con quella
sentenza a mantenere quei principi che fanno parte della nostra
possibilità, data dall'articolo 116 della Costituzione, comma 1: la
nostra autonomia differenziata. Noi, rispetto a questo, altrimenti
non saremmo una Regione a Statuto speciale, non possiamo subire
accordi unilaterali con lo Stato. Nel metodo e nella leale
collaborazione si devono fissare le trattative politiche. La
sentenza della Corte ci ha richiamato alla leale collaborazione, ma
lo Stato non ha possibilità di imporci unilateralmente la sua
modifica di legge.
La legge che è contestata, la legge finanziaria del 2015,
l'articolo 680, se non ricordo male, prevedeva, in
autocoordinamento con le altre Regioni ordinarie, l'obbligo di
trovare un accordo, ma non l'obbligo da parte nostra di sostenere
questo accordo, perché da parte dello Stato si sarebbero dovute
trovare con le Regioni a Statuto speciale accordi bilaterali, che
non sono arrivati e per questo noi non avevamo obblighi. Quello che
mi preoccupa è che politicamente voi siete partiti da una base di
partenza di debolezza, perché avete ritenuto che lo Stato potesse
imporci queste cifre. Non è così. E mi dispiace in questo senso che
non ci sia una difesa più autonomista da parte non tanto vostra, ma
anche del nostro gruppo dirigente. Lo Stato non ci può imporre
quelle misure! Se andiamo a fare un accordo, pensando che lo Stato
lo possa fare, questo non va.
Lo dico perché ci siamo documentati anche noi, non lo dico per
dire. Se vuole, abbiamo un parere. Non lo facciamo per fare
polemica, però questo vale per tale partita come per le altre. Se
partiamo dal principio che lo Stato ci può ancora imporre delle
cose, al di là di quanto e come, noi rimaniamo più deboli su un
piano di trattativa. Quindi la leale collaborazione è quella che
deve unire la possibilità di un accordo, ma vale per noi come per
lo Stato. Lo Stato in questi anni, rispetto a tutta una serie di
situazioni, di leale collaborazione non ne ha dimostrata e mi
stupisce anche che altre forze politiche abbiano in questo senso
valutato positivamente quanto raggiunto.
Detto questo, finalmente c'è possibilità di programmare (a
nostro avviso, poco e soprattutto poco nell'immediato) e vi
chiederei, ma credo lo stiate facendo, di valutare quello che è
previsto in finanziaria. L'articolo 63 della finanziaria di
quest'anno prevede una cifra che non è quella prevista
dall'accordo: 123 milioni di euro. Immagino che stiate pensando o
stiate lavorando a un emendamento, perché lo stesso Stato non sta,
nella sua programmazione finanziaria, tenendo in considerazione
quello che ha da poco sottoscritto. Quindi in questi termini ci
stanno le discussioni qua in Aula. Noi avremmo bisogno di risorse
fresche oggi, non tanto risorse in contanti, ma risorse fresche per
poter agire sul nostro bilancio, attivare quella manovrabilità
fiscale della quale ci siamo dotati con la normativa di attuazione
che abbiamo raggiunto, e provare a creare sviluppo nei prossimi
anni. Purtroppo invece lo Stato fa questo per sé stesso,
dimenticandosi del nostro territorio e della nostra piccola
regione.
Presidente -
La parola alla consigliera Pulz.
Pulz (IC)
- Vorrei fare alcune riflessioni un po' più
ampie tornando un attimo alla questione del contenzioso
Stato-Regione. Riflessioni che implicano di tornare un po'
indietro, perché credo che si debba permettere a tutti di seguire
esattamente quello che stiamo dicendo.
Parlo del 2012, quando il Governo Monti approva, nell'ambito del
decreto-legge chiamato
spending review
, una norma che impone
a tutti, Regione Valle d'Aosta compresa, un contributo al
risanamento della finanza pubblica. Il problema, almeno per
qualcuno, è il contributo in sé, perché prevede un accantonamento
sulle somme della compartecipazione erariale (per intenderci, i
nostri dieci decimi), tesi estremistica questa che non tiene
affatto conto dei doveri inderogabili di solidarietà sul piano dei
rapporti finanziari. Eppure qui un problema c'è e riguarda il
quantum
. Il decreto prevede che a regime debbano essere le
norme di attuazione degli Statuti a fissare l'importo dovuto da
ciascuna Autonomia speciale nell'ambito dell'importo complessivo
posto a carico delle Regioni. Nel frattempo si rimanda a un accordo
sancito dalle Autonomie speciali in sede di Conferenza
permanente.
Ma, come si sa, la regola del
divide et impera
ha sempre
la meglio, le Autonomie speciali non si mettono d'accordo e quindi,
come prevede lo stesso decreto-legge, è lo Stato a decidere
unilateralmente con decreto ministeriale da emanare il 15 febbraio
di ciascun anno. Lo fa - e cito - "in proporzione alle spese
sostenute per consumi intermedi desunte per l'anno 2011 dal SIOPE
(Sistema informativo sulle operazioni degli enti pubblici)". Un
criterio questo che chiaramente è iniquo per le piccole realtà come
la nostra, che porterà ad assegnare alla Valle d'Aosta una quota
del 9,2 per cento, quando il criterio dell'incidenza del PIL,
riconosciuto generalmente come criterio più equo in quanto
sostanzialmente progressivo, assegnerebbe alla Valle d'Aosta una
quota del 2,2 per cento.
Il contenzioso instaurato dalla nostra Regione sin dal 2012 è
quindi giusto ed è condivisibile, ma, alla luce della
giurisprudenza della Corte costituzionale, era ben difficile,
nonostante alcuni argomenti certamente validi, sperare che si
potesse arrivare ad avere ragione a trecentosessanta gradi. La
Corte costituzionale ha sempre detto che le Autonomie speciali,
anche se nel frattempo passate al regime di equilibrio del
bilancio, rimangono soggette agli obblighi di risanamento della
finanza pubblica. Che la strada maestra fosse, quindi, quella della
ricerca dell'accordo in cui, com'è noto, ciascuna delle parti deve
rinunciare a qualcosa, era già chiaro. E lo sanno bene l'UV, l'UVP
e anche il PD che nella passata legislatura riuscirono a ottenere
dal Governo centrale uno sconto sulle somme calcolate. Ricordiamo
infatti che la legge di bilancio 2018 ha confermato il contributo,
ancorché con importi in progressiva riduzione. La logica
conseguenza di questo compromesso era l'accordo sul contenzioso
pendente, con regolamentazione a regime del contributo.
Noi possiamo discutere all'infinito sulle somme: si poteva avere
di più, si poteva avere di meno, esattamente come si poteva
ottenere di più o di meno nella legge di bilancio 2018; si possono
fare mille divertenti esercizi di fantapolitica. Dall'incontro tra
Lega regionale e Lega nazionale forse ci si poteva aspettare di più
per la Valle d'Aosta, ma, se al posto della Lega regionale ci fosse
stato ad esempio l'Union Valdôtaine o qualcun altro, chi lo sa come
sarebbe andata? Cambiando i protagonisti forse sarebbero cambiati i
risultati: non lo sappiamo, questa è fantapolitica. Ma ci
chiediamo: serve a qualcosa impostare così la discussione? Serve a
spiegare ai cittadini la situazione in cui ci troviamo, il margine
di manovra di cui disponiamo in questi tempi che sono
obiettivamente difficili? La realtà è che la possibilità per lo
Stato di chiederci di partecipare al risanamento della finanza
pubblica esiste, così come esiste la norma della legge n. 196 del
2016, secondo la quale lo Stato può addirittura intervenire
unilateralmente per assicurare il rispetto degli obblighi di
finanza pubblica e l'equilibrio di bilancio, anche in caso di
sentenze della Corte costituzionale. Anche se avessimo cioè vinto
davanti alla Corte costituzionale, lo Stato avrebbe potuto
intervenire per chiederci con una nuova norma lo stesso importo.
Questo può anche non piacerci, ma dobbiamo partire da qui, se
vogliamo parlare responsabilmente di questo argomento. Bisogna
ricercare l'accordo, non illudersi di continuare a coltivare
contenziosi che potevano portarci anche a sbattere la testa contro
il muro, se ci piace.
Oggi questo accordo lo abbiamo e non ne abbiamo un altro. Il
giochetto di chi è più autonomista, di chi avrebbe voluto di più,
di chi avrebbe potuto di più e di chi pensava di ottenere di più è
deleterio, così come sarebbe assurdo se d'altra parte la Lega - e
sembra non farlo - si presentasse come la salvatrice della
petite patrie
, quando è chiaro a tutti che semmai in questo
caso si è riusciti a ristabilire solo un po' di equilibrio in una
situazione che ha messo già a dura prova le finanze regionali.
Noi crediamo che sarebbe nobile, se, nell'affrontare questo
argomento, riuscissimo a conciliare le giuste rivendicazioni
relative all'equità dei contributi con il principio di solidarietà,
perché non dobbiamo dimenticare che i sacrifici, non sempre
giustificabili, per il risanamento della finanza pubblica ricadono
su tutti i cittadini e su tutte le Regioni italiane. A noi
piacerebbe che si bloccassero un po' questi battibecchi tra vecchia
e nuova maggioranza per poter ragionare finalmente insieme su che
cosa fare davvero dei soldi che ci rimangono, e non sono pochi per
fortuna! Magari potremmo così evitare, con la programmazione seria,
gli errori gravissimi di chi ci ha governato in passato, senza
alcuna progettualità e senza lungimiranza e pensando a rispettare,
oltre allo Statuto, la nostra Costituzione che valorizza sì le
autonomie, ma non gli egoismi, così come valorizza l'uguaglianza,
ma non le discriminazioni che nella distribuzione delle risorse la
Lega si ostina a portare avanti sia a livello centrale che nelle
amministrazioni locali.
Presidente -
La parola all'assessore Certan.
Certan (ALPE)
- Io ho votato in Giunta questa delibera
che, almeno a me, è stata presentata due minuti prima della
votazione; anzi, cinque minuti prima, perché abbiamo avuto
l'occasione di poter audire i coordinatori del Legislativo e delle
Finanze. L'ho votato anche perché, come ha ripetuto lei in Aula
oggi, non c'è niente da discutere. Questo è stato l'atteggiamento
con il quale lei ha proposto questa delibera: prendere o lasciare,
tanto io comunque vado a firmarlo e i numeri li ho. Non mi stupisce
oggi la sua affermazione e credo che sia stato un po' il suo
modus operandi
in questa Giunta; forse è anche questa una
delle ragioni per le quali oggi lei perde dei pezzi. Però non è
oggi questo l'argomento.
Ripeto in aula quanto ho detto in Giunta: credo che da un punto
di vista tecnico questo accordo possa essere considerato pulito,
come ha detto lei, possa essere considerato positivo, poiché ci
sta. In un momento di incertezze, ci sono delle certezze. C'è una
divisione in annualità. In un momento di poche risorse o comunque
di recessione ci sono delle entrate (poche), che almeno sono certe.
Direi anche che, in un momento in cui si sono sommati diversi
contenziosi su diversi piani, c'è stata la chiusura di tutti i
contenziosi. Quindi direi che, da un punto di vista tecnico, con la
spiegazione dei nostri tecnici e dei nostri coordinatori - che ci
tengo anch'io a ringraziare per il loro lavoro, ci mancherebbe! -
non posso che dire sia stato puntuale e anche positivo, da un punto
di vista tecnico. Da un punto di vista politico - ripeto quanto ho
detto e sostenuto in Giunta - invece, è stato un accordo al
ribasso. La dimostrazione è che, quando ne avevamo parlato le prime
volte, avevate detto che, pur chiedendo voi molto di più,
l'Assessore alle finanze aveva detto che ci si stava muovendo sui
160 milioni di euro.
Non intervengo, ma sottolineo e ringrazio il consigliere
Bertschy che ha precisato perfettamente il passaggio sulla sanità.
Credo anche che - ha ragione la collega Pulz - con i se e con i ma
non si vada da nessuna parte. Certo è che sul passaggio della
sanità, se davvero questi investimenti o comunque questi soldi,
queste risorse per la sanità, che erano dovute sicuramente allo
Stato, ci fossero state, oggi noi le troveremmo sul bilancio sulla
parte di investimenti, cosa che invece non è. Sarebbe stato equo
allora, visto che si recuperavano dei soldi, lasciarli sulla
sanità. Questo non è stato fatto e indica il perché non è stato
possibile: queste risorse erano ritenute possibili, ma non c'era
stato nessun accordo bilaterale, come prevedevano invece la legge e
il regolamento.
Presidente
- La parola al consigliere Bertin.
Bertin (IC)
- Un breve intervento per una questione
estremamente complessa che richiederebbe ovviamente molto più tempo
per essere analizzata nel dettaglio. Certamente un fatto positivo
c'è: d'ora in poi se non altro il contenzioso è stato definito e
avremo, temporaneamente almeno, se non subentrano altre novità, una
certezza delle entrate e la possibilità se non altro, diversamente
da quanto si è fatto negli ultimi anni, di poter programmare in
parte la nostra attività, sempre che non si manifestino nuove
richieste o nuove variazioni. Questo è un fatto certamente
positivo.
Detto questo, rispetto alle aspettative che erano state create
in ragione della situazione politica in Valle d'Aosta e a Roma,
questo accordo non può essere considerato come estremamente
positivo. Addirittura una delle giustificazioni della nascita di
questa maggioranza Spelgatti era, sostenuta anche dagli alleati,
proprio giustificata dal fatto che la presenza della Lega a Roma,
come ad Aosta, avrebbe avuto un effetto positivo sulla chiusura di
questo accordo, creando aspettative che poi sono andate deluse, ma
riabilitando, da parte anche di alcuni movimenti autonomisti
facenti parte della sua maggioranza, la vecchia politica del
rubinetto (se siamo con voi apriamo, se non siamo con voi
chiudiamo) che, come avevamo già evidenziato nella discussione
generale quando si è inaugurata la legislatura, è estremamente
negativa.
Questa evidenzia una cosa che ripeto da tempi non sospetti: i
rapporti con lo Stato non vanno impostati dal punto di vista
politico e personale, perché poi alla fine i risultati non
cambiano. Lo dico da tempo, per cui non posso essere accusato di
fare delle polemiche del momento. I rapporti tra lo Stato e la
Regione devono essere impostati in modo diverso, devono essere
rapporti istituzionali e non legati a rapporti personali e
addirittura di amicizia, perché si è dimostrato per l'ennesima
volta che alla fine non cambia niente. O si ha la capacità di avere
un rapporto serio e istituzionale con lo Stato e con questo
impostare un lavoro, altrimenti puntare su una riabilitazione della
politica del rubinetto e su rapporti personali e politici abbiamo
visto in passato, e lo vediamo oggi, che non serve a niente e non
dà grandi risultati.
Presidente
- La parola al consigliere Rollandin.
Rollandin (UV)
- Je crois que les différentes
interventions ont mis en évidence un aspect important: le thème du
financement à notre Région est à la base de la survie de
l'autonomie. Donc, je profiterai du moment du débat sur le budget
pour intervenir plus dans le détail de ce qu'a été dit à propos de
cet accord.
Je crois que mon intervention soit liée surtout à certaines
affirmations faites de la collègue Pulz. On banalise l'autonomie au
point de dire que n'est pas une question d'autonomie, mais plutôt
une question générale, qu'il faut voir les autres, que la Cour
Constitutionnelle ne compte rien, que l'État ne peut quand même
intervenir, mais je dois dire que n'est pas ainsi! Heureusement la
Cour Constitutionnelle s'est prononcés et c'est une des raisons
pour lesquelles le fait de devoir à l'État une certaine partie
allait terminer en 2007-2008, selon l'interprétation que nous
donnons, et c'était la raison pour laquelle on a arrêté de donner
cette partie à l'État. Alors, il y a un argument très délicat,
comme sur les interventions qu'ont été faites dans le temps. Nous
serons à même dans le débat sur le budget d'illustrer ceux qu'ont
été les investissements faits pendant cette période, qui étaient
justement liés au fait qu'on avait la possibilité d'avoir des
économies qui étaient faites, dans certains secteurs, pour aller
faire des investissements.
Io credo che sia importante chiarire questo tema, altrimenti non
ci capiamo più su quello che sta succedendo: perché si è fatto
l'accordo, perché secondo noi questo accordo è al ribasso. Lo
abbiamo detto fin dall'inizio e spiegato le motivazioni e poi lo
faremo più attentamente durante questa discussione, perché, se
lasciamo perdere certi interventi che si collegano con il discorso
del SIOPE, è chiaramente - lei lo ha detto bene - un assurdo che
certi interventi per la Regione Valle d'Aosta siano assolutamente
non dovuti e quindi è logico che, per sostenere queste parti e per
avere ragione, noi abbiamo dovuto fare ricorso alla Corte
costituzionale, perché non si può immaginare che noi paghiamo
quattro volte quello che pagano il Veneto o il Friuli. Queste sono
le ragioni per le quali noi ci siamo da sempre trovati nella
situazione di dover fare ricorso. E il ricorso portava a una cifra
di 244 milioni di euro: oggi ne abbiamo 110 milioni, spalmati in
sette anni. È una scelta che è stata fatta e che noi non
condividiamo, ma avremo l'occasione e la possibilità di dimostrare
perché questo tipo di impostazione non può essere sostenuta da una
Regione a Statuto speciale, con l'autonomia che ha la nostra
Regione.
Presidente -
La parola al collega Lucianaz.
Lucianaz (LEGA VDA)
- Bonjour à tout le monde, c'est la
première fois que je prends la parole dans cette assemblée pour
dire justement qu'heureusement on parle d'autonomie et que la Lega
est bien sûr à faveur de tous les pas qu'on peut faire sur
l'autonomie, en particulier l'autonomie financière. Donc, je crois
que c'est surement dû aux accords du 1948, quand on a accepté un
statut, qui ne prévoyait pas des règles fixes sur l'autonomie
financière et tous les problèmes qui découlent delà, ne sont que la
confirmation.
Je suis convaincu que la Lega est d'accord avec tous les
autonomistes qui se proclament dans cette salle, pour bien étudier
et renforcer nos principes autonomistes, si on veut rester un petit
peu fidèles à cette belle page que la collègue Morelli nous a
raconté aujourd'hui et pour rappeler ce qu'ont fait les valdôtains,
il y a plus de soixante-dix ans et quelques.
Presidente -
La parola alla consigliera Minelli.
Minelli (IC)
- Vorrei integrare quanto detto dalla
collega Pulz e rispondere alle osservazioni del collega Rollandin.
Io non credo che ci sia una banalizzazione dell'autonomia e del
valore che noi attribuiamo all'autonomia della Valle d'Aosta nelle
osservazioni che sono state fatte. Credo invece che ci sia una
visione, se vogliamo dire così, un po' diversa. Io ho avuto
l'impressione, non tanto in questi mesi quanto in questi anni di
governo autonomista, che il principale obiettivo e la linea di
azione fossero improntati a una sorta di difesa a oltranza di
quelli che devono essere dei diritti ma che alle volte sono dei
privilegi. Credo sia giusto difendere i diritti, non credo che sia
giusto puntare su quelli che sono invece dei privilegi. Io sono
convinta che la visione più corretta dell'autonomia deve essere
quella di un'autonomia responsabile, aperta ai principi di
solidarietà. Senza entrare nel merito di quanto si sarebbe potuto
ottenere di più da questo contenzioso, perché siamo partiti tutti
dal presupposto, l'ha detto la stessa presidente Spelgatti, che
l'obiettivo principale era quello, se possibile, di avere più
denaro, la situazione è questa e, visto che spesso si ricorda che
bisogna parlare per atti, rimaniamo a quelli che sono gli atti. Il
fatto di aver ottenuto questa clausola di salvaguardia che da
adesso in avanti stabilisce una quota fissa di quello che lo Stato
chiederà alla Regione e quest'ultima dovrà versare, a me sembra la
cosa più importante e che permetterà all'Amministrazione di
organizzarsi di conseguenza.
Faccio presente anche, per rispondere all'osservazione della
collega Certan che dice che i soldi sono troppo pochi: i soldi sono
sempre troppo pochi, perché di soldi c'è bisogno per fare le cose,
però è anche vero che la nostra Regione riceve 1300 milioni di euro
all'anno dallo Stato, oltre ad altri finanziamenti diversi. Pochi
giorni fa è uscito uno studio nazionale che parlava delle quote di
denaro che lo Stato dà alle Regioni
pro capite
: è chiaro che
noi abbiamo dei numeri più bassi rispetto alla popolazione, però
gli studi in questo senso fanno riferimento proprio ai rapporti;
rispetto a ciò io non credo che noi siamo in una situazione in
questo momento più disagiata rispetto ad altre Regioni. E convinta
come sono che dobbiamo difendere sì l'autonomia ma, allo stesso
tempo, partecipare alle spese di uno Stato di cui facciamo parte,
ritengo che la clausola di salvaguardia sia da salutare in senso
positivo. Sul totale della somma che ci portiamo a casa credo che
sia opinione di tutti che sarebbe stato meglio ottenere di più, ma
non penso che fossimo nelle condizioni, indipendentemente da chi ha
condotto la trattativa, di ottenere altro da questo.
Presidente
- La parola al consigliere Chatrian.
Chatrian (ALPE)
- Due considerazioni più di natura
politica, che non tecnica. Io penso che, nel momento in cui si
firmano degli accordi con lo Stato, ci sia sempre da discutere.
Penso che all'interno di quest'Aula ci sarà la possibilità, nei
prossimi mesi, nei prossimi anni di tornare a discutere e
confrontarsi, soprattutto nel momento in cui si decide di prendere
una certa strada e di firmare degli accordi comunque importanti per
il nostro sistema regionale.
Un primo elemento è la fragilità. Perché fragilità? Qual è il
rischio dal punto di vista politico e per la nostra autonomia? Il
rischio è che i nostri cittadini dovranno far fronte a tale crisi
economica con l'aumento della tassazione disposta dallo Stato,
quindi c'è un rischio ed è un rischio reale. Il secondo è che noi
dovremo ridurre i servizi e fare i conti con la carenza di risposte
ai bisogni da soddisfare a livello locale, in un momento in cui i
bilanci di Regione ed enti locali vengono ulteriormente ridotti,
dovendo concorrere al risanamento della finanza pubblica.
Nessuno, per quanto ci riguarda, mette in dubbio che nel modello
federale, anche se non lo è, una Regione a Statuto speciale debba
concorrere, ma la questione è sul come. Nel momento in cui le
regole del gioco lo Stato le modifica a monte, principalmente con
la tassazione, noi indirettamente, ma a questo punto direttamente,
saremo penalizzati senza se e senza ma e dovremo andare a spiegarlo
a chi per scelta ha deciso di abitare in montagna, nei paesini
piccoli con pochi servizi, dove avremo grandissima difficoltà a
garantire i servizi essenziali. Questo è ciò che ci aspetta nei
prossimi mesi e nei prossimi anni, se in maniera unilaterale lo
Stato deciderà di modificare la tassazione del Paese. Noi avremo, a
questo punto e con questo accordo, una certezza: è già stato deciso
il nostro sostegno a concorrere per sempre! Non so se avete avuto
modo di vedere quella tabella che, dal nostro punto di vista,
spiega molto bene quale sarà il contributo certo della Regione
autonoma Valle d'Aosta.
Secondo noi, questo è un accordo al ribasso. Lo diciamo senza
fare nessuna polemica. Si poteva fare di più dal punto di vista
finanziario? Forse sì, ma la Presidente ci ha spiegato che ha
cercato di fare il possibile. Dunque oggi si sancisce che la Valle
d'Aosta dovrà contribuire per sempre in quella maniera, anche se le
regole saranno modificate e se a monte le tassazioni saranno
nettamente diverse. Sarà difficile, ne sono sicuro - immagino ne
siate consci - poter garantire servizi essenziali, laddove i numeri
sono piccoli, ma dove il pubblico deve comunque garantire - e poi
ci riempiamo la bocca in questo Consiglio di parole come piccole
comunità,
petite patrie
, piccoli Comuni - quei servizi
essenziali che già ora la Regione autonoma Valle d'Aosta ha delle
grosse difficoltà a garantire. Poi, al di là della questione
finanziaria, la sfida nei prossimi mesi e dei prossimi anni di come
eventualmente garantire questi servizi essenziali, magari con nuove
formule, nuove idee, nuove possibilità che forse ci obbligheranno a
fare delle scelte non drastiche, ma delle scelte giuste e utili per
i numeri più piccoli, e qui rientra la solidarietà all'interno del
nostro modello. Solidarietà verso lo Stato sì, poi però ci vuole
solidarietà fra Regione e Comuni piccoli e centri piccoli, perché
altrimenti, se contribuiamo a ridurre il debito dello Stato
centrale, dovremmo anche essere capaci di tenere in piedi le nostre
piccole comunità.
Presidente -
La parola all'assessore Gerandin.
Gerandin (MOUV')
- Esprimerò il mio giudizio personale,
essendo comunque una battaglia che negli anni ho portato avanti in
quest'Aula, ma la cosa più importante è che a giudicare la bontà o
meno di questo accordo dovranno essere i cittadini valdostani, che
ne hanno già sentito parlare per vari anni e che un'idea se la
saranno fatta sulla bontà o meno di questo accordo.
Parto da una premessa. Sarebbe auspicabile da parte di tutto il
Consiglio che un accordo salvaguardato dal principio dell'intesa,
venga in prospettiva ulteriormente tutelato con la normativa di
attuazione. Sarebbe un auspicio su cui tutti in quest'Aula
dovrebbero lavorare, al di là della collocazione politica in
Parlamento.
Per quanto riguarda i contenuti ci terrei a sottolineare due
cose. Uno è il discorso del contributo finanziario che dovremo fare
negli anni e che, non ho problemi a riconoscerlo, è un lavoro
iniziato dal presidente Viérin e dalla sua Giunta che, con un
accordo con il viceministro Morando all'interno della finanziaria,
aveva tracciato le prospettive per il contributo della Regione al
risanamento della finanza pubblica. Altra storia il discorso del
contenzioso, su cui io non vorrei soffermarmi troppo, perché penso
che, quando si parla di risolvere un contenzioso, dobbiamo tenere
conto di una realtà come la Valle d'Aosta la cui autonomia
finanziaria è sempre debole perché, a differenza di Trento e
Bolzano dove la riscossione dei tributi avviene direttamente da
loro e poi viene versata allo Stato, è sempre assoggettata
all'umore della parte politica, alle finanziarie e a quant'altro,
per cui il viaggio è inverso. Se lo Stato con manovre finanziarie
che non ci tutelano non ci riconosce i giusti trasferimenti, dal
punto di vista economico e finanziario siamo sempre in difficoltà.
Questo ci tengo a sottolinearlo, perché è una differenza
sostanziale.
Ricordo anche che c'è una norma dello Stato che è un appiglio
giuridico per dire che, qualora anche ci fossero dei pareri
negativi o comunque lo Stato soccombesse di fronte a sentenze della
Corte costituzionale, quest'ultimo può dire: non li do perché devo
rispettare le regole europee. Questi sono dei passaggi che
purtroppo troppe volte lo Stato fa e questo ci indebolisce
ulteriormente. Per cui, ripeto che la bontà dell'accordo la
giudicheranno i valdostani.
La cosa che voglio sottolineare, perché l'ho detto tante volte
in quest'Aula, è che ci sono alcuni aspetti chiaramente positivi.
La prima domanda che mi pongo è come mai questo accordo viene fatto
solo nel 2018, considerato che le altre Autonomie speciali, Trento
e Bolzano, l'hanno fatto nel 2014 e tutte le altre Regioni a
statuto speciale, Friuli, Sardegna e altre, l'hanno concluso nel
2015. Per cui il mio primo rammarico è relativo soprattutto alla
tempistica: perché non si è fatto questo accordo quando l'hanno
fatto gli altri? Questo ha un significato molto particolare, a mio
parere, perché ricordo le cifre: noi nel 2014, in assenza di
accordo, abbiamo contribuito al risanamento della finanza locale
per 237 milioni, nel 2015 per 245, nel 2016 per 240 e nel 2017 per
207 milioni di euro. Io penso che, se un rammarico può esserci,
deve essere quello del perché non siamo riusciti a farlo prima;
questo è un quesito che continuo a pormi. Poi penso che ognuno,
quando si trova nel difficile ruolo di amministrare, debba,
soprattutto quando tratta con lo Stato, arrivare a delle soluzioni
immediate. Certo che, se avessimo potuto portare a casa di più,
sarebbe stato importantissimo! Per cui i rapporti politici, se
hanno portato a chiudere questo accordo, ben vengano. C'erano anche
prima dei raccordi politici, ma peccato che non ci siamo neanche
mai seduti a un tavolo per chiudere un accordo.
Detto questo, io non voglio assolutamente polemizzare oltre e ho
detto che saranno i cittadini a valutare. Io però ho una
convinzione e di questo ne sono certo: questo accordo obbligherà
chiunque sarà al Governo a lavorare, una volta tanto, con una
programmazione, nel senso che avrà sicuramente una certezza di
risorse, potrà lavorare per tempo su un DEFR, per tempo su un
bilancio e soprattutto potrà programmare. In conclusione ritengo
che magari avere subito queste risorse sarebbe stato meglio, ma
averle in conto investimenti, per quanto mi riguarda, è un bene per
la Valle d'Aosta, perché significa che saremo obbligati a investire
e non solo a spendere in spesa corrente.
Presidente
- La parola al consigliere Testolin.
Testolin (UV)
- Ognuno ha espresso i suoi punti di vista,
però bisognerebbe riportarli anche a una storicità di quanto
accaduto nel tempo e, partendo dalla fine, dall'intervento del
collega Gerandin, credo che vada ribadito come nel 2014, 2015 e
2016 vigeva un patto di stabilità che imponeva a tutte le Regioni
di restituire una parte di risorse, che veniva stabilita in base a
dei principi che non erano assolutamente equi. Sono principi che
andavano rivisti in quella sede, e tuttora è da rivedere questa
ripartizione tra le Regioni a Statuto speciale.
Detto questo, non è una mancanza di volontà, ma è una
circostanza che ci ha obbligati. Partendo da qua e per andare a
specificare alcuni interventi di altri colleghi, ritengo oltremodo
importante chiarire come nel tempo le norme di attuazione, che sono
state un po' il
trait d'union
per cercare di realizzare da
un punto di vista pratico quello che la nostra autonomia ci concede
da un punto di vista giuridico e per quelle che sono le
responsabilità di amministrare in maniera autonoma in merito a
determinati argomenti, sono quelle che ci hanno permesso nel tempo
di dare delle risposte puntuali. Non sono dei privilegi, non sono
dei regali, ma sono una assunzione di responsabilità che con il
trasferimento dei dieci decimi o nove decimi, a seconda dei casi,
ci permettono di amministrare la nostra Regione, come abbiamo fatto
nel tempo, dando delle risposte puntuali che, da qua in avanti,
dovranno essere magari ridimensionate. Dobbiamo prendere atto, e ne
parleremo anche dopo nella variazione di bilancio, che queste
criticità si manifestano quotidianamente quando si pensa di fare
dei grandi investimenti, ma se non ci sono risorse alla base è
difficile avere la possibilità di dare tutte quelle risposte che
avremmo voglia di dare.
Chiudo con una battuta, sul discorso di tracciare questa
possibilità di utilizzare le risorse suppletive che fanno parte di
questi 120 milioni. Noi ribadiamo che non siamo soddisfatti, ma
possiamo permetterci di dirlo, quando questi diventano un surrogato
dei 20 milioni di euro di "Italia sicura", che dovevano essere
delle risorse che lo Stato ci aveva promesso e che ci aveva
indicato come spendibili sul nostro territorio, proprio per dare
quelle risposte alla sicurezza del nostro territorio, che in questo
momento deve fare fronte a enormi criticità anche da un punto di
vista idrogeologico e ambientale. Mi sembra anche di capire che
questa necessità di utilizzare tali fondi sia un po' per pararsi le
spalle nei confronti di una inadempienza da parte dello Stato che
ha promesso prima e ci ha fatto programmare con tutta una serie di
interventi, con tutta una serie di carteggi e con tutta una serie
di richieste, tutta una serie di attività che dovevamo attuare sul
nostro territorio e che purtroppo non abbiamo potuto mettere in
campo, perché a un certo punto ci hanno detto che queste risorse
non c'erano più. Mi sembra che anche questo tipo di aspetti, al di
là di spiegazioni argomentate in maniera anche un po'
incomprensibile per chi ci ascolta - mi permetta, Presidente -,
probabilmente dovrebbero essere fonte di riflessione per
contrattare in maniera più decisa e funzionale ad avere delle
risposte e dei ritorni più importanti per la nostra Regione, ma in
base alle nostre prerogative e le nostre possibilità di ottenere
qualcosa, e non svendendo magari un accordo, che io capisco che ci
dia un minimo di tranquillità dal punto di vista dei numeri, che
però non ci tutela assolutamente da un punto di vista né politico
né delle nostre prerogative costruite nel tempo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK