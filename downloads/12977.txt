Consiglio Regionale della Valle d'Aosta - Oggetto del Consiglio n. 3933 del 10 novembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3933 del 10 novembre 1992 - Resoconto
OGGETTO N. 3933/IX Trattativa per il rinnovo della gestione
della Casa da gioco di Saint-Vincent.
(Ritiro di
mozione)
Presidente
Do lettura della mozione presentata dai
consiglieri Bondaz, Beneforti, Chiofalo, Limonet, Lanièce e
Ricco:
Mozione Udite le dichiarazioni del Presidente della Giunta
regionale sulla situazione di "impasse" nelle trattative per la
gestione della Casa da gioco di Saint-Vincent;
Preoccupati di questo stato di cose che non fanno luce sulle
reali intenzioni della Giunta regionale;
Considerato che la proroga richiesta per le trattative scade fra
circa due mesi;
Valutata la possibilità che la Corte dei Conti possa richiedere
i danni conseguenti a tale inerzia amministrativa;
Il Consiglio regionale della Valle d'Aosta
Impegna
la Giunta regionale a prendere una decisione ed a riferire al
Consiglio regionale stesso sia se intende definire la trattativa
con SITAV, come da mandato, sia, in caso contrario, se intende
revocare la delibera autorizzativa della trattativa singola.
Presidente
Ha chiesto di parlare il Consigliere
Bondaz, ne ha facoltà.
Bondaz (DC)
Con alcuni colleghi consiglieri abbiamo
ritenuto di presentare questa mozione, che era già all'ordine del
giorno dello scorso Consiglio, perché siamo preoccupati del
silenzio dell’Amministrazione in ordine al rinnovo
della concessione per la gestione della Casa da gioco.
Il Consiglio regionale aveva approvato nel giugno di questo anno
una richiesta di proroga al 31 dicembre di questo anno, dicendo che
vi era stato un cambio di maggioranza, per cui era necessario avere
maggior tempo per arrivare ad un accordo (o ad un disaccordo) con
la società Sitav, che gestisce attualmente la Casa da gioco. Questo
anche in ossequio alla delibera del Consiglio regionale, che dava
incarico alla Giunta regionale di provvedere agli adempimenti del
caso in base a certi criteri che erano stati fissati dal Consiglio
regionale.
Da allora non abbiamo saputo più nulla ed abbiamo timore che ci
sia una situazione di impasse che non è stata superata, oppure
delle difficoltà per arrivare ad una definizione di questa
intesa.
Per questa ragione abbiamo presentato questa mozione, per
chiedere semplicemente alla Giunta regionale di prendere una
decisione; una decisione che può essere positiva o negativa, ma che
deve essere presa comunque, perché fra un mese e mezzo scadrà la
concessione di proroga che è stata data alla Sitav e non sappiamo
quali siano stati gli esiti delle trattative, se trattative ci sono
state, fra l'Amministrazione regionale e la società Sitav, quindi
sarebbe nostro interesse come amministratori di sapere qualcosa su
queste trattative.
Se invece trattative non ci sono state, non sappiamo se
l'Amministrazione ha preso la decisione di arrivare ad una revoca
della deliberazione a suo tempo assunta dal Consiglio regionale e
quindi di chiudere questa trattativa unica, così come era stata
chiamata, e di aprire le trattative con altre società, oppure di
arrivare ad una gestione pubblica della Casa da gioco.
Questo anche in relazione, signori della Giunta, a quanto è
avvenuto fino a pochi mesi fa da parte della Corte dei Conti, la
quale ha convocato dei consiglieri e degli assessori, alcuni in
carica altri non più in carica, per chiedere loro i danni relativi
ad una precedente situazione molto più semplice (a mio avviso)
rispetto all'attuale. Anche per questo è giusto che la Giunta
regionale in prima battuta, ma il Consiglio in genere sia sollevato
da responsabilità che possono non essere proprie.
Tenuto conto di quanto è avvenuto fino ad oggi, è immaginabile
che la Corte dei Conti potrà accettare il rinvio richiesto al mese
di giugno perché c'è stato un cambio di maggioranza, molto
probabilmente non farà lo stesso ragionamento per una eventuale
proroga alla fine del corrente anno.
Oltre a questo ci sono dei motivi di carattere economico per la
Regione, in relazione al contratto che dovrebbe essere fatto con la
Sitav - o con un'altra società, poco importa - e di carattere
occupazionale, perché si creerebbe una situazione abbastanza
difficile se si dovesse arrivare ad una non volontà di un accordo
con la Sitav.
Come i consiglieri sanno, la Regione è proprietaria della
concessione, è proprietaria degli immobili ove si gestiscono i
giochi, non è proprietaria di altri beni che sono collaterali ma
indispensabili ad una gestione efficiente della Casa da gioco; mi
riferisco all'albergo Billia, mi riferisco ai parcheggi, che sono
indubbiamente delle opere di grande importanza.
Ci auguriamo che la Giunta regionale abbia preso una sua
decisione, qualunque essa sia, dopo aver valutato in modo corretto
le iniziative assunte fino ad oggi, e possa dirci quello che ha
deciso di fare.
Nel silenzio dell'Amministrazione è ovvio che era normale che un
Gruppo di opposizione, che non è nella stanza dei bottoni, chieda
alla Giunta di dire quali sono le sue opinioni, perché di opinioni
fino adesso non ne abbiamo sentite, salvo il fatto che più volte il
Presidente ci ha comunicato in sede consiliare che la Sitav sarebbe
carente di documentazioni in senso generale, per cui vorremmo
sapere se alla luce di queste carenze (se ci sono ovviamente queste
carenze) la Giunta ha preso una sua decisione.
Indipendentemente dalla risposta che potrà dare il Presidente a
nome della sua maggioranza, anticipo che sono disponibile, insieme
agli altri presentatori, a ritirare questa mozione, a condizione
che venga convocata una volta per tutte la IV commissione che è
competente in materia, e che in questa commissione si abbia la
possibilità da parte dei consiglieri che ne fanno parte di
ascoltare sia il Presidente della Giunta, che potrà dare in modo
più analitico certe risposte, sia la controparte (se si ritiene
opportuno e noi riteniamo lo sia, visto che in questo momento siamo
impegnati come amministrazione da un deliberato di questo
Consiglio), cioè la Sitav.
Dopo di che auspicheremmo che la commissione fosse così celere o
così brava da proporre al Consiglio una sua decisione,
maggioritaria o unanime, con cui si vada a definire una volta per
tutte questo "tira e molla", in modo da avere finalmente una certa
chiarezza su un problema che a nostro giudizio è delicatissimo ed
estremamente importante per la Regione, perché dalla Sitav
l'Amministrazione regionale trae circa 150 miliardi.
Ho anticipato quella che può essere la nostra posizione, se il
Presidente della Giunta acconsente ad una proposta di questo
genere, ritiriamo la mozione, purché venga nel brevissimo tempo
convocata la commissione, perché a detta dei miei amici che sono
nella IV commissione da giugno ad oggi questa commissione sul
problema del Casinò non ha mai parlato, di conseguenza non sappiamo
nulla di quello che è stato fatto da parte
dell'Amministrazione.
Credo che, essendo il Consiglio l'organo deliberante in
relazione a questa vicenda, i consiglieri debbano essere messi al
corrente circa lo stato delle trattative (o delle non trattative)
nei confronti della Sitav.
Presidente
Ha chiesto di parlare il Presidente della
Giunta, ne ha facoltà.
Lanivi (GM)
Chiedo scusa al Consigliere Beneforti, che
ha chiesto la parola; mi pare che il Consigliere Bondaz abbia posto
una sorta di pregiudiziale per cui volevo rispondere su questo. Se
il Consigliere Beneforti vuole fare il suo intervento, interverrò
dopo, per evitare di duplicare gli interventi.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
Volevo chiedere al Presidente una
informazione.
Nel frattempo che non è stata rinnovata la convenzione, è stato
rinnovato il contratto di lavoro dei dipendenti Sitav, in data 15
ottobre 1992.
Nelle premesse dell'accordo sindacale si fa riferimento ai
rapporti fra Sitav e Regione, infatti si dice:
"Premesso che la
Sitav Spa sta operando in regime di proroga di concessione per
l'esercizio della Casa da gioco, Casinò della Vallée di
Saint-Vincent, che la proroga stessa scadrà il 31 dicembre 92, che
allo stato attuale le parti non sono in condizione di prevedere
l'evoluzione dei rapporti fra la Sitav e la Regione Valle d'Aosta
in relazione al rinnovo della convenzione, che di conseguenza i
contenuti economici del presente accordo saranno corrisposti a
titolo di anticipazione e verranno consolidati quale incremento
della retribuzione tabellare nel momento in cui verrà firmato il
rinnovo della concessione Valle d'Aosta e la Sitav"
. E qui
viene l'altro punto, ed è su questo che mi voglio soffermare:
"Per realizzare una reale autonomia gestionale, le parti
auspicano che sia assicurato l'attuale apporto da Regione a Sitav
dell'onere dell'articolo 13 della vigente convenzione, nelle forme
ritenute più idonee dalle parti interessate, e ciò al fine di
evitare possibili scenari che Sitav comunica a parte alle
segreterie sindacali"
.
Ora, qui c'è una serie di richiami: c'è il richiamo all'articolo
13 che è un punto della convenzione che dovrà essere rinnovata, ed
è il punto che dice che, quando il costo del personale all'interno
della società supera una certa percentuale, l'onere ricade sulla
Regione.
Volevo chiedere al Presidente se la Giunta era a conoscenza di
questa parte dell'accordo, o se è stato informato che l'accordo è
stato raggiunto perché è stata raggiunta anche l'intesa fra due
parti nei confronti della Regione. Volevo sapere cioè se l'intesa è
stata a tre oppure è stata solo a due, perché qui bisogna
chiarirsi, in quanto l'articolo 13 è una parte importante della
convenzione che dovremo fare e sarebbe stato scorretto se il
Presidente della Giunta non ne fosse stato a conoscenza.
Presidente
Ha chiesto di parlare il Consigliere
Milanesio, ne ha facoltà.
Milanesio (PSI)
Concordo con l'illustrazione fatta dal
Consigliere Bondaz; qui siamo in presenza di un silenzio ufficiale,
rotto da indiscrezioni, voci, bisbigli e sussurri. Poiché non si
può fare la politica sulle voci, indiscrezioni, bisbigli e
sussurri, la cosa migliore sarebbe discutere del problema in
commissione, fermo restando le competenze, le responsabilità,
perché io il coinvolgimento della commissione lo vedo non in
termini di consociativismo, lo vedo solo come necessità di
conoscere da parte di chi non ha canali ufficiali quale quello di
un confronto in commissione fra i possibili interlocutori e perché,
se ci sono delle battute di arresto, ci sono queste battute di
arresto.
Vorremmo capire qual è la materia del contendere; sappiamo che
la materia del contendere è il rinnovo, non sappiamo invece con
chiarezza, perché vere e proprie trattative non ci risulta siano
state fatte.
Ribadisco che la commissione è una commissione, per cui la
Giunta se possibile venga con una sua posizione; noi siamo
interessati a conoscere dalla viva voce dei protagonisti, vale a
dire Presidente della Giunta da una parte, Presidente della Sitav
dall'altra, il perché di questa impasse.
Presidente
Ha chiesto di parlare il Consigliere
Chenuil, presidente della IV riunione, ne ha facoltà.
Chenuil (PCI-PDS)
Giustamente la commissione su questo
tema non si è più riunita, però non posso riunire la commissione su
un tema che non mi è stato assegnato; dovrei avere da parte della
Giunta regionale questi atti, dopo di che convoco la commissione e
si discute, si può fare audizione eccetera, ma prima mi deve essere
assegnato questo tema. Ecco perché la commissione non si è più
riunita su questo specifico problema.
Presidente
Ha chiesto di parlare il Presidente della
Giunta, ne ha facoltà.
Lanivi (GM)
Prende buona nota del tono dell'intervento
del Consigliere Bondaz, il quale ha sottolineato alcuni aspetti che
mi pare meritino una attenta considerazione: il primo, che si
tratta di un argomento estremamente delicato; il secondo, che su
questo rapporto Regione-Sitav, rapporti convenzionali, questo
Consiglio regionale ha pagato duramente; il terzo, che quindi
questo rapporto va seguito con la massima attenzione, cura e
prudenza.
Non ho voluto portare avanti nessun rapporto che fosse di tipo
personale, ma ho voluto coinvolgere costantemente la maggioranza in
ogni momento e in ogni fase evolutiva del rapporto.
Prima di fare le considerazioni, mi pare che sia giusta la
richiesta che la IV commissione senta il Presidente della Giunta
perché relazioni sullo stato attuale dei rapporti Regione-Sitav, e
a questo riguardo non solo non ho nulla in contrario, ma sono
disponibile a mettere a disposizione del Presidente della
commissione tutti gli atti che sono avvenuti finora.
Si chiede di sapere al punto in cui siamo; ho voluto
fedelissimamente e in maniera zelante seguire tutte le decisioni
che questo Consiglio comunale ha indicato, ed ho tutta la
documentazione sotto mano e mi farò premura di venire e di
consegnarla ad ogni singolo componente la commissione. Con
riferimento alle deliberazioni del Consiglio regionale, voglio
sottolineare l'aspetto che abbiamo considerato preliminare
all'avvio delle trattative; nella deliberazione del Consiglio
regionale del 7 luglio 1991 veniva sottolineato il problema
trasparenza ed affidabilità dell'azionariato, nuovamente nella
deliberazione del 10 gennaio 1992 veniva sottolineato il problema
trasparenza ed affidabilità dell'azionariato e ancora nella stessa
deliberazione, nella parte deliberativa, veniva detto al punto 2,
secondo comma:
"In via preliminare effettuare ulteriori
controlli sulla trasparenza e affidabilità dell'azionariato, con
diritto di controllo da parte della Regione dei requisiti di
onorabilità e professionalità degli amministratori sindacati".
La stessa cosa potrei ripetere per la deliberazione di proroga
della scadenza al 31 dicembre 1992.
Quindi, è stato seguito con molta cura questo che la maggioranza
ha ritenuto essere preliminare all'avvio della trattativa, che
l'Amministrazione regionale (quando dico Amministrazione regionale
non intendo solo il sottoscritto, ma la maggioranza) ha deciso di
porre a condizione preliminare per l'avvio della trattativa.
Allo stato attuale non siamo nelle condizioni di poter dire di
avere certezze o assicurazioni sufficienti per aver sciolto questo
nodo, per cui non solo accetto, ma auspico che vi sia una riunione
della apposita commissione, perché si possa appieno esprimere
quanto abbiamo fatto finora, non solo come richieste che abbiamo
portato avanti in base al mandato che il Consiglio regionale ha
dato alla Giunta regionale, ma anche come risposte, che sinora
questo Governo ha ritenuto insufficienti.
Se questa è la pregiudiziale posta dal Consigliere Bondaz, e
cioè la disponibilità del Presidente e della Giunta a convocare una
apposita riunione della commissione competente per valutare tutta
la documentazione in nostro possesso, e nello stesso tempo a
presentare le possibili opzioni del Governo regionale, questo
sicuramente sarà fatto e credo che il Presidente della IV
commissione abbia già dato il proprio assenso perché tale riunione
possa avvenire.
Si dà atto che dalle ore 12,30 presiede il Presidente
Bich.
Presidente
Ha chiesto di parlare il Consigliere
Bondaz, ne ha facoltà.
Bondaz (DC)
Prendo atto di quanto ha detto il
Presidente della Giunta; siamo disponibili a ritirare la mozione
con l'impegno che la commissione verrà convocata.
L'unica cosa che mi dispiace in tutta questa vicenda è che si
sia dovuti arrivare a presentare una mozione e che la Giunta non
abbia ritenuto opportuno di convocare la IV commissione tramite il
suo Presidente, per relazionare ai consiglieri sullo stato delle
trattative (o delle non trattative).
Poi sulle valutazioni, se queste sono valide o meno, sarà una
discussione di tipo più politico che procedurale, per cui ritiriamo
la mozione sperando che venga risposto anche alle richieste che
sono state avanzate dal Consigliere Beneforti, perché i problemi
relativi all'articolo 13 sono importanti al pari delle
pregiudiziali previste dalla delibera del Consiglio regionale.
Presidente
Prendiamo atto che la mozione, a seguito
delle assicurazioni del Presidente della Giunta, viene
ritirata.
Il Consiglio prende atto
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK