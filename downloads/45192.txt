Consiglio Regionale della Valle d'Aosta - Oggetto del Consiglio n. 1991 del 2 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1991 del 2 novembre 2022 - Resoconto
OGGETTO N. 1991/XVI - Interpellanza: "Intendimenti in merito
alla predisposizione di una legge regionale di revisione
dell'impianto normativo relativo alla cultura".
Marguerettaz (Presidente) -
Punto n. 26 all'ordine del
giorno. Per la presentazione, la parola al collega Perron.
Perron (LEGA VDA) -
Con quest'interpellanza richiamiamo
un ordine del giorno che avevamo presentato lo scorso anno, era
dicembre, sul DEFR 2022-2024, ordine del giorno che poi non è
passato, nel quale sottolineavamo come appunto nel DEFR ci fosse
scritto che si riteneva ormai improrogabile la creazione di un
sistema musicale integrato attraverso la predisposizione di una
legge regionale di revisione dell'impianto normativo relativo alla
cultura.
Constatiamo che ormai è passato un po' più di un anno, la
sopracitata norma quadro in materia di attività culturali e
spettacoli dal vivo non si è vista, non c'è traccia, consideriamo -
tra l'altro - che a questo punto riteniamo che probabilmente, poi
ci risponderà lei, Assessore, nel dettaglio, l'Amministrazione
regionale debba far riferimento a norme che risultano un po'
obsolete e probabilmente anche difformi dalle altre Regioni
italiane, ma anche qua fa parte proprio della richiesta
nell'interpellanza, quindi aspetto un po' quello che lei mi
dice.
Riguardo alle norme, per entrare un po' più nel tecnico,
ancorché nel noioso, purtroppo, nonostante l'ora, le norme che a
noi risultano essere vigenti a oggi, riguardano il contributo
all'associazione, legge regionale 79/81, quindi una norma che ha 40
anni circa, poi ci sono contributi alle attività culturali e
scientifiche, legge regionale 69/93, circa 30 anni e interventi
volti alla promozione culturale e scientifica in Valle d'Aosta,
legge regionale 89/93, sempre 30 anni.
In questa leggo un pezzo dell'articolo 2 che credo rappresenti
la ratio dietro alla norma, come abbiamo visto fino adesso, e cita
l'articolo 2: "Le iniziative culturali... sono approvate con
deliberazione della Giunta regionale su proposta dell'Assessore
alla pubblica istruzione e consistono in" - ovviamente pubblica
istruzione perché si fa riferimento a quell'Assessorato lì e poi ci
sono i vari punti tra cui: organizzazione di un ciclo di spettacoli
rientranti nella Saison Culturelle.
Qui apro la parentesi, vi ho già dato atto che un miglioramento
su questo a nostro avviso c'è stato con una Commissione, con una
modalità più trasparente anche di accesso - parlo degli artisti
valdostani, ovviamente - alla Saison Culturelle, comunque in
generale c'è questa possibilità che gli eventi passino tramite
l'Assessore, tramite la Giunta e che vengano realizzati.
Quello che le chiediamo in quest'interpellanza è di sapere se la
normativa attualmente in vigore che ho citato, sicuramente mi
mancano anche altri pezzi, perché mi viene in mente che c'è
un'altra legge del 97 sul teatro, c'è qualcosa nel 2011 eccetera,
ma le chiediamo se la normativa ora in attuazione rispetta criteri
di trasparenza, rotazione e meritocrazia nell'incentivare le
attività dei musicisti, degli operatori di teatro, degli autori di
libri, dei pittori, degli scultori in Valle; sotto quali aspetti le
normative che abbiamo noi in Valle che appunto mi risulta non siano
ancora state sistemate, nonostante il DEFR dello scorso anno, non
sono ancora state portate quantomeno all'attenzione del Consiglio;
se queste norme differiscano da noi Valdostani rispetto a quello
che accade nel resto del territorio italiano, se differiscono in
quali aspetti e in ultimo, più nello specifico, chiederle quali
intendimenti si abbia in merito alla presentazione di questa famosa
norma quadro più volte annunciata che ancora non abbiamo visto e,
se l'intendimento è questo, con quali tempistiche intende
finalmente portarla all'attenzione del Consiglio.
Presidente -
Per la risposta, la parola all'assessore
Jean-Pierre Guichardaz.
Guichardaz J. (FP-PD) -
Grazie, collega Perron, per aver
ripreso un tema che abbiamo già dibattuto alcune volte con lei e
forse con i colleghi Distort, Lavy e Carrel, variamente il tema è
stato più volte affrontato.
Le leggi regionali vigenti nel settore delle attività culturali
e delle discipline dello spettacolo, come lei ha evidenziato,
risultano piuttosto datate e certamente rispecchiano, tra l'altro,
la filosofia di pensiero e di intervento dei tempi in cui sono
stati redatti. Lei ne ha citate diverse, ha citato la 45, la 89, la
79, si potrebbe citare la 5/86, per esempio, sulle bande musicali e
sui corsi per l'orientamento musicale di tipo corale, strumentale e
bandistico.
A dire la verità, tra lei e me ne abbiamo elencate solo una
parte perché di norme che attengono alla cultura nelle varie
declinazioni ce ne sono nel nostro sistema normativo una mole
imponente, alcune risalgono agli anni '80, tipo la 18/88, la legge
regionale 33/91, quella sulla Fondazione Sapegno, per esempio, la
legge regionale 8/92 sulla fondazione della cultura musicale in
Valle d'Aosta, la risoluzione che avevate presentato parlava di un
sistema musicale in ambito culturale, la 36/94 sull'istituzione,
per esempio, dell'Institut d'études fédéralistes et régionalistes e
via dicendo.
Io ne ho contate, a spanne, undici oltre a quelle che ha
elencato prima lei sulle attività culturali e sullo spettacolo dal
vivo.
Quindi il riordino in un unico impianto - lei lo ha detto, io
sono il primo a condividere - risulta quanto mai necessario proprio
al fine di conferire alla normativa regionale una certa organicità,
un settore decisamente ampio che spazia dalle attività divulgative,
finalizzate alla crescita culturale della comunità, alla diffusione
della cultura, all'ambito concernente le attività espositive la
produzione contemporanea, per arrivare alla tematica della
promozione del libro e della lettura, passando per la vasta
disciplina dello spettacolo dal vivo che, dal canto suo, necessita
proprio un'azione coordinata in materia di codificazione.
Tale codificazione, in modo particolare nell'ambito dello
spettacolo, è proprio finalizzata, per riprendere proprio la sua
iniziativa, anche al rispetto di criteri di accesso più trasparenti
e opportunamente definiti nei casi di assegnazione di contributi a
soggetti terzi, criteri che - come concordiamo tutti - richiedono
pieno riscontro in termini di meritocrazia, trasparenza e
rotazione.
Le nostre azioni nei settori della musica, del teatro, della
danza, del cinema e audiovisivo devono necessariamente, lei lo ha
ribadito più di una volta, promuovere la qualità artistica delle
differenti proposte e favorire la crescita d'iniziative di valore
scientifico e culturale.
Se le caratteristiche e i criteri di cui lei giustamente chiede
conto non riescono a trovare pienamente riscontro nella vasta ma
frammentata, come abbiamo visto, normativa vigente, va detto invece
che trovano applicazione nei regolamenti e nei principi applicativi
dei singoli bandi pubblicati di cui ho dato più volte conto
nell'ambito di precedenti iniziative e di richieste di
documentazione anche ai sensi dell'articolo 116 del regolamento e,
se ben ricordo, la ricerca comunque di una trasparenza e di
un'evidenza pubblica dei bandi e dei criteri di valutazione che ci
siamo sforzati di rendere sempre più una regola, sono stati anche
oggetto di apprezzamento, non solo oggi ma più volte, magari non da
parte di chi era abituato a scelte non sempre giustificate, non
dico giustificabili, o comunque pubbliche e pubblicizzate.
Noi abbiamo comunque voluto fissare delle regole, dei bandi e
delle modalità di selezione che si possono leggere, che sono
pubbliche, che sono perfettibili - tutto si può perfezionare - ma
quantomeno l'indirizzo è quello che avevamo anche scritto sul
DEFR.
Lei dice sotto quali aspetti le normative attualmente in vigore
nella nostra regione, in materia di attività, differiscano o meno
da quelle delle altre regioni italiane.
Siamo consapevoli che nelle politiche culturali siano necessari,
al pari di quanto esiste in alcune altre regioni italiane,
strumenti di programmazione che individuino risorse e progettualità
sul medio periodo e che gli stessi siano anche frutto della
partecipazione dei diversi soggetti attivi nel mondo culturale,
attualmente non rappresentati dalla normativa in vigore che, come
detto, sconta una certa longevità.
A confronto con quanto emanato da altre realtà - quindi entità
regionali, ma abbiamo approfondito anche la materia culturale di
alcuni Stati europei - possiamo affermare che ogni entità, anche a
seconda delle proprie specifiche caratteristiche in ambito
culturale, ha prodotto proprie norme di settore.
Anche noi abbiamo scritto una norma di settore - come peraltro
anticipato nel DEFR, lei lo citava - che mira ad accorpare in un
testo unico, comunque in un testo integrato, la complessa, anzi,
direi, complessissima e articolata normativa di cui abbiamo
elencato alcuni titoli con l'obiettivo anche di mettere ordine alla
materia oggi frammentata e, francamente, in alcuni punti anche
piuttosto incoerente.
Puntiamo a una norma quadro in materia di attività culturali e
spettacolo dal vivo che, come già detto, si rivela quanto mai
necessaria in Valle d'Aosta per delineare azioni e interventi
finalizzati a perseguire un coordinato sistema di valorizzazione di
un'ampia parte del settore cultura in una dimensione di unitarietà
e trasversalità con un pieno riconoscimento delle attività
culturali e di spettacolo in ogni specifica forma di espressione
che, al contempo, sia occasione per allinearci - come richiede con
il seguente punto del suo quesito - alle esigenze e alle regole
attuali.
L'ultimo punto è proprio: "Quali intendimenti si abbiano in
merito alla presentazione della norma quadro più volte annunciata e
con quale tempistica".
Io ho un po' la sfortuna di aver scritto una serie d'indicazioni
riferite a norme specifiche sul DEFR di cui continuamente mi si
chiede conto, per cui do conto anche di questo, dicendo che un
sostegno normativo quadro è la base da cui intendiamo partire per
una futura programmazione di attività e d'interventi in una visione
più complessiva del settore cultura.
Una bozza di tale norma, che in Commissione ho definito un
"testo martire", anche se già piuttosto articolato e frutto di
ragionamenti molto seri e meditati: questa bozza contiene 42
articoli, è già stata prodotta ed è allo studio
dell'Amministrazione anche per valutarne i risvolti attuativi che
necessariamente dovranno tener conto di soluzioni di continuità con
gli altri atti della programmazione regionale, perché, come lei sa,
e come ha potuto vedere, il tema della cultura è molto trasversale
e non riguarda solo ed esclusivamente un ambito. Tale testo, una
volta perfezionato e scritto in modo giuridicamente ineccepibile,
verrà condiviso dapprima con la maggioranza, con gli attori del
mondo della cultura e infine con il Consiglio. Prima bisogna
scriverlo, bisogna condividerlo e poi deve fare il giusto percorso
in Commissione; sulla falsa riga del regolamento sulla
somministrazione, il passaggio con gli attori credo che sia
assolutamente auspicabile.
Questo testo sistematizza la materia, determina i principi per
gli interventi e per i sostegni a favore delle attività culturali e
dello spettacolo dal vivo, per la promozione del libro, della
lettura, delle istituzioni culturali, per la promozione del
patrimonio linguistico e materiale e prevede misure e strumenti
innovativi tipo il bonus cultura, la carta cultura per i
lavoratori, l'art bonus regionale, degli sgravi fiscali per chi
sostiene il cosiddetto mecenatismo culturale, parla di residenze
per gli artisti eccetera.
Come avevamo scritto nei primi DEFR triennali, il lavoro di
elaborazione della legge regionale è stato svolto e non appena sarà
disponibile in una versione più integrata e sostenibile, anche
sotto il profilo finanziario e organizzativo-logistico, verrà
discusso.
Contestualmente verrà integrato con il regolamento di attuazione
che disciplinerà nel dettaglio gli indirizzi strategici, i criteri,
la composizione delle Commissioni regionali, della Consulta, del
Comitato delle istituzioni culturali, requisiti di ammissibilità e
di valutazione delle agevolazioni contributi, le modalità e le
procedure per l'iscrizione al registro dello spettacolo, all'albo
delle istituzioni culturali eccetera.
Nel frattempo - e chiudo - continueranno a valere le norme, i
criteri e le procedure per l'assegnazione dei contributi dei
finanziamenti tutt'ora in vigore.
Presidente -
Per la replica, il collega Perron.
Perron (LEGA VDA) -
. Se sul DEFR si dice lo scorso anno
che la questione di questo riordino normativo è improrogabile e poi
mi dice che già la bozza c'è, chiaramente noi le facciamo pressione
e diciamo: "Sì, grazie del trailer, ci ha dato qualche elemento",
pensiamo di aver qualcosa da dire sull'argomento, anche più di
qualcosa, ci piacerebbe vederlo arrivare sul tavolo; poi lei dice:
sì, la maggioranza - lo capisco benissimo, anche se immagino che ci
siano tanti altri problemi in questo momento - poi mi dice tutti
coloro, associazioni, stakeholder, chiamiamoli come vogliamo... poi
alla fine arriva anche in Consiglio, va bene, che le devo dire?
Avrei voluto qualcosa di più preciso, però anche noi abbiamo le
nostre azioni da poter fare, quindi già le preannuncio che
cercheremo, con risoluzioni o mozioni, di votare questa cosa, che
venga portata perché, se era improrogabile un anno fa, a maggior
ragione abbiamo gli interessi di vedere questa cosa, anche perché,
aggiungo con i pochi minuti che rimangono, io non so giustamente
voi quali ambiti abbiate guardato, sull'incentivo all'arte e agli
artisti ci sono tanti modelli, ad esempio il modello svedese,
probabilmente, quello che anche negli anni passati... io ricordo la
musica, sono un metallaro, ricordo musicisti svedesi che negli anni
90 hanno creato dei nuovi modelli musicali esportati in tutto il
mondo e noi ci stupivamo di come un piccolo paese potesse portare
la sua musica, estrema per molti aspetti, in giro per il mondo. Poi
in effetti capivamo che in Svezia, ad esempio, avevano un sistema
d'incentivi, per cui chi faceva il musicista aveva sale prove,
aveva degli incentivi economici, faceva quello dalla mattina alla
sera e quindi ovviamente i musicisti svedesi, di qualsiasi settore
musicale, crescevano in una maniera impressionante, perché se tu
fai un qualcosa dalla mattina alla sera e sei un professionista,
ovviamente sei più bravo di un altro che lo fa a tempo perso.
La Valle d'Aosta è riuscita, riuscirà più avanti ad avere un
albo di tutti i musicisti?
Lo sappiamo quanti sono i musicisti? Riusciamo a mettere sul
tavolo un qualcosa che possa incentivare i talenti? Non devono
passare invece per una delibera di Giunta, perché sappiamo
benissimo come ha funzionato. Ci riusciamo a mettere in piedi un
sistema di quel tipo, che valorizzi - ripeto - i talenti, che possa
attirarne da fuori, che possa spingere la gente e i giovani - hanno
mille problemi, a realizzare qualcosa di creativo che li realizzi -
che possa dar loro la felicità di fare quello per cui sono nati e
per cui hanno il talento, hanno la vocazione, invece di creare un
mondo tutto standard, dove non si riesce più a realizzare ciò che
si vuole fare?
Questo è il vero tema, quindi noi lo aspettiamo, è un tema
importante, ci muoveremo in altro modo per pressarla perché questa
cosa venga portata sul tavolo il prima possibile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK