Consiglio Regionale della Valle d'Aosta - Oggetto del Consiglio n. 970 del 15 gennaio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 970 del 15 gennaio 2015 - Resoconto
OGGETTO N. 970/XIV - Reiezione di risoluzione: "Costituzione
di una Commissione speciale per il Casino de la Vallée
S.p.A.".
Presidente -
Ha chiesto la parola il Consigliere Ferrero,
ne ha la facoltà.
Ferrero (M5S)
- Grazie Presidente.
Sarò breve, perché del casinò si è già detto di tutto e di più.
Vorremmo fare qui una proposta che è quella del sostanziale
superamento di quello che era stato l'esperimento
task
force.
Ci siamo impegnati con i colleghi della minoranza e
anche con quelli della maggioranza per riuscire a esaminare il
materiale, ma sostanzialmente abbiamo avuto a disposizione
esclusivamente, per la stragrande maggioranza, materiale che
riguardava la questione delle retribuzioni dei dipendenti della
Casinò S.p.A. Questo ci ha consentito di avere una visione parziale
dei problemi di gestione e ci è parso di capire che si pensa di
risolvere il problema del casinò riducendo lo stipendio ai
dipendenti. Beninteso, siamo convinti che in questo periodo sia
necessaria una riduzione degli stipendi, perché anche il personale
del casinò deve contribuire al risanamento dell'azienda e tener
conto della fase che è complicata, però noi volevamo avere anche la
situazione precisa di tutto il resto della gestione della casa da
gioco. Volevamo vedere, soprattutto noi del Movimento Cinque Stelle
(siamo un po' fissati con questo), volevamo vedere le fatture,
volevamo vedere tutto il progressivo andamento dei lavori che sono
stati effettuati negli anni, i costi che sono stati sostenuti,
perché il principio non è tagliare gli stipendi ai dipendenti della
casa da gioco e poi dire abbiamo fatto il nostro dovere. Per noi
non è questa la soluzione, questa è una parte della soluzione.
Ma allora perché non darci la disponibilità di tutto quello che
ci serve? Noi vogliamo vedere le singole voci, perché per ogni euro
che viene risparmiato dalla parte personale, noi vogliamo che ci
sia un euro che viene risparmiato nel resto della gestione. Io
voglio sapere quanto costano le arance comperate dal Billia, voglio
sapere quanto viene a costare il servizio di pulizia, voglio sapere
tutti gli altri costi, voglio avere il dettaglio di tutti gli altri
costi. Se andiamo a fare un discorso che va a pesare esclusivamente
sul personale, non è un discorso serio, non è un discorso che può
essere affrontato in maniera compiuta.
Ecco allora la fase
task force
, che alla fine di
force
gliene avete data veramente poca! E noi, senza i
documenti e senza una visione completa, non possiamo stare qui a
condividere il disastro del quale la responsabilità politica è in
capo a voi. Non dimentichiamolo, eh, non dimentichiamolo! Noi non
ci prendiamo la responsabilità politica di quello che è stato.
All'interno del casinò non c'è solo un problema di riduzione dei
costi, perché c'è un problema di riduzione dell'ingerenza della
politica all'interno della casa da gioco! Io non ho simpatia per
l'amministratore Frigerio, ma attenzione: non pensiamo che
togliendo Frigerio noi automaticamente risolleviamo le sorti della
casa da gioco; questa è una cosa che non sta né in cielo, né in
terra! È ovvio che l'amministratore attuale non può di certo
fregiarsi di successi e neanche, in base alle ultime dichiarazioni,
di chiaroveggenza, perché le previsioni che erano state fatte sono
state tutte disattese: "ci riprenderemo" e invece le cose vanno
peggio di prima. Ci sarà la fase congiunturale, ci sarà la crisi,
ci sarà tutto quello che volete, però effettivamente non c'è stata
quell'inversione di tendenza che noi volevamo.
Allora qui c'è da intendersi: per quanto ci riguarda noi siamo
disponibili a proseguire un percorso condiviso, ma dobbiamo avere
completamente accesso a tutti gli atti della casa da gioco, con
anche un obbligo di riservatezza supplementare, da parte di chi
sarà inserito nella commissione. Dato che ci sono problemi di
strategie di marketing - queste famose strategie che dovevano
essere adottate - nelle richieste di accesso agli atti che ho
fatto: eh no, noi daremmo alla concorrenza, rendendo pubbliche
certe notizie, un indebito vantaggio. Ma se la concorrenza avesse
saputo delle strategie della casinò, secondo me, più che vantaggio
sarebbe stata sullo stesso piano, quindi non avrebbe di certo avuto
dei vantaggi. Si dia la possibilità di avere la situazione sotto
controllo, con tutti i dati, senza negare l'accesso a nulla, e
allora seriamente si potrà continuare un lavoro, diversamente è una
fase che si conclude purtroppo tristemente, perché avremmo dato -
avreste dato, perché noi ci credevamo - avreste dato l'impressione
dell'ennesimo teatrino per portare avanti una cosa, per fare una
spalmatina di responsabilità, che sono tutte vostre, magari anche
sulla minoranza, e a questo gioco sinceramente non ci stiamo. Se
c'è da lavorare, noi siamo qui, ci diamo anche una scadenza,
lavoriamo sodo, ma io voglio avere i documenti, tutti i documenti
che richiedo, sulla scrivania da esaminare. Voglio poter andare
alla casa da gioco per un periodo, senza ostacolare il lavoro dei
dipendenti, ma voglio poter avere un potere ispettivo, per vedere
che cosa succede all'interno. Allora, a queste condizioni, dopo si
potrà dire "ma anche voi sapevate e non avete fatto nulla". Adesso
noi non sappiamo: abbiamo solo una parte di quello che succede
nella casa da gioco e siamo convinti che nella parte che ci manca
si potrebbero trovare quegli sprechi e quelle spese che si possono
eliminare, che aggiunte, contestualmente in un discorso
complessivo, alla riduzione delle spese del personale, potrebbero
risolvere e riportare almeno in equilibrio il bilancio della casa
da gioco.
Si dà atto che dalle ore 17 riassume la presidenza il
Presidente Marco Viérin.
Viérin M. (Presidente)
- Grazie collega. Chi vuole
intervenire? La parola all'Assessore Perron.
Perron (UV)
- Grazie Signor Presidente.
La risoluzione presentata prevede, ai sensi dell'articolo 21 del
Regolamento interno, la costituzione di una commissione speciale.
La costituzione di commissioni consiliari speciali o di inchiesta è
prevista per fatti o situazioni particolari che riguardano aspetti
specifici dell'Amministrazione. Noi ci siamo ritrovati pienamente
quando, alcuni mesi fa in quest'aula, si è deliberata la
costituzione di una
task force
che rappresenta, a mio modo
di vedere, uno strumento che è già in linea con la necessità e
l'importanza di approfondire la situazione della casa da gioco, e
anche di proporre degli interventi che vadano nella direzione di
cercare di migliorare anche da un punto di vista operativo, non
addentrandosi nella gestione della società stessa. A me pare che
durante gli incontri che abbiamo fatto finora, tutte le
informazioni richieste, anche riguardo ai dettagli e agli ulteriori
approfondimenti, siano state fornite. Ricordo che la task force, a
mio modo di vedere, ha un perimetro più ampio di operatività e di
possibilità di lavoro, rispetto a quanto immaginabile in una
commissione speciale, e garantisce un'ottima rappresentatività
delle forze politiche presenti in Consiglio. Io credo che la task
force sia ancora un'opportunità per affrontare serenamente, in uno
spirito condiviso e in una logica bipartisan, i problemi della casa
da gioco.
Io oggi, collega Ferrero, credo che non sia utile aggiungere un
altro organismo con poteri non dico analoghi, ma forse per certi
aspetti a latere o addirittura inferiori. A me pare - forse ho
inteso male, ma gli altri colleghi sono lì a confermare - che
l'amministratore avesse dato una disponibilità a una chiacchierata
anche personale, a fornire i dati e ad approfondire le richieste.
Collega Ferrero, se questo non è stato sufficiente, torniamoci!
Torniamoci in modo chiaro, però io credo che da questo punto di
vista il ragionamento che si era fatto, quando due mesi fa abbiamo
costituito la task force, debba ancora valere e sia da riprendere.
Mi stupisce - mi permetta il collega Ferrero - anche la
temporalità, perché proprio stamattina abbiamo convenuto che la
task force si vedrà alla fine di questi lavori, per programmare una
prossima riunione, e oggi arriva questo documento.
Il mio invito, collega Ferrero, è di riprendere un lavoro
congiunto all'interno di questo organismo, dove ci sia un confronto
approfondito anche sulle tematiche che lei evidenziava, di
fornitura di dati, tenuto conto della normativa, tenuto conto del
regolamento, tenuto conto anche delle leggi sulla
privacy
che devono tutelare aziende e passaggi di tipo privato. Io ritengo
che oggi il casinò non abbia bisogno di un'ulteriore commissione di
inchiesta. Credo si possa, come task force, sollecitare l'azienda a
fornire tutte le informazioni che i commissari della task force
stessa ritengono opportuno avere per svolgere serenamente il loro
compito e per fare quindi delle proposte che affianchino l'azienda,
secondo quanto stabilito dall'atto costitutivo della task force.
Quindi, collega Ferrero, il mio invito è, superando questo atto con
cui lei invita a ricostituire una commissione, sul quale ci
asterremo, di riprendere in fretta il lavoro all'interno della task
force, di confrontarsi e di recuperare anche in modo approfondito e
puntuale le tematiche che lei porta oggi all'attenzione di questo
Consiglio. Se non è così, noi su questo atto, cioè la costituzione
di una commissione speciale, ci asterremo.
Presidente
- Grazie Assessore. La parola al collega
Cognetta.
Cognetta (M5S)
- Grazie Presidente, grazie Assessore.
La
task force
aveva degli indirizzi e dei principi
iniziali condivisibili. Nel corso dei sui lavori, la task force è
stata usata dalla dirigenza della casa da gioco, spesso e
volentieri, come spauracchio verso i dipendenti e anche come alibi,
rispetto a certe scelte che dovevano essere fatte. C'è stato un
tentativo continuo, pressante, devo dire anche a volte specioso, di
coinvolgimento della task force rispetto a certe decisioni che
dovevano essere prese e su questo noi non siamo mai stati
d'accordo; più di una volta, lei lo sa, ci siamo confrontati su
questa cosa. Siamo stanchi di sentire lavoratori che ad alcune
rimostranze gli viene risposto da parte della dirigenza: devo
ascoltare la task force cosa dice, cosa fa, cosa decide. Perché non
è così! Quindi, questo è un primo punto dolente.
Il secondo è relativo ai dati che sono stati chiesti in più
occasioni, anche direttamente all'amministratore, e non sono stati
consegnati. O meglio, sono stati consegnati in parte, cioè quelli
che facevano comodo per sostenere una certa tesi, invece altri non
sono stati consegnati. Quindi non è vero che c'è questa
disponibilità, perché ne è passato del tempo!
Lei dice giustamente che quando si chiede una commissione di
inchiesta, questa è per aspetti specifici dell'Amministrazione. Le
vorrei ricordare che non più di tre o quattro mesi fa, adesso vado
a memoria, abbiamo dato 60 milioni di euro al casinò e questi sono
già spariti. Non lo dico io, lo afferma l'amministratore Frigerio
sui giornali, quando dice che non ci sono più soldi. Se questo non
è un fatto di cui dobbiamo preoccuparci e discutere in una
commissione speciale, non so qual è! Sono 60 milioni nostri, eh!
Per nostri intendo dell'Amministrazione, che sono spariti.
Facciamoci queste domande ogni tanto.
Lei dice che voi vi asterrete, perché altrimenti la task force e
la commissione d'inchiesta si sovrapporrebbero. Va bene, potremmo
anche togliere la task force e parlare solo di commissione
d'inchiesta, perché forse il problema del casinò, come abbiamo
potuto rilevare, sia attraverso la task force, sia attraverso le
connessioni dirette che abbiamo con i lavoratori, non è più solo
una questione economica, come diceva giustamente il mio collega:
qui è marcio tutto il sistema! Quella roba lì o la risistemiamo da
zero o non andremo da nessuna parte. Vogliamo dichiarare la
bancarotta del casinò? Cosa aspettiamo? Oppure tra un paio di mesi
verrete qui e ci chiederete altri 60 milioni? Perché, se è questa
la vostra intenzione, non so cosa dovremo fare!
Lei dice che noi stamattina siamo usciti con questa cosa, che
non è stata, diciamo, un colpo a freddo (lo traduco in maniera
semplice). In effetti, a volte bisogna anche prendere delle
decisioni e non bisogna sempre rimandare, rimandare, rimandare. Lei
lo interpreta come un colpo a freddo, io lo interpreto come tirare
una riga e prendere una decisione, a un certo punto. Decisione che
va presa, non possiamo più aspettare! Abbiamo una dirigenza che
prende tutti i soldi che prende e vediamo i risultati che dà.
Abbiamo visto che in pochissimi anni il numero di sotto dirigenti,
quadri, come li vogliamo chiamare, è esploso letteralmente, con
premi di risultato e sovra minimi che non stanno né in cielo né in
terra. Nel frattempo, quando magari ci sono i lavoratori del Billia
che rinnovano il contratto, gli tagliamo ancora dei soldi o gli
diamo dei premi ridicoli, perché lì c'è gente che prende un sacco
di soldi, ma c'è anche gente che non arriva a 1100-1200 euro al
mese, eh, non è che ce li dimentichiamo! E mentre succede tutto
questo, il casinò va a fondo. Noi continuiamo a dare soldi e
intanto tagliamo di qua e di là. E intanto aspettiamo e parliamo
nella task force.
Questa è una cosa che lasciamo fare a voi, a questo punto;
capisce Assessore? Noi, giustamente, diciamo che abbiamo provato,
abbiamo discusso, abbiamo dato la disponibilità e fatto tutto
quello che facciamo, perché avrete avuto modo di notare fino a oggi
che, quando c'è da fare qualcosa, noi ci siamo, noi ci mettiamo lì
e lavoriamo: lo avete visto in tante cose. Però poi a un certo
punto sappiamo anche dire basta. Questo è il punto: adesso basta!
Non vi sembra il caso? Dobbiamo ancora sentire o leggere sui
giornali Frigerio che dice "eh, non ci sono più soldi"? Adesso sta
per tagliare dalla paga base tutto ciò che proviene dalla
contrattazione aziendale: vuol dire il secondo livello, vuol dire
dimezzare completamente gli stipendi di un sacco di persone, dalla
sera alla mattina. Ci facciamo problemi per togliere il premio di
risultato a qualcuno e dall'altra parte tagliamo senza problemi. Ma
che razza di politica è? Non so, non volete votarla? Volete
astenervi? E astenetevi! Che problema c'è?
Presidente
- Altri? La parola al collega Bertschy.
Bertschy (UVP)
- Solo per dare un senso al dibattito e
non rischiare che sia un ping-pong tra Assessore e Movimento Cinque
Stelle. Noi abbiamo presentato una risoluzione successiva, anche a
firma dei colleghi del Movimento Cinque Stelle, dove ci riserviamo
di completare il dibattito. Quindi, tutta una serie di cose che
sono state dette, per quello che ci riguarda come gruppo UVP, le
vorremmo nella risoluzione successiva, anche per lasciare ben
chiara la traccia della risoluzione presentata dai colleghi del
Movimento Cinque Stelle.
Presidente
- Grazie collega. Non vedo altre richieste,
quindi passerei alla votazione. I colleghi sono pregati di
votare.
Votazione chiusa.
Esito della votazione:
Presenti: 35
Votanti: 17
Favorevoli: 17
Astenuti: 18 (Baccega, Bianchi, Borrello, Farcoz, Follien,
Fosson, Isabellon, La Torre, Lanièce, Marguerettaz, Marquis,
Péaquin, Perron, Restano, Rini, Rollandin, Testolin, Marco
Viérin)
Il Consiglio non approva.
Prima di procedere all'ultimo punto, dobbiamo fare una riunione
velocissima dei Capigruppo - mi ero già confrontato con gli stessi
in aula - per calendarizzare i lavori del prossimo Consiglio, visto
che il giorno 28 gennaio il Presidente della Regione dev'essere già
a Roma per le votazioni del Presidente della Repubblica. Chiederei,
in due minuti, di fare una riunione della Conferenza dei Capigruppo
per affrontare questo tema. Grazie. I lavori sono sospesi due
minuti.
Si dà atto che la seduta è sospesa dalle ore 17,13 alle ore
17,15.
Viérin M. (Presidente)
- Colleghi riprendiamo i lavori.
La Conferenza dei Capigruppo ha ribadito lo spostamento delle
giornate del prossimo Consiglio regionale che, anziché tenersi il
28 e il 29, si terranno martedì 27 e mercoledì 28 gennaio, per
permettere la partecipazione del nostro rappresentante, che è il
Presidente della Regione, alle votazioni del Presidente della
Repubblica. Informo altresì che, come avevamo concordato nella
riunione dei Capigruppo di ieri, ci sarà una riunione preventiva
del Presidente della Regione con i Parlamentari e i Capigruppo
probabilmente lunedì 26, però sarà il Presidente a comunicarcelo,
anche rispetto alle disponibilità dei Parlamentari.
Passiamo al punto 27.04.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK