Consiglio Regionale della Valle d'Aosta - Oggetto del Consiglio n. 2947 del 8 luglio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2947 del 8 luglio 1987 - Resoconto
OGGETTO N. 2947/VIII - REALIZZAZIONE DEL TERMINAL BUS NEL
PARCHEGGIO PLURIPIANO DI VIA CARREL. - (Interpellanza)
PRESIDENTE:
Do lettura dell'interpellanza in oggetto,
presentata dai Consiglieri Torrione, Pascale e Breuvé:
INTERPELLANZA
Con nota in data 21 aprile 1987 l'Assessore al Turismo,
Urbanistica e Beni Culturali, Angelo Lanièce, ha notificato al
Sindaco di Aosta le decisioni della Sovraintendenza regionale ai
Beni Culturali in merito ai lavori di costruzione del parcheggio
pluripiano con stazione terminal autobus sito in Via Carrel,
secondo le nuove soluzioni progettuali prospettate dall'architetto
Gianni De Bernardi.
Le valutazioni e le conseguenti limitazioni poste dalla
citata Sovraintendenza unitamente a quelle già prospettate dal
Comune di Aosta in sede di riconoscimento dell'interesse di
pubblica utilità della realizzazione del terminal bus, fanno
sorgere il legittimo dubbio sulla opportunità o meno di porre mano
ad un progetto del genere, stante appunto le condizioni riduttive
che dovrebbero essere poste in essere in fase costruttiva,
condizioni che tendono a snaturare e a mortificare l'assetto
complessivo del progetto stesso.
Oltre a ciò, l'intera vicenda ha ormai assunto un andamento
talmente contraddittorio sia negli atteggiamenti della Regione che
in quelli del Comune di Aosta da suggerire l'opportunità di una
pausa di riflessione che serva anche ad individuare soluzioni
alternative più praticabili e più rispettose dell'area archeologia
interessata.
Tutto ciò premesso i sottoscritti Consiglieri
regionali
INTERPELLANO
gli Assessori competenti per conoscere:
a)
quali sono gli intendimenti della Giunta regionale
in merito alla realizzazione del terminal bus di Via Carrel dopo la
presa di posizione della Sovraintendenza ai Beni Culturali in
merito al progetto presentato dall'architetto Gianni De
Bernardi;
b)
se si intende comunque dare corso alla costruzione
di tale struttura con le limitazioni imposte sia dal Comune di
Aosta sia dalla citata Sovraintendenza;
c)
se in accordo con il Comune aostano non è il caso
di esperire un serio tentativo per individuare una diversa
localizzazione del terminal bus, aprendo una trattativa con il
competente Ministero dei Trasporti tendente a reperire un'idonea
area all'interno del complesso ferroviario aostano.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Non è la prima volta che il Gruppo
socialista solleva il problema del parcheggio di via Carrel, che ha
avuto una storia estremamente travagliata. L'intera vicenda
dimostra, tutto sommato, come la scelta di localizzare in
quell'area un parcheggio e l'emergente stazione di terminal per gli
autobus sia stata molto discutibile e, alla luce dei fatti, posso
dire di avere parzialmente ragione.
Da quando, infatti, si è pensato di utilizzare l'ex area
Rizzardi a parcheggio, gli atteggiamenti dell'amministrazione
comunale di Aosta, nonostante che noi Socialisti partecipiamo a
pieno titolo alla maggioranza che regge le sorti di quel Comune,
sono stati contraddittori. In un primo momento è stata negata la
possibilità del parcheggio, poi è stata consentita la costruzione
del parcheggio con la sottostante stazione per gli autobus ed
infine si è ritornati sulla decisione già presa, optando per una
soluzione emergente, ma dimenticandosi di essere in un'area
archeologica di assoluto pregio.
Siamo riusciti così, primi in Europa, ad effettuare uno scavo ad
1,5 metri dalla cinta muraria romana! Ma ci è andata bene, perché
non è caduta neanche una pietra: ulteriore dimostrazione, a 2000
anni di distanza, dell'abilità edificatoria dei romani!
Io continuo a manifestare la mia perplessità e so che
l'Amministrazione regionale ha tentato anche una mediazione, perché
quando ha visto che i pullman non potevano andare sotto terra, ha
chiesto ad un professionista di studiare le possibilità per erigere
una stazione emergente. Ho già espresso, sia in questa sede sia
sulla stampa del mio Partito, varie perplessità su quest'ultima
scelta e scopro, ora, che le mie perplessità sono condivise,
seppure parzialmente, sia dall'Amministrazione comunale, che ha
adottato una delibera molto sibillina, sia dall'Amministrazione
regionale, la quale, attraverso la Sovraintendenza ha praticamente
mutilato quel progetto che, nella sua globalità, forse poteva avere
anche una certa validità.
Intestardirsi sulle cose per poi cercare delle mediazioni, a mio
parere, significa realizzare degli aborti. Il Comune di Aosta,
infatti, con una sua deliberazione consiliare del 27/5/1987,
riconosce l'interesse pubblico e la pubblica utilità del
terminal-bus e delle varianti del parcheggio, secondo il progetto
redatto dall'architetto Gianni De Bernardi, a condizione:
1°) di ravvisare l'opportunità di soprassedere temporaneamente
alla realizzazione del sottopasso pedonale collegante il parcheggio
con la stazione ferroviaria;
2°) di ritenere provvisoria, e da definire durante l'esecuzione
dei lavori, la tipologia della pensilina a copertura dei percorsi
pedonali...".
Al progetto redatto dall'architetto De Bernardi è da riconoscere
il merito di aver creato una struttura che si caratterizza anche
attraverso la realizzazione delle pensiline.
Le altre condizioni riduttive poste dall'Amministrazione
comunale di Aosta recitano:
3°) di verificare la possibilità di ammorbidire i raccordi
stradali su via Carrel;
4°) di intervenire presso le Ferrovie dello Stato per acquisire
la disponibilità della porzione del mappale necessario alla
realizzazione della sezione stradale in corrispondenza dell'imbocco
di via Carrel".
Queste sono le considerazioni, giuste sotto certi aspetti, che
fa il Comune di Aosta in merito al progetto.
Veniamo ora a quanto di competenza della Regione, chiamando in
causa l'Assessore regionale al Turismo, Urbanistica e Beni
Culturali, Lanièce e, soprattutto, la Sovraintendenza regionale ai
Beni Culturali ed Ambientali. Con una lettera datata 21 aprile
1987, quest'ultima dice:
Per quanto di competenza, questa Sovrintendenza, vista la nuova
soluzione presentata, manifesta dei forti dubbi sulla pensilina
continua, proposta a protezione dei percorsi pedonali, come già
comunicato nella precedente corrispondenza intercorsa e nei
colloqui avuti anche con il progettista.
Per poter esattamente valutare l'impatto visivo della pensilina
si propone di sistemare una campata, che potrebbe essere
provvisoriamente installata immediatamente a ponente del manufatto
destinato a biglietteria-sala d'attesa..." e così continua il
tenore di questa lettera.
Concludo, perché voglio sentire le risposte degli amministratori
competenti, però chiedo se non sia possibile studiare un'altra
soluzione. Il parcheggio è ormai costruito e ciò sta bene, anche se
a mio avviso trattasi di un parcheggio molto discutibile, perché è
più un deposito di pilastri che non un parcheggio vero e proprio,
forse per ragioni costruttive nel merito delle quali io non entro;
dico solo che la costruzione, appena vista, mi ha suscitato qualche
perplessità come parcheggio sotterraneo, anche perché ne avevo
visitato uno analogo a Ginevra che, però, aveva delle
caratteristiche costruttive sostanzialmente diverse. Ciò dipende,
probabilmente, dal tipo di progetto e non intendo muovere alcuna
accusa alla Giunta.
Chiedo, pertanto, se non sia possibile riflettere ancora un po',
prima di realizzare questo terminal-bus. Mettiamo in funzione il
parcheggio e poi vediamo che soluzione trovare. Altri sei o sette
mesi d'attesa non significano affatto che si intende rinviare la
soluzione definitiva del problema, anche perché io credo che ci sia
una soluzione temporanea, come sostengo da anni, e, visto che la
provvisorietà è ormai diventata un dato di fatto anche in
riferimento al progetto dell'architetto De Bernardi, tale soluzione
provvisoria può essere trovata collocando la stazione degli autobus
in piazza Mazzini, davanti allo stadio. Si potrà, così, tornare a
riaffrontare questo problema con più calma.
Come io sostengo nell'ultima parte della mia interpellanza, e
come dice anche qualche amministratore del Comune di Aosta, è
possibile ricercare una soluzione anche nell'ambito del complesso
ferroviario aostano, a condizione che si instauri un diverso
rapporto con il competente Ministero dei Trasporti.
Anziché realizzare un progetto che, con le limitazioni suggerite
dal Comune di Aosta e dall'Amministrazione regionale attraverso gli
uffici della Sovraintendenza, vedrebbe compromessa in modo
definitivo la sua validità, io chiedo se non sia possibile
riavviare una trattativa con il Comune di Aosta e con il Ministero
dei Trasporti per individuare una nuova area sulla quale far
sorgere la stazione degli autobus di Aosta. Grazie.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Non è la prima volta che affrontiamo,
specie con il Consigliere Torrione, il tema del parcheggio
pluripiano di via Carrel.
TORRIONE
(fuori microfono): Lei mi perdonerà!
FOSSON (D.C.):
È giusto che se ne parli!
Il Consigliere Torrione ha rifatto la storia della dislocazione
del parcheggio in quel punto della città ed ha rammentato anche
tutta un'altra serie di fatti. Io mi fermerò alle sue valutazioni
conclusive, non perché non ritenga valido quanto egli ha detto
prima, ma perché mi pare che l'argomento sia già stato affrontato,
discusso e, dal nostro punto di vista, risolto in discussioni
precedenti.
Concordiamo con il Consigliere Torrione nel dire che, poiché il
parcheggio ormai esiste, cerchiamo di farlo funzionare come tale.
Non credo certo che possa essere definito "deposito di pilastri",
anche se tale impressione è il risultato di una scelta progettuale
che, probabilmente, ha consentito una riduzione dei costi; in ogni
caso trattasi di un parcheggio funzionale rispetto alla superficie
che copre.
La Giunta insiste nella volontà di posizionare sulla copertura
del parcheggio un terminal per gli autobus, così come previsto
dall'architetto De Bernardi. Sottolineo due volte, però, che
trattasi di un terminal provvisorio, proprio perché restano aperte
le soluzioni definitive, che sono ancora da trovare, concordandole
naturalmente con il Comune di Aosta e con gli organi preposti alla
vigilanza sui trasporti.
Resta anche aperta la soluzione sull'area delle Ferrovie dello
Stato che, però, com'è noto al Consigliere Torrione, nonché al
Sindaco ed al Comune di Aosta, deve essere risolta con l'Ente
Ferrovie dello Stato che, al momento, non ci ha ancora risposto.
Questa sarebbe la soluzione ottimale, però occorrerebbe avere la
disponibilità dell'area.
L'ipotesi di piazza Mazzini sarà sicuramente valutata, anche se
presenta dei problemi rispetto ai flussi di traffico di quei
cittadini che, usando mezzi pubblici, si trovano in posizione più
decentrata rispetto al centro della città e quindi alle zone che
devono raggiungere per le più svariate ragioni.
Questa è la risposta che sintetizza la volontà della Giunta. Io
penso che il Consigliere Torrione non si riterrà soddisfatto
appieno, ma tant'è: una scelta andava fatta e noi riteniamo di
poter confermare la scelta che abbiamo fatto, pur riconfermando la
provvisorietà del terminal per autobus sulla copertura del
parcheggio di via Carrel.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
L'Assessore Fosson avrà senz'altro
letto nel mio pensiero: infatti, io non sono affatto soddisfatto di
questa risposta. Si tratta di una soluzione compromissoria che,
addirittura, va contro gli interessi della stessa pubblica
amministrazione. Come si può risolvere il problema, realizzando un
terminal provvisorio per autobus, che, come sostiene piuttosto
ottimisticamente l'Assessore, costerà circa 3 miliardi? Io sono
meno ottimista, anche perché oggi dobbiamo esaminare appunto
qualche "lavoretto" che è stato oggetto di perizie suppletive.
In questa specie di battaglia personale, che forse io ho
sbagliato ad impostare su queste basi, ho l'impressione di trovarmi
di fronte ad un atteggiamento assolutamente contraddittorio. Il
Comune, infatti, non è soddisfatto di questa soluzione ed ha,
addirittura, tradotto la sua insoddisfazione nel testo di una
delibera. La Regione, pur non ritenendo ottimale tale soluzione,
intende realizzarla ugualmente. Perché non proviamo a ragionare in
termini diversi?
Io dico all'Assessore ai Lavori Pubblici che una soluzione
provvisoria, con costi assolutamente irrisori, può essere
realizzata domani mattina stessa in piazza Mazzini, innalzandovi un
semplice prefabbricato e consentendo, così, agli autobus di far
salire e scendere la gente; non c'è bisogno d'altro ed un
prefabbricato costa solo un centinaio di milioni! Nell'interesse
dello stesso progettista, credo di poter suggerire di evitare di
intestardirci nel realizzare solo una parte del progetto presentato
anche perché non possiamo realizzarne di più: sia il Comune sia la
Sovraintendenza, infatti, hanno posto dei vincoli. Perché, allora,
vogliamo intestardirci nel realizzare un progetto monco?
Io avevo chiesto di esaminare questo problema, in seno alla
competente Commissione consiliare, con il progettista, anche perché
tutto sommato io credo che non convenga neppure a lui veder
sezionare e ritagliare il progetto, che può avere una certa
validità solo se visto nella sua globalità. Conviene tutto ciò? Io
credo che, invece, convenga di più pensare ad una soluzione
provvisoria di tipo diverso, anche perché se quell'area dopo la
realizzazione del parcheggio venisse attrezzata a verde, si
presenterebbe come un biglietto da visita sostanzialmente ben
diverso da come si potrebbe presentare con una struttura emergente.
Approfittando di qualche altro argomento in discussione in questa
stessa seduta, io mi riservo di presentare un ordine del giorno,
per chiedere almeno un impegno da parte della Giunta, finalizzato
ad evitare che si insista in una soluzione che non è affatto
praticabile e che non è vista di buon occhio da nessuno, né dal
Comune di Aosta né dalla Regione. Se bisogna fare una struttura
provvisoria, realizziamola altrove, così avremo modo di pensare più
attentamente ad una soluzione definitiva del problema della
stazione degli autobus di Aosta. Non dimentichiamo che i soldi
hanno sempre una loro validità, anche se sono di Pantalone!
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK