Consiglio Regionale della Valle d'Aosta - Oggetto del Consiglio n. 2996 del 7 novembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2996 del 7 novembre 2017 - Resoconto
OGGETTO N. 2996/XIV - Interpellanza: "Situazione del
pagamento degli indennizzi relativi al "verde agricolo" previsti
dal nuovo PSR".
Rosset (Presidente) -
Punto n. 21 all'ordine del giorno.
Per l'illustrazione, ha chiesto la parola il collega Gerandin, ne
ha facoltà.
Gerandin (GM) -
Parlo di un argomento che più volte, anzi
tantissime volte, è stato trattato in quest'aula. Ne parlo con un
Assessore, che sicuramente è molto competente e informato in
materia. Quanto viene esternato nelle premesse di questa
interpellanza vuole evidenziare la difficile annualità 2017, e
potrei dire altrettanto del 2016, perché parliamo anche di
annualità 2016: non sono stati anni facili per la zootecnia
valdostana, penso che sia una cosa più che conosciuta e
risaputa.
In questa interpellanza si vuole fare un po' il punto della
situazione, perché se alcune domande vengono poste a me, immagino
che a maggior ragione vengano poste a lei, Assessore, in quanto
Assessore competente in materia e a conoscenza di quelle
difficoltà, che hanno caratterizzato purtroppo noi nelle annualità
dal 2015 al 2017.
Nelle premesse io dico che è quanto mai opportuna questa
possibilità, messa in campo dalla Regione, di richiedere gli
anticipi per le annualità 2015 e 2016. Ma, come ben sa, per questa
iniziativa legata alle due annualità, hanno fatto richiesta per, se
non sbaglio, un ammontare di 7,5 milioni, più o meno. Sicuramente
lei è a conoscenza del fatto che queste cifre derivano da una serie
di motivi, nel senso che qualcuno ha ritenuto - proprio perché è un
po' nella mentalità valdostana -  non andare a richiedere
anticipi; qualcun altro, quando è uscita la norma, nostro malgrado,
si era fatto dare anticipi da parte delle banche.
Pertanto, viene richiesto comunemente di capire quanto e
soprattutto in che termini si potrà entrare in un regime di
regolare erogazione di quanto spettante e di quanto dovuto. Le
domande sono per fare il punto della situazione:
qual è la reale
situazione in merito ai pagamenti degli indennizzi relativi alle
misure a superficie 2015, 2016, 2017 del PSR?; quali importi per
annualità sono dovuti?; quanto e quando è stato erogato sino oggi
per l'annualità da AGEA?; quali rassicurazioni si possono dare alle
aziende agricole valdostane del settore sulla tempistica
dell'erogazione di quanto loro dovuto?
.
Questo perché al momento, almeno da quanto ci risulta, sono
state pagate le misure relative ai premi sugli animali - il
benessere animale, le razze in via d'estinzione - mentre per le
misure a superficie risultano pagate poche posizioni.
Pertanto, l'obiettivo è fare un po' il punto della situazione,
soprattutto capire quali azioni sono state poste in essere e quali
si abbia intenzione di mettere in campo.
Anche perché noi in quest'aula - oserei dire per anni - abbiamo
sentito dire che le cose si stavano lentamente mettendo a posto e
che le problematiche - vale a dire il rimpallo di responsabilità
tra Regione Valle d'Aosta, AREA VdA da una parte e AGEA dall'altra
- erano in fase di definizione.
L'ultima domanda è riferita al fatto se siano stati risolti, e
in che termini, gli aspetti informatici - che a nostro sentire
avevano creato non pochi problemi - legati al caricamento dati da
parte del SIN, tenuto conto - non si sa bene se è vero o no, se è
notizia reale o meno - che pare che questo SIN avesse una sorta di
esclusività con AGEA e che sia in dubbio il futuro della
collaborazione.
Pertanto era nostra volontà di capire se c'erano delle novità
che potessero tranquillizzare il mondo degli agricoltori, perché io
penso che sia palpabile, palese, la grande sofferenza esternata a
più riprese dalle organizzazioni che li rappresentano, ma
soprattutto dai singoli agricoltori, che veramente non ne possono
più. Grazie.
Presidente -
Per la risposta, ha chiesto la parola
l'assessore Nogara, ne ha facoltà.
Nogara (UVP) -
Ringrazio il consigliere Gerandin per
avermi dato la possibilità di esporre in aula questo tema così
importante dell'Assessorato dell'agricoltura, per il quale, con la
massima priorità, stiamo lavorando per risolvere problematiche sul
ritardo dei pagamenti. Rispetto alle molteplici domande contenute
nell'interpellanza, data la correlazione tra queste, risponderò in
modo collettivo. Consigliere Gerandin, per esempio nella prima
domanda ci sono cinque o sei quesiti, io cercherò di articolare un
discorso in generale, se poi avrà dei dubbi, sono a disposizione
per spiegarne i dettagli.
Questo argomento, per quanto mi riguarda e anche in riferimento
a chi mi ha preceduto, è al centro dell'agenda politica, infatti si
è provveduto subito a riorganizzare le strutture dell'Assessorato e
ripreso a dialogare con AGEA, con l'obiettivo di recuperare il
ritardo dei pagamenti. La situazione dei pagamenti per le misure a
superficie del PSR 2014/2020, relativamente all'annualità 2015, è
la seguente: per la misura 10 (agroambientali) sono stati pagati
1,416 milioni a 830 aziende, per un totale del 30 percento; per la
misura 13 (indennità compensativa) 5,057 milioni di euro a 1.389
aziende, per un totale del 70 percento; per la misura 14 (benessere
animale) 1,042 milioni di euro a 402 aziende, per un totale del 78
percento.
Per capire questi dati, è bene fare qualche passo indietro.
Credo sia noto a tutti il ritardo che AGEA ha accumulato sia nello
sviluppare i programmi gestionali che nel definire i controlli. È,
inoltre, un dato di fatto che tutti i controlli del PSR devono
essere svolti da AGEA, utilizzando esclusivamente le banche dati
ufficiali. Ne consegue che, tenendo conto di queste due variabili,
avremmo dovuto a suo tempo predisporre delle misure più semplici,
definendo un premio base facilmente informatizzabile e delle misure
integrative rispetto a questo premio.
Ritornando alle domande poste, comunico che, a partire dal mese
di marzo, all'interno dell'Assessorato sono state identificate
delle figure che hanno ripreso i contatti con le strutture di AGEA
e, grazie alla collaborazione fornita dal Direttore Pagliardini, ci
è stato possibile comprendere le motivazioni dei mancati pagamenti
per molte aziende. Si tratta di problemi di configurazione dei
controlli, che AGEA deve eseguire, e di problemi di sviluppo
dell'applicativo gestionale. È importante far presente che noi
siamo stati i primi, tra le Regioni, a segnalare malfunzionamenti
delle procedure, definendo con precisione i contorni e, per alcuni
casi, indicando le possibili soluzioni. Parallelamente a
quest'attività - consapevoli delle difficoltà che sta incontrando
il settore agricolo, ed in particolare quello zootecnico - abbiamo
ridefinito la questione dell'anticipo regionale, permettendo così
agli agricoltori che ne hanno avuto la necessità di vedersi
riconoscere un anticipo senza costi, in attesa della definizione
delle pratiche AGEA. Un anticipo che ha permesso di erogare la
cifra - come lei aveva già accennato - di 7,66 milioni di euro per
le due annualità 2015 e 2016 e che vede una restituzione, stabilita
solo al momento in cui saranno erogati i premi da AGEA, comunque
valida fino al 31 giugno 2018.
In questi giorni stiamo aspettando lo sblocco di numerose
anomalie dei programmi che stanno impedendo l'elaborazione di molte
domande e, nella misura in cui queste anomalie - che non dipendono
dagli agricoltori, questo voglio che sia chiaro - saranno risolte,
sarà possibile per noi portarle in pagamento. È di queste ultime
settimane, infatti, l'invio di un elenco di liquidazione della
misura 13 a 59 aziende, sempre per il 2015, per circa 600 mila
euro. In questi giorni, sempre per la misura 13 del 2015, è stato
definito da AGEA un elenco di quarantasette beneficiari, per circa
50 mila euro, mentre gli uffici regionali stanno autorizzando in
giornata un elenco di trentasette beneficiari per circa 198 mila
euro.
Circa mezz'ora fa, è stato comunicato da AGEA ai nostri uffici
che nella giornata di oggi è stata risolta un'anomalia, fatto che
permetterà di sbloccare un numero importante di fascicoli
aziendali. È chiaro che non ci accontentiamo di piccoli elenchi di
liquidazione. Infatti dall'incontro del Presidente della Regione
della scorsa settimana con il dottor Pagliardini, è emerso
l'impegno di AGEA - confermato dai loro tecnici che quotidianamente
si interfacciano con i nostri funzionari - di risolvere gran parte
delle problematiche che impediscono la definizione dei pagamenti
dell'annualità 2015 entro metà novembre. È inoltre evidente che,
una volta sistemati gli applicativi gestionali per il 2015, AGEA
potrà predisporre i pagamenti per il 2016, che sono già stati, tra
l'altro, programmati per metà/fine novembre. Queste azioni ci
permettono - ma voglio essere prudente, perché, come ha ricordato
lei, in quest'aula troppe volte sono state annunciate date che poi
non sono state rispettate - d'ipotizzare il pagamento dell'acconto
2017 entro fine dicembre.
Il messaggio che voglio dare a quest'aula, e in generale a tutto
il comparto agricolo, è che c'è il massimo impegno da parte nostra
- così com'è stato assicurato da chi mi ha preceduto, e da parte
dei funzionari che seguono la problematica -  per definire
quanto prima la situazione dei ritardi dei pagamenti, e siamo
assolutamente consapevoli della criticità di questo momento e dei
sacrifici che stanno facendo i nostri agricoltori per continuare
un'attività fondamentale per il futuro della nostra regione.
Inoltre, le assicuro che stiamo collaborando attivamente con tutti
i soggetti coinvolti nella gestione del PSR: dall'ARER ai CAA, con
i quali abbiamo permanentemente attività di confronto, tant'è vero
che ero al corrente che il consigliere Gerandin aveva chiesto
informazioni su questo importante tema.
Le comunico, infine, così come a tutti i Consiglieri di
quest'aula, che qualora vogliate accertarvi di ciò che ho appena
dichiarato, i nostri uffici dell'Assessorato sono aperti e
disponibili a mostrarvi le attività svolte e le problematiche
riscontrate.
Presidente -
Per la replica, ha chiesto la parola il
consigliere Gerandin, ne ha facoltà.
Gerandin (GM) -
Grazie Assessore. Io non ho mai avuto
dubbi che una problematica così importante non potesse non essere
al centro della politica agenda politica dell'Assessorato
dell'agricoltura. Se non fosse al centro dell'agenda politica
dell'Assessorato dell'agricoltura, avremmo potuto tranquillamente
cancellare un altro Assessorato. Se togliessimo questo, penso che
avremmo una struttura, un Assessorato assolutamente inutile per la
Valle d'Aosta.
Detto questo, io non ho dubbi: quando ho letto, e quando
qualcuno nel settore agricolo ha posto delle domande, mi sono
informato. Come ho richiesto dei 116 alla struttura
dell'Assessorato, ho richiesto anche informazioni ai CAA, perché mi
pare sia del tutto legittimo sentire entrambe le parti per cui, se
non me l'avesse chiesto, le avrei detto io che avevo domandato
informazioni anche ai CAA.
Detto questo, voglio arrivare alla sintesi di questo problema.
Lei mi ha parlato esclusivamente dell'annualità 2015. Presumo che
sul 2016 siamo in assoluto alto mare - e speriamo di chiudere, come
lei ha detto - ma, in questo momento, di quei soldi che gli
agricoltori hanno in tasca, ci sono le percentuali di cui lei ci ha
detto, riferite al 2015. Questa è la realtà con cui devono
confrontarsi gli agricoltori valdostani. Poi se è conseguente, ben
vengano le conseguenze. Però io voglio dire una cosa, al di là di
quello che lei ha detto. La politica tante volte ha annunciato
date, scadenze: "è tutto a posto, abbiamo sistemato, abbiamo
corretto"; io sono felice di una cosa, Assessore, che questa volta
a Roma, il 26 ottobre, ci sia andata AGEA a parlare con il
Direttore Pagliardini. AREA, scusate. AREA VdA. A noi risulta che
ha avuto un incontro con i vertici e, a differenza a volte della
politica, chi è direttamente interessato, in questo caso AREA che
rappresenta gli agricoltori valdostani, non ha fatto grandi
proclami, non ha detto "ci hanno garantito delle date o che", ma è
tornata con una convinzione e ha riferito che: "le problematiche ci
sono, stiamo cercando di correggere, ci hanno dato buone speranze
che i pagamenti - come ha detto, Assessore - avvengano entro fine
anno, in riferimento all'annualità 2015. Ma ci hanno anche detto
che - come lei ha accennato in parte - c'è tutta una serie di
complicazioni legate alla lentezza della creazione del
software
, complicata a dismisura dalle Regioni,
principalmente dalla Valle d'Aosta che ci ha messo molto del suo a
complicare queste regole; ci sono state tante modifiche -
effettuate tra una programmazione e quella successiva o, peggio
ancora, all'interno della stessa programmazione - che non hanno
facilitato la cosa".
Mi pare che la conclusione sia un po' quella che è stata detta,
tenuto conto che stiamo parlando delle annualità del periodo
2014-2020, in corso da oltre due anni e mezzo, la raccomandazione
fatta dai vertici AGEA, se non erro dal presidente, era:
"attenzione, visto che si comincia a lavorare sull'annualità 2020 e
successive, sarebbe bene fare attenzione a non creare le stesse
attuali problematiche. Perché se voi non risolvete queste
problematiche ve le porterete nel futuro."
Io dico: meno male! E sono molto felice che, una volta tanto,
siano stati gli agricoltori a prender l'iniziativa di non fidarsi
troppo della politica e dei suoi annunci e che si siano mossi e
siano andati a Roma a parlare. È un grande segnale del risveglio di
quella classe, di quelle categorie che la politica a volte non
rappresenta molto, perché - parlo degli agricoltori, ma potremmo
parlare di tutti - l'ho già detto e lo ripeto: dei
selfie
,
delle conferenze stampa, delle foto pubblicate, se ne fanno
veramente poco, perché non risolvono i problemi di cassa.
Presidente -
Ha chiesto la parola il Presidente della
Regione, ne ha facoltà.
Viérin (UVP) -
Solo per mozione d'ordine per il dibattito
consiliare. Credo ci sia stato un equivoco. Il collega Gerandin ha
parlato di AREA; gli agricoltori valdostani sono codificati in
un'associazione che si chiama AREV. Tanto perché visto che i
selfie
e la televisione... Affinché non ci si confonda noi
politici, perché se già noi politici ci confondiamo fra AREA, AGEA
e AREV, diventa poi difficile che fuori da qui ci capiscano. Quindi
a onor del vero, per il dibattito consiliare, chiediamo che sia
messo a verbale che l'associazione degli allevatori è AREV.
Peraltro, ho avuto occasione di parlare con il direttore
Pagliardini e la questione delle associazioni è giustamente stata
rilevata. Ricordiamo che anche i CAA sono delle associazioni e
quindi l'Amministrazione i rapporti con le associazioni li tiene,
però diamo i nomi giusti alle categorie, altrimenti diventa poi
difficile capire che cosa si vuole dire.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Solo per confermare, è stato un abbaglio,
non si tratta di AREA, è corretto, si tratta di AREV, che
rappresenta la categoria degli agricoltori valdostani e che si è
recata in delegazione a Roma. Chiedo scusa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK