Consiglio Regionale della Valle d'Aosta - Oggetto del Consiglio n. 3457 del 8 aprile 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3457 del 8 aprile 2008 - Resoconto
OGGETTO N. 3457/XII - Proposta di legge: "Disposizioni in
materia di telelavoro". (Approvazione di un ordine del
giorno)
Articolo 1
(Finalità ed oggetto)
1. La Regione, con la presente legge, nel quadro delle
strategie e degli indirizzi normativi dell'Unione europea,
promuove, ai sensi dell'articolo 4, comma 4, della legge 16 giugno
1998, n. 191 (Modifiche ed integrazioni alle leggi 15 marzo 1997,
n. 59, e 15 maggio 1997, n. 127, nonché norme in materia di
formazione del personale dipendente e di lavoro a distanza nelle
pubbliche amministrazioni. Disposizioni in materia di edilizia
scolastica), il lavoro a distanza, di seguito denominato
telelavoro, nell'ambito degli enti del comparto unico del pubblico
impiego della Valle d'Aosta, di cui all'articolo 1, comma 1, della
legge regionale 23 ottobre 1995, n. 45 (Riforma dell'organizzazione
dell'Amministrazione regionale della Valle d'Aosta e revisione
della disciplina del personale).
2. Con la promozione del telelavoro la Regione persegue i
seguenti obiettivi strategici:
a) razionalizzazione dell'organizzazione del lavoro e
realizzazione di economie di gestione attraverso l'impiego
flessibile delle risorse umane;
b) conciliazione del lavoro con la famiglia e la vita
privata;
c) lotta allo spopolamento delle località decentrate;
d) decongestionamento dei poli urbani;
e) riduzione dei costi, pubblici e privati, di
trasporto.
Articolo 2
(Definizione e modalità di svolgimento del
telelavoro)
1. Per telelavoro si intende la prestazione di lavoro
effettuata dal dipendente in un luogo ritenuto idoneo dal datore di
lavoro, collocato al di fuori della sede di servizio, in cui la
prestazione sia tecnicamente possibile utilizzando le tecnologie
informatiche che consentono il collegamento del dipendente stesso
con l'ente di appartenenza e sotto la direzione del relativo
dirigente.
2. Il telelavoro può svolgersi con le seguenti
modalità:
a) domiciliare, se svolto nell'abitazione del dipendente
stesso;
b) telecentrale, se svolto in una sede periferica gestita con
altre istituzioni;
c) convenzionato, se svolto presso la sede di un ente diverso
da quello di appartenenza.
3. Le attività che possono essere svolte con modalità di
telelavoro devono:
a) essere informatizzabili;
b) prevedere un livello di collaborazione ed interazione con
altri dipendenti compatibile con la modalità del
telelavoro;
c) essere programmabili;
d) non prevedere interazioni con il pubblico.
Articolo 3
(Disciplina del telelavoro)
1. La contrattazione collettiva adegua la disciplina
economica e normativa del rapporto di lavoro alle specifiche
modalità di svolgimento del telelavoro, garantendo in ogni caso ai
lavoratori un trattamento equivalente a quello dei dipendenti
impiegati nella sede di lavoro, con particolare riguardo alla
tutela della sicurezza e della salute durante il lavoro.
2. La contrattazione collettiva definisce altresì, nel caso
di telelavoro domiciliare, le modalità per l'accesso al domicilio
del dipendente per l'effettuazione degli interventi di competenza
del datore di lavoro.
3. L'assegnazione al telelavoro è possibile solo in presenza
di un assenso espresso da parte del dipendente.
4. Il lavoratore addetto al telelavoro conserva in ogni caso
la situazione giuridico-economica di cui godeva al momento
dell'espressione dell'assenso di cui al comma 3.
5. È demandata alla contrattazione collettiva la definizione
e la ponderazione dei criteri per l'accesso al telelavoro da parte
dei dipendenti interessati. In ogni caso, la contrattazione deve
tener conto delle seguenti situazioni:
a) distanza dalla sede di lavoro;
b) esigenze legate alla conciliazione del lavoro con la
famiglia e la vita privata ed alla cura e all'assistenza di
familiari;
c) grave disagio personale, inclusa la malattia, e
particolari condizioni psico-fisiche durevoli nei quali incorra il
dipendente.
6. Gli enti di cui all'articolo 1, comma 1, provvedono, sulla
base dei criteri di cui al comma 5, all'approvazione delle
graduatorie, ove necessarie, e alla relativa assegnazione dei
posti.
Articolo 4
(Postazione di telelavoro)
1. Per postazione di telelavoro si intende l'attrezzatura
informatica e telefonica necessaria allo svolgimento dell'attività
lavorativa, con i relativi arredi, fornita ed installata dall'ente
datore di lavoro, che ne garantisce la manutenzione.
2. Nel caso di telelavoro convenzionato, le postazioni di
telelavoro sono collocate presso spazi idonei concessi in comodato
gratuito dagli enti del comparto, attraverso una convenzione che ne
regola le modalità di utilizzo.
Articolo 5
(Formazione)
1. Ai dipendenti interessati è garantita l'opportuna
formazione finalizzata a rendere possibile la prestazione del
telelavoro. A tal fine, gli enti di cui all'articolo 1, comma 1,
predispongono un apposito progetto di formazione volto
all'acquisizione di nozioni relative alle tecnologie
dell'informatizzazione, alla comunicazione e in materia di
sicurezza sul lavoro.
Articolo 6
(Attuazione del telelavoro)
1. L'attuazione del telelavoro avviene sulla base di appositi
progetti, elaborati dagli enti di cui all'articolo 1, comma 1, con
il supporto del Comitato di cui all'articolo 8, che individuano le
specifiche mansioni telelavorabili, verificano la fattibilità
logistico-strumentale, individuano il percorso formativo necessario
e definiscono i criteri, orientati ai risultati, di verifica della
prestazione di telelavoro.
Articolo 7
(Periodo di sperimentazione)
1. Le attività di telelavoro sono promosse in via
sperimentale per un periodo di tre anni dalla data di entrata in
vigore della presente legge.
2. Le modalità della sperimentazione sono definite nel
rispetto del sistema di relazioni sindacali.
3. Durante il periodo di sperimentazione il Comitato per il
telelavoro, di cui all'articolo 8, è incaricato di monitorare i
risultati della sperimentazione al fine di valutare il passaggio
dal regime di sperimentazione a quello definitivo.
4. Alla conclusione della contrattazione collettiva, gli enti
di cui all'articolo 1, comma 1, provvedono con idonei mezzi a
diffondere la conoscenza dell'istituto del telelavoro tra i loro
dipendenti.
Articolo 8
(Comitato per il telelavoro)
1. La contrattazione collettiva individua un apposito
Comitato paritetico avente i seguenti compiti:
a) supportare gli enti nella redazione e attuazione dei
progetti di telelavoro;
b) monitorare e valutare i risultati della
sperimentazione;
c) sostenere gli enti nella diffusione della conoscenza
dell'istituto del telelavoro;
d) svolgere funzioni consultive;
e) promuovere il telelavoro attraverso l'organizzazione di
seminari e convegni.
Articolo 9
(Rinvio)
1. La disciplina di ogni altro adempimento relativo
all'attuazione della presente legge, ad eccezione di quelli
riservati alla contrattazione collettiva, è demandata alla Giunta
regionale che vi provvede con proprie deliberazioni.
Articolo 10
(Disposizioni finanziarie)
1. L'onere complessivo derivante dall'applicazione della
presente legge è determinato complessivamente in euro 300.000 per
l'anno 2008 e in euro 500.000 per gli anni 2009 e 2010.
2. L'onere di cui al comma 1 trova copertura nello stato di
previsione della spesa del bilancio della Regione per l'anno 2008 e
di quello pluriennale per il triennio 2008/2010 negli obiettivi
programmatici: 1.3.2. (Comitati e commissioni), 2.1.5. (Programmi
di informatizzazione di interesse regionale), e 2.1.6.02
(Congressi, convegni e manifestazioni).
3. Al finanziamento dell'onere di cui al comma 1 si provvede
mediante l'utilizzo delle risorse iscritte nell'obiettivo
programmatico 3.1 (Fondi globali) dei medesimi bilanci, al capitolo
69000 (Fondo globale per il finanziamento di spese correnti) per
50.000 euro per l'anno 2008 e per 100.000 euro annui per gli anni
2009 e 2010, e al capitolo 69020 (Fondo globale per il
finanziamento di spese di investimento) per 250.000 euro per l'anno
2008 e per 400.000 euro annui per gli anni 2009 e 2010, a valere
sull'apposito accantonamento previsto al punto A.3 dell'allegato 1
ai bilanci stessi.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'Assessore regionale competente in materia di
bilancio, le occorrenti variazioni di bilancio.
Président
- Nous sommes en discussion générale sur
l'objet n° 45.
La parole au Conseiller Vicquéry.
Vicquéry (UV)
- Intervengo a nome dell'"Union Valdôtaine"
essendo cofirmatario di questa proposta di legge. Siamo convinti
della bontà di tale proposta, che è una legge comunque che
definisce i principi perché di fatto demanda all'accordo della
contrattazione collettiva la disciplina sia economica, sia
normativa del rapporto di lavoro che andiamo ad instaurare con
questa proposta di legge. È lì che si giocherà la partita, è in
questa fase che andranno definiti i rapporti, le modalità concrete
di attuazione di tale proposta di legge. Siamo convinti che il
telelavoro non sarà la panacea di tutti i mali, ma sarà un piccolo
intervento per andare nella direzione che più ci sta a cuore:
quella della sopravvivenza delle vallate laterali. Con questa
proposta di legge probabilmente riusciremo, anche se in minima
parte, ad evitare un pendolarismo di tipo lavorativo soprattutto
per dipendenti pubblici, che dalla bassa valle principalmente
devono raggiungere Aosta per motivi di lavoro. È una scommessa, non
siamo convinti che la scommessa la vinceremo, ma è un tentativo per
dare una regolamentazione ad una possibile attività che va verso
un'organizzazione del lavoro futuristica. Siamo convinti che più
che nell'attività domiciliare, che dovrà essere limitata a casi
legati alla disabilità e a problemi di salute, la proposta di legge
potrà avere una sua applicazione concreta nell'aspetto che riguarda
l'attività in sede periferica gestita con altre istituzioni. Faccio
riferimento principalmente agli enti locali, alle AIAT e
quant'altro. In quella direzione potremo muoverci ragionando in
termini concreti; ultimamente è apparso su un grosso settimanale a
tiratura nazionale un'interessante intervista ad una lavoratrice
casalinga, che aveva scelto questa opzione per motivi di famiglia,
il famoso problema legato alla gestione in simultanea dei problemi
della famiglia, dei problemi dell'educazione dei figli e della
contestuale necessità di avere un'attività lavorativa. Questa
Signora diceva che dopo alcuni anni era sorta in lei una qualche
alienazione dovuta alla mancanza di rapporti non solo di lavoro, ma
di rapporti personali con i colleghi: questo è un problema
centrale, perché non immagino una società valdostana futura che
sarà operativa solo grazie a "internet", o a sistemi telematici, o
a modalità di convivenza che sono molto distanti dalla nostra
cultura. La nostra è una cultura di villaggio, di prossimità, di
scambio di battute, di rapporti reciproci e a volte anche di
scontro, ma di rapporti di tipo personale.
Questo provvedimento ha il merito di tentare di risolvere i
problemi legati alla conformazione geografica della regione, spero
che abbia un futuro. Non attendiamoci troppo dall'applicazione
concreta della legge, diamo mandato alle istituzioni, in questo
caso alla Giunta regionale e alle organizzazioni sindacali affinché
nella disciplina del telelavoro si trovi una giusta sintesi fra le
necessità di decentramento e le necessità di miglioramento
dell'efficienza e dell'efficacia del rapporto di lavoro del
pubblico impiego.
Ho firmato l'ordine del giorno che verrà presentato nella logica
che si debba procedere ad un ragionamento per progetti; sono
d'accordo con chi ha sostenuto che dovrebbe passare l'epoca della
timbratura e della definizione di obiettivi astratti a favore di
una logica di definizione di obiettivi per progetti. Chi raggiunge
l'obiettivo, chi concretizza il progetto che gli ho dato come
Amministrazione ottiene i risultati anche economici che gli sono
dovuti, per il telelavoro questo è fondamentale. Se la Giunta
regionale e le organizzazioni sindacali capiranno questo concetto e
non vorranno trasformare il lavoro che sia domiciliare o presso una
sede periferica in una fotocopia mal fatta del lavoro che viene
fatto nelle sedi centrali, sicuramente avremo dei risultati
concreti. Se invece non verrà recepito questo principio,
probabilmente tale proposta di legge sarà destinata a fallire.
Presidente
- La parola al Consigliere Ottoz.
Ottoz (PdL)
- La discussione che c'è stata in Commissione
su questa proposta di legge, nonché le audizioni che si sono
svolte, hanno evidenziato che tale provvedimento sul telelavoro più
che servire a facilitare per le donne, ma non solo, a rendere più
flessibile l'orario, una maggiore libertà nella prestazione
d'opera, la possibilità di far lavorare da casa molte persone
disabili, si traduce, anziché in una razionalizzazione del sistema
o in una riduzione del personale, in un aumento del numero delle
sedi regionali. Questa legge in realtà di telelavoro non ha quasi
niente, salvo qualche accenno di possibilità che non si attivano,
mentre ha la simpatica iniziativa di aprire una sede distaccata sul
territorio per far risparmiare benzina a qualcuno che se lavora a
Pont-Saint-Martin come se fosse ad Aosta, ma senza doverci venire,
fa 100 chilometri al giorno in meno e così via. Dei problemi che ci
si pone in tutto il mondo con l'introduzione del telelavoro quindi
qui non ce n'è traccia, salvo una possibilità remota, peraltro
smontata nell'esposizione delle tematiche sottese dalla legge dai
funzionari regionali in sede di audizione, per cui alla fine non
c'è disponibilità, non ci sono servizi che hanno posti da mettere a
disposizione per il telelavoro... e che comunque il domiciliare non
si farà mai, ma che è inserito così perché ci sta bene, tutto
questo non è accettabile. Secondo il Presidente della Regione, è
sorpassato, prendo atto della sua posizione che rispetto, ma per
noi non è sorpassato per nulla! Non è sorpassato soprattutto perché
poi lo si capisce dalle preoccupazioni o dalla posizione critica
anche se favorevole del collega Sandri, che non ha sottaciuto il
rischio che i lavoratori che fanno questo tipo di attività non sono
sindacalizzati. Il problema quindi è il seguente: i sindacati,
siccome non possono concentrare molti lavoratori in spazi limitati,
sono contrari perché perdono attrattiva sui lavoratori, come già ne
stanno perdendo. Potrei citare le posizioni di alcuni giuslavoristi
- nel caso specifico del "PD", quindi non è una questione di parte
- i quali sono fortissimamente critici sul modello sindacale che si
è raggrumato sul mercato del lavoro italiano, dove siamo ancora
fermi a quella che viene definita la sindacalizzazione di tipo
competitivo, che vede le aziende contro i lavoratori e soprattutto
i lavoratori e i sindacati contro le aziende, anziché la
sindacalizzazione di tipo cooperativo, dove il sindacato assieme ai
datori di lavoro si siede intorno ad un tavolo per vedere come i
lavoratori, nel loro interesse e portando a casa i risultati di
maggiore vivibilità, migliori trattamenti economici... possono con
i sindacati aiutare l'azienda. Questo passaggio in Italia non è
ancora avvenuto e c'è tutta una corrente di pensiero al riguardo;
qui è stato pubblicato un libro sull'altra casta, siccome le caste
vanno di moda, anche perché Teresa d'Avila era una casta anche se
parlava con Dio e questo di Stefano Livadiotti parla di privilegi,
carriere e misfatti, fatturati da multinazionale... l'inchiesta sul
sindacato, c'è un dibattito nel Paese sul ruolo del sindacato in un
Paese che avanza, un sindacato che è necessario per un sano mercato
del lavoro, ma che deve cambiare. Il telelavoro secondo il
Presidente Caveri è sorpassato - poi ci spiegherà il perché - forse
fra 2 anni sparirà "internet", rimane il fatto che questa legge
alla quale in linea di principio non si può essere contrari, perché
è un'esigenza che va nell'interesse dei lavoratori quella di
risolvere alcuni problemi che soprattutto le donne non possono
risolvere per vari problemi di gravidanza, di malattia... ma che
non risolvono qui se non trovandosi un'altra sede regionale più
vicina a casa. Questa legge, diciamolo chiaro e tondo, non fa altro
che moltiplicare le sedi regionali, magari pagando anche un affitto
ai Comuni si potrebbe vedere di aiutarli...
Ho sentito parlare di difficoltà di tornelli elettronici...
difficoltà zero. I tornelli virtuali esistono in 1.000 aziende
proprio per chi, lavorando in sedi distaccate quando non a casa,
timbra il cartellino elettronicamente attraverso un sistema di
"password" protette. Il problema è che, partendo dal presupposto
che il lavoro domiciliare è superato, perché lo ha detto il
Presidente, cosa facciamo per i disabili? Ci sono dei disabili che
potrebbero utilmente essere inseriti nel circuito del lavoro o
essere spostati nel circuito di lavoro in una posizione in cui
possono lavorare molto meglio e che, se non attiviamo il telelavoro
domiciliare, non possono trovare un'adeguata collocazione e
un'adeguata soddisfazione alle loro giuste aspettative.
Secondo il collega Vicquéry lavorare a casa porta
all'alienazione, lui ha riportato un articolo su una rivista in cui
una Signora che fa questo lavoro dice dopo 2 o 3 anni.... ma mica
nessuno dice che ci siano degli obblighi di telelavoro, si sta
parlando di scelte libere delle persone che possono essere attivate
in periodi nei quali questo è necessario, non è un modello di
lavoro per tutta la vita!
Come non mi sembrano molto giustificati i riferimenti del
collega Sandri al precariato. Qui stiamo parlando di dipendenti
regionali che dovrebbero lavorare a distanza. Quale precariato? Vi
risulta che tutti i dipendenti regionali sono precari? Non mi
risulta. C'è un precariato regionale, ma che non c'entra con il
telelavoro, parliamo dei cantieri forestali o di altre situazioni,
ma che non riguardano questa tematica. Qui siamo di fronte ad una
legge di principio che dice: "facciamo un passo avanti", la "roba"
sperimentale... e già nella "roba" sperimentale si parte dal
principio che il telelavoro domestico non si può attivare... e
tutti i funzionari che sono venuti in Commissione ci hanno detto
che non si può fare: primo perché non ci sono progetti, non ci sono
posti, non ci sono servizi disponibili...
Ho visto l'ordine del giorno che sta per essere presentato e mi
è stato sottoposto per la firma del nostro gruppo e devo dire che
saremmo disponibili a firmarlo qualora impegnasse la Giunta ad
attivare una sperimentazione anche nel telelavoro domestico,
ancorché limitata in un certo modo, mentre nel documento c'è solo
"impegna a individuare il percorso"
, si parla di progetti e
si parla di progetti non a caso, perché i funzionari che sono
venuti in audizione hanno detto che servizi disponibili a fare il
telelavoro non ce ne sono! Per poterlo attivare quindi bisognerebbe
che vi fossero degli specifici progetti orientati e su questo siamo
tutti d'accordo. Sarebbe opportuno che tale ordine del giorno
contenesse un riferimento a progetti di telelavoro a domicilio,
oltre che telelavoro in sedi distaccate. In questo senso saremmo
disponibili ad esaminare il testo e quindi a votarlo: a condizione
che possa essere modificato. Chiedo perciò se c'è la disponibilità
da parte dei presentatori e che l'hanno già firmato, al termine
della discussione generale, a fare una breve interruzione per poter
concordare le posizioni su questo ordine del giorno e poterlo
votare.
Si dà atto che dalle ore 15,57 presiede il Vicepresidente
Tibaldi.
Presidente
- La parola alla Consigliera Fontana
Carmela.
Fontana (PD)
- Non volevo intervenire, anche perché sono
una di quelle che ho votato favorevolmente questa legge, senza
dubbio, anche perché ritengo che una legge in via sperimentale,
come tutte le cose, man mano che vanno avanti si vede dove ci sono
dei difetti e si possono migliorare. Assolutamente non concordo con
il collega Ottoz, che da sempre è in testa al sindacato e anche ai
lavoratori: anche se una sola persona usufruisce del telelavoro, io
lotterò per quella persona. Lei non ha di questi problemi, caro
Consigliere Ottoz, perché non ha problemi di timbrare, non ha
problemi di stipendi, ma c'è gente che ha problemi di tali cose.
Lei non si può permettere di dire che non serve, accontentiamo i
lavoratori e facciamo quello che è fattibile per loro. Ho sentito
anche i sindacati, sono stati sentiti tutti, ci hanno detto che è
una legge propositiva, l'ho votata senza difficoltà e ne sono
veramente convinta. Man mano che andiamo avanti, se ci sono delle
cose da migliorare, lo faremo, ma non bisogna sempre distruggere
tutto, altrimenti non andremo da nessuna parte. Cominciamo ad
essere dalla parte della tutela dei cittadini, perché ci
dimentichiamo dei bisogni e dei problemi dei cittadini: siamo
distanti anni luce e poi andiamo a dire capiamo quello che provano
i cittadini! Dove vogliamo andare con questo sistema! Cominciamo a
metterci nei loro panni e poi vedremo che saremo giudicati
bene.
(applausi in aula)
Presidente
- La parola al Consigliere Ottoz, per fatto
personale.
Ottoz (PdL)
- Per fatto personale, vorrei che la collega
Fontana, che stimo molto, evitasse di mettermi in bocca cose che
non ho detto. Qui nessuno ha parlato male dei lavoratori o contro i
lavoratori, perché la tutela dei lavoratori passa esattamente
attraverso una modifica del comportamento dei sindacati. Non
confondiamo i sindacati intesi come corporazione che si è
"incrostata" in questo Paese in un certo modo, senza dare
significati negativi alla parola, e i lavoratori. Qui non stiamo
parlando di non tutelare i lavoratori, ma è proprio per tutelare i
lavoratori che si deve fare il telelavoro e non aumentare il numero
delle sedi regionali in giro per la Valle, che non è tutelare i
lavoratori, perché stiamo parlando dei lavoratori che ci sono già!
Lei mi spieghi se tutela di più i disabili, permettendo,
organizzando dei progetti per il lavoro domiciliare o se per i
disabili il problema diventa spostarli da casa alla sede
distaccata, anziché da casa alla Regione, me lo spieghi! Perché
nessuno qui ha parlato contro i lavoratori nella maniera più
assoluta, lei non me lo metta in bocca, mi dica che non è d'accordo
con me, ma non mi faccia dire cose che non ho detto. Ci sono le
registrazioni.
Presidente
- La parola alla Consigliera Fontana Carmela,
per fatto personale.
Fontana (PD)
- Volevo solo ribadire che questa legge, per
quanto penso di aver capito, sono stati i lavoratori che l'hanno
chiesta, non ce la siamo inventata noi! Per esigenze di qualche
persona che aveva problemi di venire a lavorare ad Aosta, questo mi
sembra di aver capito, e io ho lavorato in tale funzione, solo
questo.
Presidente
- La parola alla Consigliera Squarzino
Secondina.
Squarzino (Arc-VA)
- Stamani avevo ringraziato il collega
Lanièce perché aveva preso l'iniziativa rispetto a questa proposta
di legge, oggi vorrei ringraziare invece in modo particolare quelle
lavoratrici che hanno sollecitato a più riprese sia il collega
Lanièce, sia gli altri Consiglieri e che hanno con la loro
testardaggine portato all'attenzione dei Consiglieri il loro
problema. Non credo che questa legge sia stata fatta per dare la
risposta a quelle 3 persone che hanno oggi tale esigenza. Tali
persone sono coloro che hanno messo l'accento sul problema e hanno
fatto vedere come la Regione non possa non legiferare su tale tema,
su cui moltissime altre Regioni, nonché Comuni e Province, si sono
già attivate da tempo, per cui noi come Regione siamo in ritardo
rispetto a questa problematica. Parlare di telelavoro in tale legge
relativamente al comparto unico non è parlare dei "call center",
quello è tutto un altro discorso che non ha niente a che fare con
il telelavoro di cui si parla in questa legge. Sia chiaro, tutte le
osservazioni fatte contro i "call center" mi trovano anche
d'accordo, ma sono un altro problema e non riguardano tale legge.
Trovo ridicolo che qui ci mettiamo a discutere se devono farlo a
casa o devono farlo negli uffici comunali o della Comunità montana,
quando queste sono al massimo delle traduzioni concrete relative ai
singoli problemi, ma se una persona sta lontano un'ora di macchina
dalla sede comunale, deve andare lì a lavorare in omaggio al fatto
che non può farlo a casa? È ridicolo ragionare in questo modo!
Trovo molto dequalificante l'immagine del lavoratore che fa a casa
il telelavoro, ciascuno di voi lo immagina come uno che svolge un
lavoro al computer. I consulenti della Regione, pagati fiori di
quattrini, mica si chiede loro di venire a lavorare in Regione? Lo
fanno i consulenti scelti come consulenti cui poi si chiede di
lavorare in Regione per svolgere un lavoro di impiegati che
dovrebbero essere gli altri a svolgere, ma i consulenti, le persone
serie, chi fa una tesi, chi svolge una ricerca non deve stare lì a
timbrare o far vedere, ma viene valutato per il progetto. È chiaro
che oggi sono una decina, ci diceva il dott. Malfa, le mansioni
che, oggi come oggi, con questa organizzazione rigida del lavoro
possono essere subito demandate ad un telelavoro, ma in prospettiva
possono essere moltissime altre mansioni e lavori, il problema
grosso è che, finché abbiamo in mente culturalmente un lavoro in
Regione, in cui si arriva, si timbra, si aspetta che il capo dica
cosa bisogna fare, ci si mette a fare, c'è il capo che controlla,
si chiude il lavoro quando suona la campanella, finché uno ha in
mente questa tipologia di lavoro, è chiaro che il telelavoro non ci
azzecca! Nel momento in cui ci sono delle persone a cui viene
affidato un compito ad esempio di ricerca, di studio, di analisi di
documenti per cui devono produrre una relazione o una ricerca, dei
contatti con una serie di enti esterni, perché non si può fare a
casa? Il problema piuttosto è un altro, ma di questo non se ne
parla. Chiediamoci se in tutti i centri periferici di questa
Regione è possibile realmente il telelavoro, ossia se è possibile
collegarsi in modo veloce attraverso la banda larga e tutti gli
altri sistemi di informatizzazione: questo è il problema da
affrontare.
Sono 2 quindi i problemi strutturali da affrontare: uno, che è
un problema tecnico che riguarda l'Assessore Marguerettaz, che ora
non è presente; secondo, il problema dell'organizzazione del
personale che non si sa bene in questa Regione a chi tocca, perché
per un aspetto che riguarda i processi organizzativi è il
Dipartimento di informatica, DSI, che è chiamato a ripensare a
tutte le procedure secondo una logica di informatizzazione, che
consente, quella sì, di lavorare per obiettivi, ma chi si preoccupa
della qualità organizzativa di tale macchina? Nessuno. Questo è il
problema reale. Se questa legge fallirà, fallirà non perché il
telelavoro è una cosa che non va bene, perché da altre parti la
stanno già facendo con tutti i rischi che ci possono essere, ma
solo perché qui non si è fatto quel lavoro di organizzazione per
progetti; per questo ho sottoscritto volentieri l'ordine del giorno
in cui si mette l'accento su tale aspetto.
Ancora: non ragioniamo per schemi, dove mai è scritto che se c'è
un lavoro per progetti, questa persona sta a casa tutto il tempo?
C'è il momento in cui si discute quale progetto, come farlo, il
telelavoro non vuol dire che uno per 40 anni della sua vita sta in
casa a lavorare, ma vuol dire che c'è una parte del lavoro che fa
fuori dall'ufficio, ma tutto il rapporto con i dirigenti per
analizzare la situazione, come risolverla, tutto questo uno non lo
fa da lontano... ma ci saranno questi momenti. Provate poi un po'
oggi a chiedervi come avviene la comunicazione fra i giovani: via
"internet". È la comunicazione in cui si dicono di tutto, dai
sentimenti... quindi c'è anche questo.
Ripeto: secondo me, le critiche che vengono fatte adesso a
questa legge, che non è perfetta come ogni cosa, sono osservazioni
da tenere in conto nel momento in cui ci si metterà ad attuare e io
condivido quello che diceva la collega Fontana, è un primo passo,
lavoriamo in questa direzione.
Presidente
- Adesso è stata annunciata la presentazione
di un ordine del giorno che non è ancora pervenuto ai banchi della
Presidenza.
La parola al Consigliere Sandri, per mozione d'ordine.
Sandri (PD)
- Mancando abbondantemente il numero legale,
praticamente quasi tutta la Giunta, forse sarebbe opportuno fare
una verifica, perché su questi temi non sarebbe male che vi fosse
un maggior interesse da parte della Giunta.
Presidente
- Prego il Consigliere Segretario di fare la
verifica del numero legale... il Consigliere Segretario mi conforta
sulla presenza del numero legale.
La parola al Vicepresidente Lanièce.
Lanièce (SA)
- Voglio intervenire a conclusione della
discussione generale per ringraziare tutti coloro che sono
intervenuti, e lo faccio non solo come relatore, ma come primo
firmatario di questa proposta di legge. Sicuramente, come ha detto
la collega Squarzino, si tratta di una proposta di legge importante
per me e per la maggioranza, ed è un primo passo: oggi siamo
infatti qui per dare l'assenso all'introduzione in Valle del
telelavoro attraverso una sperimentazione, che durerà 3 anni,
durante la quale potremo verificare tutte le migliorie da apportare
alla proposta di legge, in modo che, finita la sperimentazione, si
possa passare a regime con tutte le dovute migliorie, a fronte dei
riscontri avuti. Si tratta di una legge innovativa che sta
prendendo piede in altre Regioni e anche la Valle d'Aosta vuole
mettersi al pari con le altre Regioni e portare avanti questa
iniziativa, che va nella direzione di venire incontro alle esigenze
dei lavoratori.
Il collega Ottoz rimarcava il fatto che è importante che il
telelavoro sia sotto forma domiciliare. La proposta di legge
prevede le 3 tipologie, non dice se è meglio una o l'altra, anche
perché la cosa positiva di questa proposta di legge è che tutto
quanto viene demandato alla contrattazione collettiva. Saranno i
rappresentanti dei lavoratori, assieme alla Regione e agli enti del
comparto unico, che assieme decideranno come effettuare la
sperimentazione.
Nel disegno di legge abbiamo previsto le 3 tipologie chiedendo
che, per quanto riguarda quella convenzionata, che può sembrare
quella più facilmente e velocemente realizzabile, vi sia da parte
dei Comuni la messa a disposizione gratuita di locali in modo che
l'Amministrazione possa introdurre gli apparecchi informatici
necessari, ma questo non vuol dire che non si vuole fare la
domiciliare, in quanto sarà la contrattazione a decidere in merito.
Si poteva fare forse diversamente, anche perché l'idea di
presentare un disegno di legge è nato nel 2003, quando il
sottoscritto presentò in quest'aula all'allora Assessore Ferraris
un'interpellanza chiedendo se era possibile predisporre una legge
regionale sul telelavoro, a fronte della legge nazionale e del
fatto che per la prima volta a Montjovet si era iniziata una
sperimentazione di telelavoro. Ovviamente eravamo a fine
legislatura, quindi l'Assessore trovò l'idea positiva, ma purtroppo
non c'erano i tempi per portare avanti la procedura. La nuova
maggioranza però non inserì nel suo programma il telelavoro. Come
tutti sapete, nel 2006 il gruppo "Stella Alpina" è entrato in
maggioranza, e tramite il sottoscritto ha chiesto e ottenuto,
grazie anche alla disponibilità del Presidente Caveri, di inserire
nel programma della nuova maggioranza il telelavoro e da quel
momento si è cominciato a lavorare. Sono state da me predisposte 2
proposte di legge e il Presidente Caveri ha scelto quella più
articolata, mentre l'altra era più risicata e demandava
direttamente alla Giunta tutte le iniziative conseguenti. Il
Presidente Caveri poi ha messo a disposizione del sottoscritto un
gruppo di lavoro tecnico, coordinato dal dott. Malfa e composto
dalla dott.ssa Zublena, dalla dott.ssa Donato, dalla Dott.ssa
Poliani, dal Dott. Donati, dal Dott. Formento Dojot e dal Dott.
Verthuy, che assieme a me ha affinato la bozza di legge iniziale e
che sta predisponendo tutto l'iter per rendere applicabile il
telelavoro in Valle. Tra l'altro venerdì prossimo ci sarà
un'ulteriore riunione di questo gruppo di lavoro, per cui non è che
il compito del gruppo di lavoro si è esaurito, ma il gruppo di
lavoro, dopo aver discusso sul testo di legge, sta predisponendo
tutto l'iter necessario per fare sì che, una volta approvata la
legge dal Consiglio, si possa "andare sul territorio" ad
attuarla.
Per rispondere al collega Ottoz, devo ribadire che non c'è
nessuna preclusione: abbiamo fatto la legge quadro, abbiamo dato
indicazioni, il lavoro è stato utile, c'è stata la condivisione da
parte della maggioranza, siamo qui per chiedere oggi il via libera
da parte del Consiglio regionale per far sì che questa proposta
diventi legge e poi spetterà subito alla contrattazione collettiva
il compito di individuare i criteri per l'avvio della
sperimentazione. Abbiamo indicato alcuni criteri che sono quelli
della distanza, conciliazione lavoro e vita familiare, problemi
psicofisici, quindi anche un'attenzione al mondo dei disabili, ma
non solo, a tutti quanti! Abbiamo cercato di inserire tutte le
possibilità per far sì che questa legge si possa attuare,
ovviamente se essa avrà successo dipenderà soprattutto dalla
contrattazione. Oggi fare un processo alle intenzioni non mi sembra
giusto, anche se posso capire le posizioni politiche. L'invito
quindi è quello di approvare oggi questa legge, che è innovativa e
che può portare a dimostrare ancora una volta l'attenzione del
Consiglio regionale nei confronti delle famiglie. Spesso vogliamo
mettere al centro l'uomo, la famiglia, poi non facciamo nulla;
questo è un piccolo esempio in cui il Consiglio regionale vuole
dare un piccolo segnale, a favore dei cittadini e delle famiglie,
dando loro una possibilità di migliorare la loro vita, permettendo
di conciliare la vita lavorativa con la vita familiare, diminuendo
i costi di trasferimento e andando incontro a chi, per difficoltà
motorie, ha difficoltà a spostarsi dalla sua residenza alla sede
lavorativa. È un piccolo ma importante segnale e mi auguro che il
Consiglio regionale approvi questa proposta di legge, di cui sono
il proponente.
In conclusione vorrei solo ricordare che abbiamo anche firmato
un ordine del giorno, che va nella direzione auspicata dalla
Commissione guidata dal collega Vicquéry, che afferma che il
telelavoro è innovativo, ma presuppone un modo di vedere diverso,
un modo di lavorare per progetti. L'ordine del giorno impegna la
Giunta regionale ad individuare il percorso e le modalità per
introdurre, in modo sistematico, all'interno dell'Amministrazione
regionale il modello organizzativo dell'attività lavorativa per
progetti e ad operare per un sempre più diffuso decentramento dei
servizi. Prima di consegnare questo ordine del giorno, chiedo se si
vuole fare una sospensione per verificare se anche il "PdL" vuole
firmarlo.
Presidente
- La parola al Consigliere Ottoz, per secondo
intervento.
Ottoz (PdL)
- Apprezzo la foga e la tensione con la quale
il collega Lanièce si occupa di questo problema, che gli sta molto
a cuore. Quello che contestiamo, ed è per questo che vorremmo
vedere una modifica sull'ordine del giorno, è il metodo, ossia
questa legge, per tutta una serie di cose che abbiamo sentito in
Commissione, ha un problema: che su 2.500 dipendenti regionali,
secondo il dott. Malfa, ce ne sarebbero 10 papabili o, meglio, sono
solo 10 mansioni in tutto.
Concordo con quanto ha detto la collega Squarzino sulla
necessità di sperimentare effettivamente questo strumento superato
secondo il Presidente Caveri del lavoro domiciliare. Contesto il
metodo che ha appena ora illustrato il collega Lanièce, ossia che
di fatto la legge dice: "potete fare a) b) o c), si può fare il
lavoro normale (sede staccata), il convenzionato e il domiciliare,
poi tutto è demandato alla contrattazione sindacale". Diamogli
anche da chiudere la "questione Alitalia" così abbiamo risolto
tutto... Il Consiglio fa le leggi e stabilisce quali sono, nel caso
di una legge come questa, le sperimentazioni e la contrattazione
sindacale viene a Valle, ossia non si possono fare le leggi
dicendo: "potremmo fare 3 cose e stabiliscono i sindacati quali si
fanno e quali non si fanno".
Sull'ordine del giorno, e chiedo la sospensione, vorrei che
fosse chiaro che noi impegniamo la Giunta a mettere in piedi almeno
3 progetti, di cui uno per il lavoro a domicilio, uno per il lavoro
in sede distaccata - perché poi se qualcuno mi spiega la differenza
per una donna di allattare a casa o allattare alla sede distaccata
come telelavoro sarei grato - e uno per verificare quanto questo
può aiutare i disabili. Se si mettono in piedi questi 3 progetti,
immediatamente dopo si può fare tutta la contrattazione sindacale
che si vuole, ma che i 3 progetti siano tutti messi in
sperimentazione, altrimenti ricadiamo nel discorso che poi noi
ipotizziamo 3 cose, ci riempiamo la bocca di tante parole inutili e
poi qualcun altro decide cosa si fa cosa non si fa, cosa si
sperimenta e cosa non si sperimenta.
Chiedo una sospensione per trovare un accordo sul testo
dell'ordine del giorno.
Presidente
- Sospensione accordata.
Si dà atto che la seduta è sospesa dalle ore 16,29 alle ore
16,49.
Presidente
- Riprendiamo i lavori con la presentazione di
un ordine del giorno a firma dei colleghi Lanièce, Vicquéry,
Lavoyer, Ferraris, Fontana Carmela, Squarzino Secondina e
Ottoz.
La parola al Consigliere Sandri, per secondo intervento.
Sandri (PD)
- Solo per chiarire alla fine di questa
discussione 2 questioni: la prima, come già illustrato dalla
collega Fontana e come lo abbiamo fatto in Commissione, il "Partito
Democratico" voterà convintamente tale provvedimento di legge.
Abbiamo voluto però evidenziare alcune di quelle che potrebbero
essere delle difficoltà di cammino, perché avevamo percepito un
andamento baldanzoso su questo provvedimento di legge. C'è un punto
di cui non avevamo parlato nel primo intervento, ma che volevamo
sottolineare come un aspetto positivo della legge ed è laddove si
evidenzia la possibilità all'interno del comparto e credo sia
all'articolo 4, comma 2, ossia quella è una di quelle soluzioni
intermedie che possono consentire di dare una risposta, da una
parte, alle esigenze del lavoratore che rimane vicino al suo
domicilio; dall'altra, quella di poter condividere una sufficiente
socialità insieme al restante personale del comparto. È chiaro che
non è la stessa socialità che può avere con dei colleghi di lavoro
con cui si fa lo stesso lavoro, ma è un momento assolutamente
importante. Auspicando che nella fase di sperimentazione si tenga
conto di questa possibilità prodotta dal comma 2 dell'articolo 4,
quindi ribadiamo il nostro voto positivo.
Presidente
- Chiudo la discussione generale.
La parola al Presidente della Regione, Caveri.
Caveri (UV)
- Questo è un provvedimento che è stato a
lungo studiato dalla Commissione a cui ha fatto cenno il collega
Lanièce, che ringrazio per l'attività svolta nell'ambito di questo
"dossier", che ha seguito con grande scrupolo e che ha portato, con
la collaborazione dell'Ufficio legislativo della Presidenza della
Regione, alla definizione di questa proposta di legge. Non ripeterò
quanto è già stato detto finora, mi permetto solo di segnalare che
le tipologie di telelavoro che qui vengono esplicitate sono
tipologie molto varie. Esiste anche quella tipologia di cui ha
parlato il collega Ottoz, che vale per il telelavoro nella
concezione più antica, che è quella un po' solitaria del lavoro
nella propria abitazione, certamente preziosissimo per i disabili.
Penso ai disabili che lavorano al centralino della Regione, penso
ad un'ipotesi di remotizzazione di parte dei centralini
nell'abitazione di una persona non vedente, penso ad un ragazzo che
tutte le mattine scende da Cogne per lavorare qui al centralino, il
giorno in cui avessimo delle tecnologie che gli consentissero di
lavorare a casa, credo che sarebbe un miglioramento della qualità
della vita per lui.
Tuttavia, credo che vada rimarcato il lavoro prezioso che è
stato svolto dalla dott.ssa Zublena, di cui si è fatta portavoce
nei miei confronti la Vice Capo Gabinetto dott.ssa Poliani, c'è una
grandissima evoluzione in questo settore, ossia sempre di meno si
ritiene che il telelavoro sia il telelavoro a casa, perché esiste
un rischio di isolamento di questo lavoro da un contesto sociale.
Devo dire, come ricordato dal collega Vicquéry, che ci troviamo
oggi di fronte ad una problematica seria: oggi abbiamo una
gigantesca mobilità verso la città di Aosta, anche se ritengo che
il numero delle sedi dell'Amministrazione, che è salito a 100, sia
eccessivo. Oggi quindi non si tratta di moltiplicare le sedi, per
cui nelle diverse tipologie per me la più convincente è quella
convenzionata, ossia immaginare che nuclei di lavoratori che si
devono recare tutti i giorni ad Aosta possano immaginare nei
municipi di appartenenza, svolgendo dei lavori che siano in
connessione con una filosofia di riscrittura della legge n. 54, che
non sia esclusivamente un decentramento verso il sistema degli enti
locali, ma talvolta forme di decentramento medesimo
dell'Amministrazione regionale, che non comportino nel caso in cui
si collochino nelle strutture dei municipi di alcuni Comuni, spese
ulteriori, ma finiscano per remotare in quei luoghi la postazione
di lavoro di dipendenti che altrimenti sarebbero costretti, con
grande spreco e grande congestionamento della città di Aosta, a
venire ad Aosta. Questa è una legge quadro e come tale si
configura, quindi si tratterà in un momento successivo di tornarci
sopra, di riflettere sulle tipologie, di concordare con il
sindacato; per fortuna, esistono le rappresentanze sindacali, ogni
tanto lo dico con vivo dispiacere perché non sempre al tavolo della
trattativa si ottengono dei risultati magari da me auspicati, ma
credo che oggi l'alternativa ad avere le rappresentanze sindacali
sia il caos. Potremmo poi riflettere se, come le Regioni a statuto
ordinario, dobbiamo anche noi fare le RSU e forse l'unico metodo
per la determinazione delle rappresentanze sindacali è quello
democratico; oggi non è così, vedo il collega Bortot che scuote il
baffo, sa che non sempre i meccanismi attuali sono trasparenti nei
criteri della rappresentanza. Lo dico in senso evolutivo perché
oggi il concetto di rappresentanza derivante dal voto democratico
dovrebbe essere un caposaldo anche per il mondo sindacale.
Credo sia molto interessante questa sperimentazione che faremo,
non ne dovremo abusare e tuttavia è una porta aperta; devo dare
atto al collega Lanièce e ai miei collaboratori di aver trovato in
una legge cornice la possibilità di inserire diverse tipologie di
sperimentazione che credo siano positive. In fondo è quanto diceva
il collega Vicquéry: oggi ci troviamo di fronte ad una situazione
che solo apparentemente si è invertita rispetto ai paesi di
montagna; abbiamo molte comunità, quelle minori che non hanno il
turismo di massa, che gonfia fittiziamente la demografia di alcuni
Comuni - e penso alla zona del cuore verde della Valle, che va dal
Piccolo San Bernardo fino alla Valle di Champorcher -, che hanno
una situazione di grande sofferenza nella vita sociale e che
rischiano un'implosione demografica e una crisi profonda nella loro
esistenza. Temo che sotto alcuni profili dovremo pensare al di
sotto di quale soglia di reali residenti un Comune cessa nella
realtà fattuale di esistere e credo che oggi consentire a delle
persone di restare nel loro Comune di appartenenza, pur
appartenendo al comparto regionale, sia una riflessione seria che
possa consentire - perché le nuove tecnologie devono essere
"friendly", amichevoli - un miglioramento complessivo della vita di
ciascuno di noi, per questo credo che tale provvedimento sia utile
e che dovrà essere concretizzato dalle prossime
amministrazioni.
Presidente
- Pongo in votazione l'ordine del giorno, che
recita:
Ordine del giorno
Il Consiglio regionale della Valle d'Aosta
Vista la proposta di legge regionale n. 203/XII, recante
"Disposizioni in materia di telelavoro", presentata in data 1°
febbraio 2008 dai Consiglieri regionali André Lanièce, Claudio
Lavoyer, Roberto Vicquéry e Marco Viérin;
Atteso che, ai sensi dell'articolo 6 della citata proposta di
legge, l'attuazione del telelavoro avverrà, in applicazione delle
tre modalità previste nell'articolo 2, comma 2, sulla base di
appositi progetti, i quali dovranno, tra l'altro, definire i
criteri, orientati ai risultati, per la verifica della prestazione
di telelavoro;
Considerato che il modello organizzativo sotteso al
telelavoro introduce, rispetto ai modelli tradizionali,
significative ed ambiziose innovazioni, consistenti in particolare
nella predeterminazione di obiettivi misurabili per mezzo di
indicatori di realizzazione e di risultato, da conseguire entro
termini definiti e a fronte di risorse strumentali e finanziarie
assegnate;
Ritenuto che per la migliore valorizzazione delle risorse
umane, quale fattore strategico per lo sviluppo e la crescita
dell'Amministrazione, sia necessario diffondere, in ambiti diversi
dal telelavoro, il modello organizzativo dell'attività lavorativa
per progetti;
tutto ciò premesso
Il Consiglio regionale
Impegna
la Giunta regionale a individuare il percorso e le modalità
per introdurre in modo sistematico, all'interno delle strutture
dell'Amministrazione regionale, il modello organizzativo
dell'attività lavorativa per progetti e ad operare per un sempre
più diffuso decentramento dei servizi.
F.to: Lanièce - Vicquéry - Lavoyer - Ferraris - Fontana
Carmela - Squarzino Secondina - Ottoz
Consiglieri presenti, votanti e favorevoli: 26
Il Consiglio approva all'unanimità.
Presidente
- Passiamo all'esame dell'articolato.
All'articolo 1 vi sono 2 emendamenti del "PD".
La parola al Consigliere Sandri.
Sandri (PD)
- Per quanto riguarda il telelavoro, il
problema era il decongestionamento dei poli urbani. Credo che in
questa Regione tutto si possa fare, ma credo che la prima cosa che
si debba evitare è di prendersi in giro, ossia che il telelavoro
sia messo in piedi per decongestionare i poli urbani, quando la
città di Aosta è passata da quasi 40mila abitanti di qualche anno
fa a poco più di 30mila, mi sembra che sia una cosa un po'... poi
se abbiamo bisogno di ammantare, ammantiamo insomma... Per quanto
riguarda il traffico, non sono quelle 10 persone con il telelavoro
che cambieranno il traffico, ma questo l'ho evidenziato soltanto e
annuncio il ritiro di questo e di tutti gli altri emendamenti per
il fatto che su tale legge si è lavorato molto, ma forse si poteva
fare ancora qualcosa in più. Comunque, proprio perché c'è
un'atmosfera positiva, abbiamo votato tutti insieme un ordine del
giorno condiviso, ritiriamo tutti gli emendamenti a questo progetto
di legge.
Presidente
- Pongo in votazione l'articolo 1:
Consiglieri presenti, votanti e favorevoli: 29
Il Consiglio approva all'unanimità.
Presidente
- All'articolo 2 vi sono 2 emendamenti della
II Commissione.
Pongo in votazione l'emendamento n. 1, che recita:
Emendamento
La lettera c) del comma 3 dell'articolo 2 è sostituita dalla
seguente:
"c) essere programmabili e verificabili in termini di
risultato;".
Consiglieri presenti, votanti e favorevoli: 27
Il Consiglio approva all'unanimità.
Presidente
- Pongo in votazione l'emendamento n. 2 della
II Commissione, che recita:
Emendamento
La lettera d) del comma 3 dell'articolo 2 è sostituita dalla
seguente:
"d) non prevedere interazioni fisiche con il
pubblico.".
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 2 nel testo
così emendato:
Articolo 2
(Definizione e modalità di svolgimento del
telelavoro)
1. Per telelavoro si intende la prestazione di lavoro
effettuata dal dipendente in un luogo ritenuto idoneo dal datore di
lavoro, collocato al di fuori della sede di servizio, in cui la
prestazione sia tecnicamente possibile utilizzando le tecnologie
informatiche che consentono il collegamento del dipendente stesso
con l'ente di appartenenza e sotto la direzione del relativo
dirigente.
2. Il telelavoro può svolgersi con le seguenti
modalità:
a) domiciliare, se svolto nell'abitazione del dipendente
stesso;
b) telecentrale, se svolto in una sede periferica gestita con
altre istituzioni;
c) convenzionato, se svolto presso la sede di un ente diverso
da quello di appartenenza.
3. Le attività che possono essere svolte con modalità di
telelavoro devono:
a) essere informatizzabili;
b) prevedere un livello di collaborazione ed interazione con
altri dipendenti compatibile con la modalità del
telelavoro;
c) essere programmabili e verificabili in termini di
risultato;
d) non prevedere interazioni fisiche con il pubblico.
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 3:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 4:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 5:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 6:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 7:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 8:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 9:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 10:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione la proposta di legge nel
suo complesso:
Consiglieri presenti, votanti e favorevoli: 30
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK