Consiglio Regionale della Valle d'Aosta - Oggetto del Consiglio n. 2963 del 19 settembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2963 del 19 settembre 2007 - Resoconto
OGGETTO N. 2963/XII - Creazione di un gruppo di lavoro per la
valutazione delle richieste di emergenza abitativa nel Comune di
Aosta. (Interpellanza)
Interpellanza
Venuti a conoscenza, dalla risposta all'interpellanza del 23
maggio u.s., che nella Città di Aosta risultavano sfitti 88 alloggi
di edilizia residenziale pubblica, di cui 54 in ristrutturazione
con consegna graduale a scadenze trimestrali;
Preso atto che sono 35 i nuclei famigliari inseriti nella
graduatoria dell'emergenza abitativa, di cui 18 con componenti
affetti da inabilità, principalmente motorie;
Tenuto conto che l'essere inseriti in una graduatoria per
l'emergenza abitativa, soprattutto in presenza di handicaps, è
testimonianza di una situazione di grave disagio, che merita la
massima sollecitudine nella ricerca di una valida e duratura
soluzione;
i sottoscritti Consiglieri regionali
Interpellano
il Governo regionale se intenda, in concerto con la civica
amministrazione di Aosta,:
1) predisporre, un gruppo di lavoro finalizzato a dare
risposta a tutte le richieste di emergenza abitativa, attraverso
l'utilizzo degli alloggi sfitti dell'edilizia residenziale pubblica
e di tutti quelli, in fase di ristrutturazione, che verranno
consegnati nei prossimi mesi;
2) verificare che vi sia, in tali disponibilità immobiliari,
un numero sufficiente di alloggi privi di barriere architettoniche
ed, eventualmente, predisporre gli opportuni interventi perché sia
eliminato il maggior numero di barriere architettoniche
eventualmente constatate;
3) verificare il cronoprogramma delle consegne di abitazioni
ai nuclei familiari in emergenza abitativa, al fine di raggiungere
lo standard di un'attesa non superiore a tre mesi;
4) fornire alla Commissione consiliare competente un rapporto
dettagliato, comprensivo del numero di alloggi resi disponibili ed
effettivamente assegnati, dello scadenzario delle consegne dei
prossimi due anni, nonché dei costi sostenuti per l'ospitalità in
alberghi, residenze o altro, dei nuclei familiari in
graduatoria.
F.to: Sandri - Fontana Carmela
Presidente
- La parola alla Consigliera Fontana
Carmela.
Fontana (GV-DS-PSE)
- Il nostro gruppo ha preso atto
della risposta dell'Assessore all'interpellanza del 23 maggio in
merito alla consistenza di alloggi di edilizia residenziale
pubblica nella nostra Regione. Da tali dati emerge che nel
capoluogo su 1.299 alloggi ERP 1.211 sono regolarmente occupati, 54
sono in ristrutturazione e manutenzione, fra cui 29 in consegna
graduale trimestrale nei prossimi 2 anni, mentre 34 risultano
liberi a vario titolo. Tenuto conto che in una mia interrogazione
con risposta scritta emerge che sono ben 35 i casi riconosciuti di
emergenza abitativa, la prima cosa che vorremmo capire è come il
Governo regionale intenda muoversi per risolvere questa
contraddizione: 34 alloggi sfitti contro 35 nuclei familiari in
emergenza abitativa. Valutando inoltre la composizione dei nuclei
familiari: 7 da una persona, 12 da 3 persone, 3 da 4 persone, 1 da
5 persone, 12 da 2 persone, del tutto compatibili con le tipologie
di alloggi di ERP, nonché la presenza di famiglie con soggetti
disabili, 18 casi, vogliamo evidenziare la necessità di affrontare
non tanto il tema delle dimensioni degli appartamenti, ma quello di
barriere architettoniche che potrebbero essere di ostacolo agli
inserimenti di questi ultimi nuclei familiari. Infine vorremmo
conoscere da parte della Giunta regionale l'intenzione o meno di
tenere sotto controllo i tempi per la risoluzione del problema,
anche attraverso una dettagliata relazione alla competente
Commissione consiliare. Rilevo a questo proposito come 1 dei 35
casi di emergenza abitativa è riconosciuto dal 2001, 1 dal 2003, 1
dal 2004 e 3 dal 2005 e ben 8 dal 2006, dimostrando che per tali
concittadini è una condizione cronica, per noi questa è una
condizione inaccettabile politicamente e come semplici cittadini.
Fra l'altro, una decina di giorni dopo la presentazione di questa
interpellanza è emerso sulle pagine locali del quotidiano "La
Stampa" la vicenda di 2 Valdostani che a causa di uno sfratto sono
costretti a dormire in un'utilitaria. Ebbene, dai dati ottenuti con
la mia interrogazione con risposta scritta, questa famiglia è stata
riconosciuta in emergenza abitativa il 15 febbraio scorso. Il
ritardo è un altro grave motivo che ci porta a chiedere risposte
serie ed impegni concreti.
Sandri
(fuori microfono)
- ... dobbiamo
ridirgliela, Assessore, visto che è stato disattento? La
illustriamo di nuovo?
Si dà atto che dalle ore 12,05 riassume la Presidenza il
Presidente Perron.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Non capisco da cosa tragga certi giudizi il
collega Sandri, che in fatto di attenzione non è... io non stavo
parlando con nessuno...
"Predisporre, un gruppo di lavoro finalizzato a dare risposta
a tutte le richieste di emergenza abitativa, attraverso l'utilizzo
degli alloggi sfitti..."
, eccetera, in merito volevo solo
ricordare come il gruppo di lavoro finalizzato a dare una risposta
al problema dell'emergenza abitativa è già stato costituito con
deliberazione della Giunta regionale n. 206 del 3 febbraio 2007 e
integrato con deliberazione n. 284 del 9 febbraio 2007; peraltro,
in data 20 luglio 2007, è stato sottoscritto il protocollo
d'intenti tra Regione e ARER finalizzato a dare risposta ai casi in
graduatoria per l'emergenza abitativa. In relazione al protocollo
d'intenti, firmato fra Comune di Aosta e la Regione, il Comune di
Aosta si impegna a recuperare 49 alloggi, avvalendosi dell'Azienda
pubblici servizi e dell'ARER, mentre la Regione si assume l'onere
del finanziamento degli interventi. A tal proposito la Giunta
regionale ha disposto con propria deliberazione n. 2439 il
finanziamento di euro 1.000.000.
Fra le disponibilità - vengo alla seconda domanda - immobiliari
comunali - 89 alloggi, di cui 11 in corso di assegnazione, ne
rimangono circa 78 - 1/3 necessitano di interventi di manutenzione
ordinaria, mentre i rimanenti 2/3 di interventi di manutenzione
straordinaria. Gli alloggi destinati a nuclei familiari con
portatori di handicap necessitano di interventi di manutenzione
straordinaria particolari, che riguardano l'abbattimento di
barriere architettoniche. Molti di questi alloggi purtroppo sono
interessati anche da interventi che vogliono risolvere il problema
del riscaldamento centralizzandolo. È chiaro che tutti tali
interventi potrebbero portare ad un differimento della loro
disponibilità rispetto ai tempi che ci eravamo dati. La definizione
di un cronoprogramma delle consegne degli alloggi è ovviamente
subordinato all'andamento dei lavori stessi e alle esigenze di
ristrutturazione, da cui discendono anche i tempi di consegna a
conclusione degli stessi. Certo pensiamo che a lavoro ultimato i
tempi di attesa non dovrebbero superare i 3 mesi.
Circa
"fornire alla Commissione consiliare competente un
rapporto dettagliato, comprensivo del numero di alloggi resi
disponibili..."
non c'è nulla che osti a presentare lo stato di
avanzamento dei lavori e la consegna degli alloggi alle Commissioni
consiliari quando queste ne fanno richiesta. In qualsiasi momento
vi è la piena disponibilità a fornire qualsiasi tipo di
informazione.
Président
- La parole au Conseiller Sandri.
Sandri (GV-DS-PSE)
- La collega Fontana - nella parte che
lei non ha ascoltato della sua presentazione - aveva evidenziato
come il problema principale dell'emergenza abitativa è la
tempistica. Lei oggi ci ha dato la dimostrazione di come tra una
deliberazione e l'altra, fra un problema e l'altro, non sa neanche
quando, come, perché arriveranno questi alloggi e saranno
disponibili, se avranno le barriere architettoniche o non le
avranno, si auspica dall'alto della sua preveggenza e delle sue
capacità che a lavori ultimati, non si sa quando, forse a quel
punto l'attesa non sarà superiore ai 3 mesi. Noi abbiamo un nucleo
di 2 persone di cui una con problemi di deambulazione, che è
dall'agosto del 2001 che è in emergenza abitativa, è una vergogna!
Il 15 maggio 2003, handicap motorio, 2 persone, un altro nucleo
familiare. Abbiamo il caso, citato da "La Stampa", di 2
corregionali valdostani che dormono in un'utilitaria,
riconoscimento dell'emergenza abitativa il 15 febbraio 2007. Quante
volte allora dovremo trovare la gente in auto, in roulotte, in giro
per la Valle d'Aosta in condizioni di disagio perché la Regione,
visto che ha aperto un tavolo con il Comune di Aosta... e
ovviamente metta le condizioni, metta la buona voglia, metta le
capacità per risolvere questo problema? Trentacinque nuclei
familiari significa un'ottantina di persone che sono in disagio, la
media è da più di un anno e mezzo: questo non è accettabile,
soprattutto perché quasi metà hanno dei familiari con handicap
motori, quindi sono dei nuclei familiari già in grosse difficoltà
per tale motivo.
Ci sembra che l'attenzione della Giunta regionale su questi temi
sia veramente scarsa perché le risposte che si dovrebbero dare sono
di tutt'altro genere! Noi abbiamo una situazione - lo valuteremo
poi nel dibattito sulla legge della casa che è attualmente in
Commissione - in cui abbiamo un'Agenzia regionale per l'edilizia
residenziale, che è in grado di costruire a 1.300.000 euro al metro
quadro e non le si danno i fondi per lavorare decentemente, tant'è
che per sfizio ulteriore le si fa pure pagare l'ICI, ossia in
Italia abbiamo questa cosa particolare per cui la Chiesa cattolica
non paga l'ICI sui propri edifici, mentre l'Istituto delle case
popolari sì. Qui stiamo parlando di 1 milione e passa di euro
all'anno solo al Comune di Aosta! Vorrei capire allora: le case
popolari sono una cosa per cui bisogna "strozzare"... o una cosa da
sviluppare? L'ARER è un'agenzia che ha un ufficio tecnico, una
capacità di progettazione e di attuazione che è alta, ma bisogna
darle i mezzi per funzionare. Qui invece stiamo andando dietro ai
pezzettini, alla ristrutturazione... mentre dobbiamo fare grandi
investimenti perché tanto i soldi li tirate fuori lo stesso, in
quanto - come ha risposto l'Assessore Fosson tempo fa ad
un'interpellanza del gruppo "Arcobaleno" - sono centinaia di
migliaia di euro in questi anni che si spendono per l'emergenza
abitativa, ma non è meglio prendere questi soldi e costruire delle
case, non solo ad Aosta, ma in tutto il territorio regionale, in
modo da poterle dare alle persone in emergenza abitativa e magari a
quelle centinaia di persone che sono in classifica e che continuano
ad aspettare. Noi però ci siamo limitati all'emergenza abitativa
proprio perché è la cosa più drammatica: ci sono persone che sono
in difficoltà stasera di dove andare a dormire! Se non sappiamo
neppure dare risposte a queste, significa che non possiamo neppure
sperare che nel breve periodo si possa dare una risposta a tutti
coloro che hanno diritto a una casa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK