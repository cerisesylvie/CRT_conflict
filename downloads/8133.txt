Consiglio Regionale della Valle d'Aosta - Oggetto del Consiglio n. 2574 del 29 gennaio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2574 del 29 gennaio 1987 - Resoconto
OGGETTO N. 2574/VIII - DISEGNO DI LEGGE CONCERNENTE:
"CONCESSIONE DELLA GARANZIA FIDEIUSSORIA DELLA REGIONE AL CONSORZIO
VAL BENI S.R.L. A GARANZIA DI AGGIUDICAZIONE DI FORNITURA PRESSO IL
MINISTERO DEI BENI CULTURALI".
PRESIDENTE:
Ha chiesto di parlare l'Assessore Fosson, ne
ha facoltà.
FOSSON (D.C.):
Ritengo di non dover dilungarmi nella
illustrazione di questo provvedimento, perchè le discussioni in
sede di Commissione consiliare sono state sufficientemente
esaurienti.
Si tratta, come è detto in relazione, di una fideiussione che la
Regione Valle d'Aosta concede al Consorzio Val Beni a garanzia di
una aggiudicazione di fornitura presso il Ministero dei Beni
Culturali. Sottolineo che il progetto, che verrà sviluppato dalla
Val Beni è stato predisposto e concordato dalla Sovrintendenza ai
Beni Culturali della Regione Valle d'Aosta.
È un progetto che viene svolto per il Ministero dei Beni
Culturali ed ha una duplice valenza: una, di favorire la formazione
professionale in un campo importante come quello della ricerca e
del restauro e manutenzione dei beni culturali; l'altra, di
favorire la catalogazione dei beni culturali, in modo da permettere
la richiesta di dati in qualsiasi momento e, soprattutto, il
mantenimento dei beni culturali. Per queste ragioni, chiedo che la
legge in oggetto venga approvata dal Consiglio regionale.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Concediamo ancora un giorno di vacanza
al neo-assessore Lanièce, che sa di essere impegnato dalla prossima
volta a sentire anche le cose che diciamo in materia di
turismo.
Cominciamo col dire che siamo lieti che questa proposta di legge
sia venuta in discussione in questa sede, altrimenti di questa
vicenda, come Consiglio, non avremmo saputo assolutamente niente.
Ci rallegriamo del fatto che, avendo bisogno il Consorzio Val Beni
di una garanzia fideiussoria di due miliardi, il Consiglio sia
stato messo a conoscenza dell'intera questione. Degli elementi che
abbiamo potuto vedere in Commissione, abbiamo constatato che si
tratta di una questione di grande interesse, che ci consente di
fare alcune considerazioni.
In poche parole, se abbiamo capito bene la dinamica della
vicenda, essendoci una legge dello Stato, che stanziava seicento
miliardi per la informatizzazione dei beni culturali, miliardi
destinati ai privati, un gruppo privato ha predisposto una propria
proposta ed ha richiesto alla Regione, siccome l'informatizzazione
riguardava i beni culturali della Valle d'Aosta, se la cosa potesse
andare.
Giustamente, con un ottimo lavoro, la Sovrintendenza ha proposto
di allargare i campi della ricerca ed ha collaborato con il
Consorzio per formulare la parte propositiva della ricerca, cioè
non le questioni tecniche o finanziarie, ma le finalità della
ricerca stessa. Questo progetto, una volta approvato, comporta che
ci sia un introito rilevante per la Regione - sono 9 miliardi 65
milioni IVA compresa - e consente anche l'impiego di 75 giovani
disoccupati da dodici mesi o che, comunque, non abbiano avuto nei
dodici mesi rapporti di lavoro.
L'osservazione che vogliamo fare è questa - e ci rivolgiamo ai
"tre Assessori al Turismo" (non so bene a chi) purchè qualcuno ci
risponda - : perchè abbiamo aspettato che venisse un privato a
proporci una attività importante, necessaria, che sicuramente sarà
utile per questa Regione, e cioè la schedatura di tutti i beni, lo
studio dei percorsi, la catalogazione dei quadri, dei tessuti?
Perchè, avendo la Sovrintendenza le capacità per farlo, al punto
che la Sovrintendenza stessa ha poi formulato quello che è
diventato il canovaccio definitivo della proposta, abbiamo
aspettato che si muovessero i privati? Questa è la domanda che
rivolgiamo alla Giunta, all'Assessore al Turismo.
È ovvio che il fatto di avere pagati dallo Stato dei lavori è
una cosa positiva. Il fatto di avere dei giovani che imparano, che
lavorano per ventiquattro mesi e fanno sei mesi di formazione
professionale è altrettanto positivo; per questi motivi siamo
favorevoli a questa concessione di garanzia fideiussoria. Ci rimane
questa perplessità sul fatto che la Regione, autonomamente, non
abbia promosso questo tipo di ricerche: come, non poteva? La
Regione non poteva per quella legge, ma con i soldi, un anno prima
o sei mesi dopo, poteva prendere qualche iniziativa, siccome la
legge che ha stanziato questi 600 miliardi a favore dei privati
doveva essere ripetuta nella finanziaria 1987 con il doppio del
bilancio. Questa volta, però, per il dibattito intervenuto in
Parlamento, i fondi non andranno più ai privati, ma alle strutture
pubbliche; ci auguriamo che, accanto a questo tipo di lavoro,
l'Assessore al Turismo e la Giunta regionale programmino altre
attività.
Un'ultima osservazione: è indubbio che privati che si sono mossi
hanno il merito di avere avuto l'idea di sfruttare una legge dello
Stato, che consentiva loro di fare delle proposte. Siccome a questo
Consorzio l'Amministrazione ha fornito delle indicazioni molto
valide, crediamo che la Regione debba controllare bene le diverse
fasi di questa attività, perchè il prodotto sia commisurato alle
esigenze della Regione. Esiste una convenzione che salvaguarda i
rapporti fra questo Consorzio e la Giunta regionale; chiediamo alla
Giunta regionale, dal momento che si tratta di una attività che
potrà avere degli sviluppi ed effetti importanti ai fini della
conoscenza e della divulgazione del patrimonio culturale della
nostra Regione, che anche il Consiglio regionale, attraverso le
Commissioni, sia coinvolto in determinate fasi per verificare
l'andamento di questo lavoro.
Quindi, il nostro è un giudizio positivo, per quanto riguarda le
finalità di questa ricerca; diamo voto favorevole al disegno di
legge, poniamo alcune richieste di chiarimento, fra cui quella che
non si venga a sapere, per caso, in questioni di questa importanza,
perchè c'è bisogno della garanzia fideiussoria, altrimenti non so
come, da chi e in che modo sarebbe stata gestita questa partita di
nove miliardi con 75 persone che ci lavorano, con ricerche che
hanno interesse per l'intera Regione Valle d'Aosta.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Su questa legge c'è stata in Commissione
una abbondante discussione; i dati fondamentali che sono emersi
devono essere in questa sede riaffermati. Il primo dato emerso è
che la parte fondamentale del progetto è stata eseguita da alcuni
funzionari della Regione, in particolare dalla dott.ssa Montanari.
È un progetto molto interessante, che può portare nel campo dei
beni culturali ad una svolta significativa. Il secondo dato, che è
venuto fuori in Commissione è che l'avvio di questa concessione è
stato quanto meno farraginoso; sono emerse delle zone grigie, mal
definibili e mal evidenziabili, in cui, forse, qualcuno ha cercato
la sponsorizzazione e l'etichettatura di questa iniziativa. In
particolare, il discorso già presentato dal Consigliere Mafrica
sulle notizie, che arrivano in Valle d'Aosta in tempi talmente
rapidi che fanno sospettare una lottizzazione o un tentativo di
etichettare queste iniziative.
Però, l'elemento fondamentale da ricordare, per capire il senso
di questa iniziativa, è che si tratta di una iniziativa a scadenza,
una iniziativa che mobilita e forma un notevole numero di persone;
ma, al di là di qualche impegno verbale, non abbiamo idea di cosa
succederà alla fine di questo periodo, per quanto riguarda sia
l'utilizzo di questo personale, sia il futuro di queste società,
che oggi vengono a chiedere queste garanzie fideiussorie, per cui
sarebbe interessante da parte dell'esecutivo spiegare meglio che
prospettive vogliamo dare a questo personale che abbiamo messo in
movimento.
Come rappresentante di Nuova Sinistra annuncio già adesso il
voto favorevole del nostro Gruppo e credo che su queste garanzie
fideiussorie si possa fare uno strappo alla regola, anche se
vengono date a delle società con basso capitale, proprio perchè,
forse per una volta, si dà un valore ai cervelli e non solo alle
macchine.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.):
Due brevi considerazioni: la prima è
di carattere generale e va nel senso delle opportunità che i beni
culturali possono offrire sul piano occupazionale. Questo dato mi
sembra estremamente positivo e mi sembra da sottolineare
debitamente, perchè a volte ci si ingegna di trovare delle
soluzioni, che siano confacenti alle nostre necessità e ci si
accorge che c'è tutto un patrimonio, come quello dei beni
culturali, da esplorare e, se mi consentite l'espressione,
addirittura da sfruttare. Questo è un dato significativo e mi fa
piacere che la Giunta abbia colto questa occasione.
L'altra considerazione è rivolta ad una aspetto che ritengo di
dover puntualizzare: l'aspetto di una provvidenza che viene dallo
Stato in termini monetari così consistenti. Questo mi fa pensare
che quando il rapporto è corretto, si possono sfruttare delle
occasioni come quella che oggi discutiamo e che riguarda la
concessione di questo finanziamento da parte dello Stato. Questa
operazione, se tale si può chiamare, può costituire una vera svolta
in Valle d'Aosta per quanto riguarda il nostro patrimonio
storico-artistico e archeologico: quindi, non posso che compiacermi
anche perchè in passato avevo sollevato più volte questa
problematica in sede di Consiglio regionale.
È un'opera meritoria quella che si va a svolgere attraverso
l'attività di questo Consorzio e credo che si potranno trarre,
quando l'operazione sarà terminata, delle conclusioni estremamente
positive, anche perchè ho potuto dare una occhiata a quelle che
dovranno essere le risultanze del lavoro: ebbene, offriranno uno
spaccato dei nostri beni culturali e una possibilità di collegarlo
con quelle che sono già le iniziative che la Regione ha in corso in
questo momento.
Per quanto riguarda i programmi futuri, tutta questa massa di
informazioni potrà servire per far sì che si delinei meglio questa
politica dei beni culturali, che in passato ha avuto momenti di
incertezza (non faccio riferimento a questa Giunta), se non di
disattenzione, anche per periodi piuttosto consistenti.
Volevo solo fare un appunto perchè ho guardato l'art. 7 della
convenzione: in altre situazioni e in altre Regioni, dove si sono
operati analoghi tentativi di catalogazione di beni culturali,
accanto all'operazione relativa alla puntualizzazione e quindi al
rilevamento dei beni, si è fatto anche un discorso sullo stato di
degrado del patrimonio. Forse mi è sfuggito, ma non vedo in questa
ricerca un aspetto specifico che tocchi questo argomento: forse era
opportuno inserirlo.
Tutti i Consiglieri sapranno che alcuni nostri monumenti sono in
uno stato di deplorevole abbandono. Ogni tanto le notizie di stampa
riportano che qualche muro è crollato; qualche edificio è
addirittura irrecuperabile. Non parlo di edifici e monumenti di
primo piano, ma la stessa RAI (bisogna riconoscere quando le cose
sono ben fatte) ultimamente ha tenuto una serie di programmi, che
puntavano all'evidenziazione del nostro patrimonio
storico-artistico ed archeologico, ed attraverso questa ricerca,
che era ovviamente visualizzata, perchè si trattava di un servizio
televisivo, si è potuto vedere come, purtroppo, una fetta
consistente di questi beni culturali si trovi in uno stato di
degrado notevole.
Al di là di questa mia puntualizzazione, non posso che
rallegrarmi con questa operazione per i motivi che ho cercato di
spiegare e di esplicitare. È un atto che fa onore alla nostra
Regione e non parlo tanto della garanzia fideiussoria, che è una
conseguenza, quanto della operazione in sè. Mi sembra che quando si
procede su questa strada si possa trovare anche l'assenso delle
forze di minoranza. Pertanto, voteremo questo provvedimento.
PRESIDENTE:
Ha chiesto di parlare il Consigliere Borbey,
ne ha facoltà.
BORBEY (D.C.):
Brevissimamente per dire che c'è una
grossa difficoltà a livello di Sovrintendenza ed è un discorso di
mancanza di personale qualificato. La Sovrintendenza, fino ad oggi,
per il personale qualificato che aveva a disposizione, ha
organizzato dei corsi professionali durante gli anni; sono stati
eseguiti corsi per scavatori, per storici dell'arte, per
rilevatori. In questo momento, precisamente il venticinque di
questo mese, scadranno altri tre corsi professionali: uno per
rilevatori di architettura rurale, un secondo per rilevatori
assistenti per seguire i lavori del patrimonio archeologico e dei
monumenti, un terzo per restauratori. Quindi, non è completamente
vero quanto diceva il Consigliere Mafrica; concordo quando afferma
che troppo poco si è fatto, ma devo ricordare che si fa anche in
base alle forze che si hanno, altrimenti, se i tempi lo richiedono
- e i tempi sono maturi - bisogna ampliare, o in futuro anche
dividere, questo "Megassessorato". Questo lo vedremo dopo il
1988.
Non ho capito bene quanto ha detto il Consigliere Sandri; mi
permetto tuttavia di dire che nella nostra piccola Regione alcune
volte si tende a politicizzare tutto. Da parte nostra, come Gruppo
democristiano, possiamo solo dire questo: l'ideatore di questa
legge è stato un Ministro socialista, l'On. De Michelis, anche se
poi è stata portata avanti assieme ad un Ministro democristiano,
l'On. Gullotti, e tutti i giornali, quando è uscita la legge, hanno
commentato a grossi titoli: "Finalmente il Ministro De Michelis
l'ha fatta". Quindi, non è esatto dire che non eravamo al
corrente.
Per quanto mi riguarda ho telefonato, ma non credo che il
Ministro Gullotti abbia avvisato i democristiani, non so se il
Ministro De Michelis abbia avvisato i socialisti, nè se l'On.
Galasso abbia avvisato proprio i repubblicani.
(Il Consigliere De Grandis nega in maniera decisa)
Però, non si riesce a capire dove si vuole andare a parare.
La Regione Valle d'Aosta, sebbene in tempi strettissimi, è
riuscita, insieme a dei privati (perchè a questi si rivolgeva la
legge), a fare in modo che tre piccole imprese valdostane avessero
ottenuto un ampio finanziamento di seicento miliardi, quando
c'erano progetti di tutte le Regioni per migliaia di miliardi, e
quando si avevano dei concorrenti come l'IBM, l'Olivetti, la Fiat e
via dicendo. Cerchiamo, ogni tanto, di dire che siamo orgogliosi,
perchè è tutto un prodotto locale, e che è forse merito anche della
Sovrintendenza, dell'Assessorato, della Giunta regionale, che ha
saputo muoversi bene nello spiegare un progetto che è stato fatto
bene, che è stato capito e che è stato riconosciuto idoneo.
Concordo anche con quanto ha detto il Consigliere Torrione che
questa può essere una svolta nell'indirizzo dei beni culturali,
perchè fra questi progetti ce n'è uno specifico, che tende a
servirsi della catalogazione, nel fare dei progetti, per inserire
il bene culturale nel discorso turistico: era proprio quanto
citavano i Consiglieri Sandri e Mafrica quando parlavano di
progetti di percorsi turistici.
Auguriamoci che la Sovrintendenza abbia la capacità di seguire a
fondo e bene questo progetto; speriamo che i privati siano
anch'essi all'altezza del compito - finora hanno dimostrato di
esserlo nella presentazione del progetto - e speriamo che un
domani, se il lavoro verrà fatto seriamente, la Regione sappia
approfittare affinchè questo lavoro possa continuare nel futuro e
indirizzarsi ad un sistema nuovo quale è quello informativo
computerizzato per le informazioni turistiche.
PRESIDENTE:
Si passa alla votazione dell'articolato. Do
lettura dell'art. 1:
ART. 1
La Regione Autonoma Valle d'Aosta riconosce requisiti di
pubblica utilità al progetto di realizzazione di un sistema
informativo integrato a livello regionale finalizzato alla
fruizione di beni culturali, approvato dal Comitato
interministeriale per la programmazione economica in data 7 agosto
1986.
La Giunta Regionale è pertanto autorizzata a concedere la
garanzia fideiussoria della Regione fino alla concorrenza massima
di lire 2 miliardi e per la durata di mesi 30 decorrenti dal
provvedimento di concessione, nell'interesse del Consorzio VAL BENI
con sede in Aosta, aggiudicatario presso il Ministero dei Beni
Culturali della fornitura di cui al precedente comma.
La garanzia fideiussoria è comprensiva di tutti gli oneri
accessori.
Essa ha carattere sussidiario a norma del 2° comma
dell'articolo 1944 del Codice Civile, ai fini della preventiva
esecuzione del debitore principale.
PRESIDENTE:
Pongo in votazione l'art. 1 testè letto:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 2:
ART. 2
Il Presidente della Giunta e, in caso di sua assenza o
impedimento, l'Assessore regionale delle Finanze, sono autorizzati
a sottoscrivere gli atti necessari per la concessione, a nome e per
conto della Regione, della garanzia fideiussoria di cui ai
precedenti articoli, secondo le condizioni e le modalità in vigore,
nonchè a provvedere agli atti conservativi dei diritti della
Regione ed al recupero delle somme eventualmente risultanti a
credito della Regione.
La Giunta regionale è autorizzata a revocare in ogni tempo,
la garanzia fideiussoria dandone tempestiva comunicazione al
Consiglio Regionale.
PRESIDENTE:
Pongo in votazione l'art. 2 testè letto:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 3:
ART. 3
L'eventuale onere a carico del bilancio della Regione per
l'anno 1987 derivante dall'applicazione della presente legge,
previsto in lire 20.000.000 graverà sul capitolo 51000 della parte
spesa del bilancio di previsione della Regione per l'esercizio
stesso.
Alla copertura dell'onere di cui al comma precedente si
provvede mediante riduzione per L. 20.000.000 dello stanziamento
iscritto al capitolo 50150 "Fondo globale per il finanziamento di
spese per ulteriori programmi di sviluppo (Spese di investimento)"
a valere sull'intervento iscritto all'allegato n. 8 del bilancio
per l'esercizio in corso, relativo al finanziamento di interventi
per il recupero e la sistemazione di impianti termali; su detto
intervento rimane, quindi disponibile la minor somma di lire
1.980.000.000.
PRESIDENTE:
Pongo in votazione l'art. 3 testè letto:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 4:
ART. 4
Al bilancio di previsione della Regione per l'esercizio 1987
sono approvate le seguenti variazioni:
PARTE SPESA
Variazione in diminuzione
Cap. 50150 "Fondo globale per il finanziamento di spese per
ulteriori programmi di sviluppo (Spese di investimento)
L. 20.000.000
Variazione in aumento
Cap. 51000 "Oneri derivanti dalle garanzie prestate dalla
Regione in dipendenza di disposizioni legislative
- L.R. 1.4.1975, n. 7"
L. 20.000.000
Nell'allegato n. 9 al bilancio di previsione della Regione
per l'esercizio 1987 è aggiunto quanto segue:
Legge regionale n.
"Garanzia fideiussoria a favore del Consorzio Val Beni S.r.l.
a garanzia di aggiudicazione di fornitura di un sistema informativo
integrato regionale presso il Ministero dei beni
culturali".
PRESIDENTE:
Pongo in votazione l'art. 4 testè letto:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 5:
ART. 5
La presente legge è dichiarata urgente ai sensi del terzo
comma dell'articolo 31 dello Statuto speciale ed entrerà in vigore
il giorno successivo a quello della sua pubblicazione nel
Bollettino Ufficiale della Regione.
È fatto obbligo a chiunque spetti di osservarla e di farla
osservare come legge della Regione Autonoma Valle d'Aosta.
PRESIDENTE:
Pongo in votazione l'art. 5 testè letto:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN (U.V.):
En déclarant le vote favorable à ce
projet de loi, je voudrais souligner, au delà de ce qu'ont déjà dit
l'Assesseur Fosson et l'Assesseur Borbey, que la partie de
milliards qui a été réservée au projet spécifique ce sont les fonds
qui étaient au début prévus pour le F.I.O.. L'observation qui avait
été faite de la part des différentes Régions c'était uniquement que
ces fonds ont été réservés aux initiatives privées sans prévoir la
consultation des Régions.
S'il s'agissait comme pour les autres centres, là où il
suffirait de voir les intéressées, ce sont des groupes qui sans
doute n'ont pas l'exigence d'une garantie fidéjussoire de la part
de l'Administration régionale. Peut-être M. Mafrica connaît le
"Centre Projet", concernant des groupes tels que Fiat, Eni,
auxquels le budget donne la possibilité de dépasser
l'Administration régionale. Alors, si le groupe concerné par le
projet Vallée d'Aoste avait les fonds et les garanties nécessaires
de donner à l'Etat, l'Administration régionale n'avait aucune
possibilité d'intervenir.
Il est vrai que les fonctionnaires et les responsables de
l'Administration régionale ont aidé ce projet, étant donné que
c'était déjà dans les prévisions de l'Administration régionale
d'aller dans cette direction. Mais dès qu'on a entrevu la
possibilité d'avoir un financement de la part de l'Etat, on a
décidé d'aider le groupe afin qu'il y ait la présentation de ce
projet. Il n'est pas question là de retard de l'Administration
régionale; je crois, en revanche, que ce serait indispensable que
des fonds soient alloués à l'Administration régionale afin qu'elle
puisse jouir de groupes privés.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Il mio voto resta favorevole; apprezzo
particolarmente la dichiarazione del Presidente della Giunta, che
mi sembra abbia chiarito quali dovrebbero essere i rapporti fra
Stato e Regione su questi argomenti. Un piccolo appunto: il
Presidente della Giunta ha parlato dell'"Assessore" Borbey, penso
si riferisse al momento in cui si trattava questo argomento, quando
il Consigliere Borbey era ancora Assessore, e non al momento
attuale.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Ribadiamo il voto favorevole, facendo
presente che la critica non era diretta alla Sovrintendenza, ma
proprio all'Assessore. Abbiamo constatato che i funzionari erano in
grado di formulare un progetto e, almeno, è apparso come se ci si
fosse mossi solo dopo che si sono mossi i privati. Sapete che
preferiamo, fino a che è possibile, che si muovano le strutture
pubbliche. C'è, quindi, l'invito alla Regione, perchè adesso penso
che si potrà concorrere in qualche modo, per i finanziamenti
dell'anno 1987, ad approfondire il discorso e ad andare su questa
strada perchè è una strada utile.
Vi chiediamo l'impegno, anche se non è possibile inserirlo nella
legge sulla fideiussione, in quanto è una legge particolare, una
volta che ci sono degli elementi, a riunire le Commissioni, perchè
la materia è interessante per il futuro dell'occupazione, non solo
di questi che lavorano adesso, ma di attività indotte in Valle
d'Aosta.
PRESIDENTE:
Ha chiesto di parlare il Consigliere
Segretario Tamone, ne ha facoltà.
TAMONE (U.V.):
Je voulais ajouter une remarque, qui ne
concerne pas les problèmes qui ont été soulevés jusqu'à maintenant
de la part des collègues. L'idée de cette loi nous semble bonne et
nous sommes contents qu'il a eu de la part des privés cette
initiatives; nous voudrions répéter ce que nous avions déjà dit en
Commission, c'est-à-dire qu'en travaillant dans cette matière on
puisse avoir l'égard nécessaire pour notre tradition, pour l'idée
même de la culture valdôtaine. Tout cela a été un peu oublié dans
le plan, même si le fonctionnaire qui était présent en Commission
nous a assuré que le respect de la langue sera indubitablement tenu
dans ces travaux. Dans ce sens nous voulons encore rappeler au
Gouvernement de pas oublier cet engagement et d'en tenir compte
dans tout le travail qui sera mené dans cette matière.
PRESIDENTE:
Ha chiesto di parlare il Consigliere Borbey,
ne ha facoltà.
BORBEY (D.C.):
Per dire al Consigliere Mafrica che quando
una Giunta lavora bene, alcune volte bisogna dargliene atto. La
Giunta regionale ha lavorato bene in questo settore, perchè se
avesse approvato, in Giunta, un programma di venti o trenta
miliardi, questo programma non sarebbe stato accettato. Quindi, la
Giunta regionale aveva già definito politicamente le cose, per cui,
se si fosse presentato un progetto ben fatto, di un importo di
circa 8-9 miliardi, c'erano possibilità, altrimenti la Valle
d'Aosta sarebbe stata scartata, come è stato scartato il Trentino
Alto Adige; invece, politicamente questa Giunta si è mossa bene ed
ha ottenuto questi danari. Penso dobbiate esserne soddisfatti anche
voi.
PRESIDENTE:
Pongo in votazione la legge nel suo complesso
per scrutinio segreto:
VOTAZIONE A SCRUTINIO SEGRETO
ESITO DELLA VOTAZIONE
Presenti 27
Votanti 27
Favorevoli 26
Contrari 1
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK