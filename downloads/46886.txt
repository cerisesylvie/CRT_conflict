Consiglio Regionale della Valle d'Aosta - Oggetto del Consiglio n. 3234 del 8 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3234 del 8 febbraio 2024 - Resoconto
OGGETTO N. 3234/XVI - Interpellanza: "Individuazione degli
alloggi di ERP destinati agli interventi di ristrutturazione
interna".
Bertin (Presidente) -
Passiamo al punto n. 36. Il
consigliere Baccega si è prenotato per illustrare l'interpellanza,
ne ha facoltà.
Baccega (FI) -
Torniamo a parlare di alloggi di edilizia
residenziale pubblica e le nostre attività ispettive, in questo
caso questa interpellanza, fanno sì che la maggioranza anche qui si
prodighi in comunicati stampa e cerchi di stimolare interesse senza
pensare alla franchezza e a dire le cose come stanno, la famosa
parresia che il momento determina e per cercare di avere un impatto
positivo rispetto a un
target
di popolazione che è
facilmente influenzabile non attraverso
influencer
ma da
questa ridda di comunicati stampa e di messaggi.
Vado a presentarne due che mi hanno in qualche modo incuriosito:
nel comunicato stampa della Giunta, certamente nato a seguito della
nostra interpellanza, come in altre situazioni che vediamo proprio
in questo Consiglio, è stato annunciato che sono in fase di
ristrutturazione sessanta alloggi sfitti in tutto il territorio
regionale, di cui quaranta alloggi saranno ultimati entro il 2024 e
i restanti entro il primo semestre del 2025, quindi manutenzione
straordinaria. Comune di Aosta, altri Comuni della Regione,
emergenza abitativa della Regione, dei Comuni, questo non si
chiarisce e non si sa bene. Cinquantasei alloggi nel Comune di
Aosta disponibili entro dicembre 2024 - poi chiariremo cosa vuol
dire "disponibili" - diciassette alloggi sfitti ristrutturati con
fondi ARER entro dicembre 2024 sul territorio regionale in corso di
realizzazione, settantadue alloggi sugli edifici Fresia e Gazzera,
progetto PINQuA, che saranno disponibili entro dicembre 2025,
trentasei alloggi ricavati dalle attuali soffitte dei fabbricati
Giacchetti, dove è in via di ultimazione l'involucro comprendente
la coibentazione della copertura delle pareti esterne e immagino
l'esportazione complicata del guano dei piccioni, e anche qui si
dice che saranno conclusi i lavori di adeguamento interno, ci
mancherebbe, sono alloggi nuovi. Totale 241 alloggi, forse, questo
lo dice il comunicato stampa dell'Ufficio stampa della Regione. La
prima suggestione è: qual è la differenza tra disponibili e
assegnabili, perché è molto diverso, poi assegnabili a chi? Alla
mobilità? Alla graduatoria? All'emergenza abitativa di Aosta?
All'emergenza abitativa dei Comuni? Quanti di questi alloggi
saranno ristrutturati anche all'interno? Tutti? Alcuni? Ovvero
parlo di rifacimento dei bagni, delle piastrelle, delle cucine, dei
pavimenti antichi, eccetera.
Nello stesso comunicato l'assessore Marzi dichiara che nel 2024
saranno resi disponibili per l'assegnazione circa 300 alloggi,
quindi da 241 passiamo a 300 alloggi. Sempre nello stesso
comunicato a seguire le dichiarazioni dell'assessore Sapinet, che
sottolinea: "Nei venti lotti di lavoro appaltati gli interventi di
riqualificazione energetica riguardano 22 edifici e 319 alloggi
ubicati in sette diversi Comuni della Regione, ulteriori lotti - 7
- afferiscono invece a due diversi programmi di interventi
all'interno del quartiere Cogne e interessano 15 fabbricati. Totale
510 unità abitative", uno spettacolo. Anche qui quante saranno le
abitazioni che vedranno interventi significativi al loro interno
affinché non sia solo la facciata a dare lustro ma anche il buon
vivere all'interno di un alloggio, quindi igienicamente
appropriato, perché sono troppi gli alloggi - soprattutto al
quartiere Cogne dove si stanno facendo i cappotti - che all'interno
sono igienicamente inappropriati. Conclude il comunicato della
Regione con un intervento senza fare numeri a questo punto del
Presidente dell'ARER, un comunicato stampa quindi a tre mani che
non dice le stesse cose ed è abbastanza incomprensibile.
Allora andiamo a sottolineare che la graduatoria fortemente in
crescita vede 638 nuclei familiari in graduatoria, sappiamo che
esiste una richiesta di riserve e di danno finanziario, più
interessi di imprese appaltatrici che inevitabilmente va a generare
del contenzioso, quindi blocca i lavori, quindi non si sa bene se
questi dati potranno essere portati a buon fine visto che c'è un
contenzioso in atto, che, sulla base dell'entità dei danni, si è
chiesta l'attivazione della procedura per la risoluzione del
contenzioso in via conciliativa, ma vedo che c'è un provvedimento
presidenziale dell'ARER che incarica un legale di sostenerli in
questa procedura, ci sarà quindi una procedura legale che chissà
quanto andrà avanti, non lo so... sono dati di un comunicato stampa
che probabilmente - non me lo auguro - saranno disattesi.
Ritardo nei collaudi dei lavori e nelle conseguenti possibili
assegnazioni. Vogliamo sapere: quanti e quali alloggi sono stati
individuati per gli interventi di ristrutturazione interna, se si
sono avviati i lavori e quando si intendono avviare i lavori di
ristrutturazione - ovviamente parlo della ristrutturazione interna,
cosa che noi abbiamo sottolineato nel tempo e che voi avete
finanziato con i due accordi quadro, 1 milione e 160-, quando
potranno essere assegnati gli alloggi. Questo è quello che ci preme
sapere anche per dare delle informazioni e delle notizie a una
popolazione che si vede imbrigliata in questi condomini enormi, con
la luce del sole che non si vede mai perché ci sono ovviamente i
teli che coprono gli edifici ma che cosa si vede? Nessuno che
lavora, nessuno che prosegue, nessuno che va avanti, quindi c'è
forte preoccupazione. È opportuno sapere quando si riprendono i
lavori e quando saranno assegnati gli alloggi, alloggi ovviamente
igienicamente appropriati. Grazie Assessore.
Presidente -
Risponde l'assessore Sapinet.
Sapinet (UV) -
Grazie collega Baccega. Ritorniamo a
parlare della questione dei due accordi quadro, sulla quale centra
un po' la sua iniziativa, era partito con un ordine del giorno che
chiedeva di stanziare un milione e mezzo, poi si era riusciti a
impegnare con due accordi quadro da 1 milione e 80 mila euro
l'uno.
Con i tre quesiti diamo un po' di risposte in merito a quanto ci
viene richiesto nell'ambito appunto di questi due accordi quadro
che sono stati finanziati dalla Regione Autonoma Valle d'Aosta per
l'esecuzione di interventi di manutenzione straordinaria su circa
sessanta alloggi di edilizia residenziale pubblica.
Per venire al primo quesito, i due appalti relativi agli accordi
quadro per i lavori di manutenzione straordinaria, esclusivamente
finalizzati a rendere nuovamente assegnabili alloggi oggi sfitti di
ERP all'interno di immobili di proprietà dell'ARER, sono stati
entrambi aggiudicati, in questa fase c'è l'aggiudicazione
provvisoria, ma a conclusione delle verifiche prescritte verranno
sottoscritti i relativi contratti. All'interno di ciascun contratto
di accordo quadro verranno poi emessi i singoli contratti esecutivi
che corrispondono ai singoli alloggi. Al momento sono stati
individuati i primi 36 alloggi per i quali sono già pronti i
contratti esecutivi che verranno emessi immediatamente dopo la
stipula dei contratti di accordo quadro, indicativamente 18 per
ciascuno. Successivamente, via via che i lavori procedono, verranno
individuati e progettati i contratti esecutivi di altri alloggi
fino alla concorrenza degli importi contrattuali. I primi alloggi
individuati sono ubicati in sei differenti comuni della nostra
regione e verranno, una volta terminati gli interventi di
ristrutturazione, riassegnati agli aventi diritto. Nel dettaglio i
primi alloggi già individuati si trovano ad Aosta in ventidue
alloggi ubicati nel quartiere Cogne, in viale Europa, in via
Saint-Martin-de-Corléans, via Croix Noire, Via Montmayeur e via
Lys; a Morgex un alloggio in viale Lungo Dora; a Châtillon tre
alloggi rue de la Gare; a Issogne due alloggi in frazione Les
Garines; a Pont-Saint-Martin tre alloggi in via Monterosa e in via
Circonvallazione; a Verrès cinque alloggi in via Fratelli Artari,
via Cretier e Via Primo Maggio; su Aosta erano 22.
"Se sono stati avviati o si intendano avviare al più presto gli
interventi di ristrutturazione interna": come detto poc'anzi, le
gare di appalto sono state avviate con determinazione a contrarre,
rispettivamente la n. 279 e la n. 280 del 2 novembre del 2023, sono
state aggiudicate, come dicevamo, provvisoriamente dall'ARER a
seguito della gara in data 14 dicembre 2023 e riguardano l'intero
importo degli interventi previsti, quindi 2.160.000 euro. Per
quanto riguarda i primi 36 alloggi che sono stati individuati, si
prevede l'aggiudicazione definitiva a conclusione delle verifiche e
a seguito della sottoscrizione del contratto entro il mese di
febbraio. Nel contempo poi ARER, come dicevamo, provvederà a
individuare gli ulteriori alloggi destinatari degli interventi di
ristrutturazione a una cadenza presunta di 7 ulteriori alloggi ogni
mese fino a completamento degli interventi previsti.
Terzo quesito: "quando potranno essere assegnati detti alloggi",
l'ARER sottolinea come i singoli alloggi verranno consegnati via
via che i lavori saranno ultimati e certificati. Per quel che
riguarda i primi interventi, si prevede che saranno terminati
intorno al mese di giugno del corrente anno e successivamente, alla
conclusione dei lavori, gli alloggi potranno essere assegnati
secondo le modalità previste dai bandi e dai regolamenti
vigenti.
Presidente -
Replica il consigliere Baccega.
Baccega (FI) -
Grazie Assessore, ma lei non mi ha
risposto rispetto al comunicato stampa che avete fatto pubblicare,
dove lei dice circa 510 unità abitative che non si trovano neanche
francamente nelle procedure e nelle pratiche dell'ARER, perché
siamo molto attenti a questo passaggio. Se voi andate avanti a
comunicati stampa di questo tenore, illudete la gente e non va
bene.
Qual è il momento
clou
nel quale la popolazione e noi
dell'opposizione siamo in grado di dirci soddisfatti del percorso
politico avviato? È quando c'è il fine lavori, collaudo, e alloggi
pronti per l'assegnazione, non disponibili, pronti per
l'assegnazione. Allora lì merita fare un comunicato stampa, si
dice: "Ci sono "N" alloggi pronti per l'assegnazione". Si è fatto
un buon lavoro, sollecitato anche da quest'opposizione attraverso
la mozione o l'ordine del giorno, che non mi ricordo qual era,
presentato che voi avete rinforzato. Quello è il momento chiave per
dare alla popolazione il risultato di un'attività politica fatta in
un certo modo, non un comunicato di stampa dove un Assessore
smentisce l'altro, il Presidente dell'ARER annuisce e quindi non si
capisce niente.
L'invito davvero è a fare comunicati stampa che non vadano a
illudere la gente, perché noi siamo molto attenti su questo
tema.
Ci sono lavori bloccati, quindi tutte quelle cose che avete
scritto saranno inevitabilmente disattese, non per colpa vostra, le
colpe le verificheremo, però nella misura in cui ci sono
problematiche legali che non porteranno al collaudo dei lavori
fatti, quindi non porteranno all'assegnazione degli alloggi, è
inevitabile che tutto questo finirà in una bolla di sapone e
purtroppo queste 638 famiglie che sono lì in graduatoria non
potranno vedere l'assegnazione di un alloggio.
L'anno prossimo si farà un altro bando, si incrementerà
inevitabilmente il numero di persone e di famiglie che accederanno
all'edilizia residenziale pubblica, anche perché c'è un fatto
politico inequivocabile, da noi come in tutta Italia, ma
soprattutto da noi: ormai gli alloggi destinati alle residenze
turistiche fanno sì che non ci sia più mercato della locazione,
nonostante il contributo locazione di cui avete parlato ieri, non
ci sono più alloggi, medici che dovrebbero arrivare da fuori - l'ho
già detto in un altro Consiglio che cercano un alloggio in
locazione - fanno una fatica improba, si sta generando quindi una
sorta di problematica che va comunque ancora affrontata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK