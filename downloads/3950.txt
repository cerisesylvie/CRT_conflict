Consiglio Regionale della Valle d'Aosta - Oggetto del Consiglio n. 223 del 30 aprile 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 223 del 30 aprile 1981 - Resoconto
OGGETTO N. 223/81 - PREDISPOSIZIONE DI UN PROGETTO DI LEGGE
RELATIVO ALLA COSTITUZIONE DI UN CENTRO REGIONALE PER LO SVILUPPO
TECNOLOGICO E PRODUTTIVO DELL'INDUSTRIA IN VALLE D'AOSTA.
(Approvazione di ordine del giorno)
Presidente -
Do lettura della mozione in oggetto dei
Consiglieri Tonino, Mafrica e Bajocco:
MOZIONE
CONSIDERATO lo stato di grave crisi delle principali aziende
valdostane (dalla Cogne, all'Ilssa, alla Sadea, alla Montefibre,
alla SIV, ecc...), che ha comportato minacce di licenziamenti e
prolungati periodi di cassa integrazione per migliaia di lavoratori
valdostani;
VERIFICATE le difficoltà di intervento da parte della
Regione, per mancanza di conoscenza dei dati relativi alle
situazioni produttive, alle richieste di mercato, ai processi
tecnologici, alle condizioni creditizie e per l'assenza di adeguati
strumenti d'intervento tecnici e finanziari;
NELL'INTENTO di dotare la Valle d'Aosta di uno strumento
capace di intervenire in una politica programmata di sostegno alla
piccola e media industria valdostana;
il Consiglio regionale della Valle d'Aosta
DELIBERA
di impegnare la Giunta regionale a predisporre entro tre mesi
un progetto di legge relativo alla costituzione di un Centro
Regionale per lo Sviluppo Tecnologico e Produttivo dell'Industria
in Valle d'Aosta, a tale Centro, che avrà la struttura di una
Società per Azioni, saranno affidati compiti autonomi di sostegno
all'attività industriale in Valle d'Aosta, compiti cioè:
1) di assistenza tecnico-gestionale e amministrativa, di
consulenza, di organizzazione del lavoro, di aggiornamento
tecnologico;
2) di assistenza per l'accesso al credito e ai contributi
previsti dalle leggi statali e regionali;
3) di individuazione di mercati e di produzioni utili allo
sviluppo delle aziende insediate o insediabili in Valle;
potranno far parte della Società per Azioni, oltre alla
Regione, gli istituti finanziari e di credito, le compagnie di
assicurazione, i consorzi, le cooperative e le aziende operanti in
Valle d'Aosta.
Presidente -
La parola al Consigliere Mafrica.
Mafrica
(PCI)
- Io non ho capito bene le battute
del Presidente della Giunta sulla questione del riparto fiscale; mi
sembra comunque che in sua assenza non possa essere discusso e che
si dovrebbe in questo caso - pur essendo io d'accordo con il
collega Tonino sul fatto che l'importante è che il riparto arrivi e
arrivi presto - effettuare una protesta dal punto di vista formale,
anche contro i tempi brevi di comunicazione della cosa! Non può il
Consiglio accettare un fatto di questo genere!
Presidente -
La parola al Presidente della Giunta.
Andrione (UV)
- Il problema è questo: alle 14,30 o alle
15,00 è stato deciso, contrariamente a quanto è stato affermato
ieri e questa mattina, di riunire il Consiglio dei Ministri per la
proroga di un decreto; la seduta dovrebbe essere breve e iniziare
alle 18,30. Probabilmente un Ministro, e dovrebbe essere Sarti, ha
suggerito di trattare anche la questione del riparto della Valle
d'Aosta se il Presidente della Giunta si fosse trovato a Roma,
perché da diverso tempo si era fissata la data del 30 aprile. Hanno
telefonato qui, ma purtroppo non in tempo perché io potessi
prendere un aereo. Ora, evidentemente, il Consiglio dei Ministri
non discute in assenza del sottoscritto perché potrebbe esserci poi
una protesta da parte della Regione, perciò la questione era quella
di vedere, dato che le abitudini romane sono quelle che sono e che
probabilmente il Consiglio dei Ministri si riunirà alle 20,00, se
io, partendo immediatamente, sarei potuto arrivare in tempo.
Presidente
- Ha chiesto di parlare il Consigliere
Mafrica. Ne ha facoltà.
Mafrica (PCI)
- Ringrazio per queste precisazioni; su
questo argomento voglio ancora dire che non appena ci sarà la
notizia ufficiale, questa dovrebbe essere comunicata ai Capigruppo,
perché possano essere prese le iniziative del caso per sollecitare
un iter il più rapido possibile.
Comunque, ho ripreso questa questione perché ha attinenza anche
con la mozione in oggetto. Noi riteniamo che la Giunta regionale,
ma anche il Consiglio, debbano ormai sciogliere un nodo in materia
di politica industriale: in questi ultimi tempi, con le difficoltà
avute alla Cogne, da più parti ed in numerosi articoli ho sentito
parlare di vocazione preferenziale della Valle d'Aosta per il
turismo e di una quasi naturale scomparsa o riduzione della grossa
industria nella nostra regione; i sostenitori di questa tesi
cercano in qualche modo di sostituire il ruolo della grande
industria, quale noi consideriamo la Cogne, l'Ilssa e anche la
Montefibre, con quello di piccole e medie imprese. La nostra
opinione è che come linea di politica industriale si debba
mantenere una necessaria integrazione tra i due aspetti:
mantenimento della grande industria in Valle d'Aosta e sviluppo di
una piccola industria, perché non crediamo che soltanto con piccole
industrie si possano ottenere dei risultati, in termini di
occupazione, sufficienti per la nostra economia. Ma anche nei
confronti della piccola industria, a nostro avviso, siamo in una
posizione equivoca, e scopo di questa mozione è appunto quello di
suggerire un possibile strumento di intervento.
Qual è la situazione di fatto della piccola industria in Valle
d'Aosta? Se noi andiamo a vedere l'elenco delle piccole industrie
che in questi anni hanno ricevuto fondi e sovvenzioni regionali e
poi hanno chiuso i battenti ci rendiamo conto che questo elenco è
più lungo di quello delle industrie che avendo ricevuto contributi
sono ancora in piedi; vi sono comprese la Fera, la Sirca David, la
Brambilla, l'Appel, la Pollein Confezioni, l'IMVA, la Dolfra e
probabilmente ne ho dimenticata qualcuna. Ecco, a nostro giudizio
questo avviene perché, a parte le difficoltà finanziarie della
Regione che ostacolano investimenti di una certa entità, difficoltà
che speriamo saranno superate con il riparto, non è sufficiente la
parte dei controlli, soprattutto dei controlli dal punto di vista
tecnologico, produttivo e di mercato.
Quindi noi invitiamo la Giunta a esplorare questa idea, che è
già stata esaminata in alcune Regioni italiane, di costituire non
un Centro di sostegno e supporto alla piccola industria all'interno
dell'Amministrazione regionale - questa è una posizione che avevamo
sostenuto fino a qualche mese fa, ma ripensando alla cosa anche
alla luce delle esperienze fatte in altre Regioni siamo oggi di
opinione diversa -, ma un Centro esterno, che potrebbe avere la
natura di una Società per Azioni in cui confluiscano la Regione, le
banche, le piccole industrie interessate. Questo Centro non
dovrebbe avere la funzione di erogare quattrini, compito che invece
rimarrebbe alla Regione, se sarà possibile con i fondi del nuovo
riparto, magari rivedendo l'attuale meccanismo dei fondi di
rotazione; il Centro dovrebbe avere il compito di dare alla Regione
stessa e alle industrie associate dei servizi contabili, di ricerca
di mercato, dei servizi promozionali e di assistenza tecnologica,
dietro pagamento; quindi questo tipo di Società non graverebbe
interamente sul bilancio regionale, per una buona parte sicuramente
potrebbe autofinanziarsi e avrebbe la possibilità di permettere
quei controlli sui bilanci e sul mercato che oggi l'Amministrazione
regionale, bisogna riconoscerlo, non è in grado di fare.
Con la mozione in oggetto abbiamo voluto proporre questa
ipotesi, per dotare la Valle d'Aosta di uno strumento per
intervenire in modo più oculato, per non avere più una piccola
industria sostanzialmente assistita, ma per averne invece una il
più possibile sana e solida nel tempo. Ovviamente, i particolari di
questa idea dovranno essere discussi e verificati, ma a noi
interessa sapere, con l'approvazione o meno della mozione, se la
Giunta è intenzionata a lavorare in questa direzione. Noi riteniamo
che sia possibile e che sia anche opportuno.
Presidente
- Ha chiesto di parlare il Consigliere De
Grandis. Ne ha facoltà.
De Grandis
(PRI)
- Io ho apprezzato la proposta
presentata dal Gruppo Comunista, perché condivido gli obiettivi che
si vogliono raggiungere in questo campo; come apprezzo, per altro
verso, che si suggerisca di ricorrere a una Società per Azioni, con
l'intenzione o con la speranza, immagino, che una struttura di
questo tipo abbia quelle caratteristiche di efficienza e di
validità che difficilmente si trovano nella struttura pubblica.
Tuttavia, i compiti che si vogliono assegnare a questo Centro, che
sono compiti di assistenza tecnico-gestionale, amministrativa, di
assistenza per l'accesso al credito, di indicazione di mercato e di
produzioni utili allo sviluppo, mi sembrano estremamente vasti e
quindi non ipotizzabili come diretta competenza di una struttura di
questo genere, a meno che non la si voglia immaginare di enormi
proporzioni, il che tra l'altro nella nostra Regione mi sembra del
tutto ingiustificato; inoltre, non possiamo dimenticare che le
grosse aziende presenti in Valle d'Aosta, la Cogne, l'Ilssa Viola,
la Montefibre, hanno i cervelli al di fuori della nostra regione e
quindi non avrebbero nessuna tendenza a servirsi di una struttura
di questo tipo.
Ritengo però che la proposta non sia ugualmente da sottovalutare
e che magari si possa realizzare con una forma diversa, vale a dire
attraverso la finanziaria regionale, perché intanto questa potrebbe
avere un campo di azione ancora più vasto di quello previsto in
questa mozione, poiché nulla impedisce che essa assolva a tutte
quelle funzioni che si vogliono attribuire al Centro: essa infatti
assume, coordina e promuove iniziative; ma c'è anche il fatto che
alla finanziaria si può attribuire una struttura estremamente
ridotta ma altamente qualificata, in modo che di volta in volta,
quando deve intervenire in uno specifico settore industriale, possa
servirsi di consulenze esterne a ciò particolarmente preparate,
senza quindi essere appesantita da una organizzazione mastodontica.
Ci sono in Italia esempi di finanziarie regionali che hanno dato
ottimi risultati e che sono facilmente adattabili alla nostra
realtà, con alcune modifiche perché evidentemente la dimensione
della nostra economia non è paragonabile a quella della Lombardia o
della Toscana; però si può, con una struttura estremamente agile,
arrivare a questi stessi obiettivi.
Perciò io suggerisco, se i proponenti della mozione sono
d'accordo, di incaricare la Giunta di presentare entro tre mesi un
progetto di finanziaria regionale nel quale siano previste tutte le
diverse funzioni che la finanziaria di volta in volta svolgerà a
seconda delle necessità e dei settori su cui si deve
intervenire.
Presidente
- Altri chiedono di intervenire? La parola al
Presidente della Giunta.
Andrione (UV)
- Incomincio dalla fine, cioè dalla
proposta del Consigliere De Grandis; questa mi lascia molto
perplesso, perché una finanziaria - ammesso, prima di tutto, che si
abbiano i soldi, perché oggi come oggi una finanziaria deve avere
un fondo di rotazione sufficiente per i suoi scopi, altrimenti non
ha senso perché si dovrebbe allora passare attraverso le banche e
quindi ricomincerebbe la solita storia - una finanziaria, dicevo,
deve avere per Statuto e per scopo istituzionale il compito di
finanziare, mentre se ho capito bene la proposta del Consigliere
Mafrica si tratterebbe grosso modo di fare, con i dovuti mutamenti,
quello che si è fatto con le cooperative: una specie di organismo
generale che fornisce assistenza tecnica, contabile, specifica e
tutto quanto.
Ora, anch'io farei una richiesta ai presentatori della mozione,
e cioè di trasformarla in ordine del giorno per renderla più
efficace obbligando la Giunta ad un impegno preciso, perché
innanzitutto, contrariamente a quanto avviene per le cooperative,
normalmente le industrie, e in particolare quelle di Stato, sono
estremamente gelose di quello che avviene nel loro settore, non
lasciano filtrare nessuna notizia e non solo, ma danno delle
notizie differenti a seconda degli interlocutori: io non so chi di
voi era presente alla riunione con il Ministro Foschi, ma vi
confesso di avere trattenuto per un attimo il respiro quando l'ing.
Adami ci ha dato la notizia che alla Cogne va tutto bene, perché
era la prima volta che lo sentivo descrivere le cose sotto questa
luce e perché a me erano state date altre notizie; ma questo è solo
un esempio.
Quindi, per prima cosa, chiedo che la mozione venga trasformata
in ordine del giorno. In secondo luogo, bisognerà prendere contatti
con l'Associazione Industriali, perché in un certo senso si
verrebbe a creare non dico un doppione ma una organizzazione
parallela in quanto una parte delle funzioni di questo ipotetico
Centro sono già compito dell'Associazione Industriali; occorrerà
poi prendere contatti con le differenti industrie e vedere fino a
che punto sono disponibili a intervenire in questa Società.
Per quanto riguarda la Società per Azioni, non è solo una
questione di efficienza, a mio avviso, è anche questione di
responsabilità, perché vi è una quota sociale da pagare e di
conseguenza vi è un certo tipo di controllo, che purtroppo nelle
finanziarie che sono organismi di ordine pubblico diventa sovente
assai difficile. Quanto alle finanziarie che hanno funzionato bene,
almeno se sono le stesse a cui penso io - e poi in effetti è una
sola! - c'è da dire che hanno funzionato bene là dove ci sono delle
banche private che le sostengono!
Riassumendo, quindi, è opportuno, a mio avviso, dare alla
mozione la forma più efficace di un ordine del giorno; è necessario
poi tenere contatti con l'Assessorato all'Industria, che deve
iniziare questi sondaggi, e in sede di III^ Commissione Consiliare
permanente, vedere di arrivare a una proposta più articolata, che
tenga conto anche delle risposte delle industrie. Ci saranno
comunque dei problemi, perché da un altro lato la Regione cerca di
diversificare e quindi sorgeranno difficoltà tecniche, perché viste
le nostre dimensioni non possiamo avere un ampio raggio di risposte
e bisognerà quindi ricorrere a qualche cosa di analogo a quanto
proponeva il Consigliere De Grandis: una struttura centrale che sia
però in grado di ottenere differenti consulenze per differenti
settori industriali.
Presidente
- Ha chiesto di parlare il Consigliere
Minuzzo. Ne ha facoltà.
Minuzzo
(PSDI)
- Mi ha un po' preoccupato
l'intervento del Presidente della Giunta, ma non per quanto ha
detto di sua competenza, bensì per le deleghe che ha invitato a
fare i proponenti di questa mozione chiedendo loro di trasformarla
in ordine del giorno. Io non so bene che rapporti ci siano a
livello di Giunta, ma voglio leggervi la conclusione della risposta
dell'Assessore competente ad una mia interrogazione che trattava di
questo argomento, risposta scritta che ho ricevuto proprio oggi:
"Considerati pertanto i punti negativi ai quali corrispondono
scarsi elementi positivi, si comunica di non ritenere opportuna la
effettuazione dello studio proposto." ...
(interruzione del
Presidente della Giunta Andrione)
...Presidente, le farò avere
fotocopia della lettera! Io avevo fatto una interrogazione con
risposta scritta per chiedere l'opinione dell'Assessore competente
circa l'istituzione di un ente, chiamiamolo come vogliamo, di
coordinamento e di promozione delle attività economiche;
l'Assessore Chabod, nella risposta, ha elencato una serie di
considerazioni positive, una serie di considerazioni negative e ha
concluso che non ritiene opportuno...
(interruzione del
Presidente della Giunta Andrione)
... Presidente, a me sta
molto bene, non vorrei però che da parte dell'Assessorato ci fosse
un boicottaggio di questa iniziativa che anche lei mi sembra
condividere.
Questa è la mia preoccupazione.
Andrione
-
(intervento completamente fuori microfono,
incomprensibile).
Presidente
- Altri chiedono di parlare? Faccio presente
che sono state fatte due proposte: una, del Consigliere De Grandis,
che chiede ai sottoscrittori di dare al Centro i caratteri di una
finanziaria regionale; l'altra, del Presidente della Giunta, che
chiede invece di trasformare la mozione in ordine del giorno.
Pertanto, vorrei sapere dai proponenti che cosa intendono fare.
La parola al Consigliere Mafrica.
Mafrica
(PCI)
- Credo che possiamo accogliere la
proposta del Presidente della Giunta di trasformare in ordine del
giorno la mozione che peraltro ha già un po' questo spirito,perché
impegna la Giunta a fare una ricerca e a preparare una proposta di
legge; la forma della mozione è stata scelta soltanto per
permettere una discussione più ampia.
Non credo invece di poter accogliere una modifica così esplicita
e sostanziale come quella proposta dal Consigliere De Grandis, il
quale prefigura una scelta, quella della finanziaria, alla quale
noi siamo piuttosto contrari, proprio per il meccanismo di
attribuzione di fondi, e non tanto per gli altri compiti; riteniamo
più opportuna una struttura di servizio in cui intervengano più
soggetti, anche soggetti privati assieme a quelli pubblici, con
finalità di assistenza, di ricerca, di promozione e conserveremmo
direttamente all'Amministrazione regionale i poteri di verifica e
di controllo dei fondi che questa eroga. Non è per escludere
categoricamente la proposta del Consigliere De Grandis, ma ci
sembra che accettare l'emendamento da lui proposto prefiguri già
una risposta ben definita che invece riteniamo debba venire al
termine di una discussione, di un esame su progetti più definiti
dei quali è ancora prematuro parlare.
Accettiamo quindi di trasformare la mozione in ordine del giorno
e impegniamo la Giunta a fare una proposta in questa direzione.
In quanto alle finanziarie, soltanto un'osservazione: ci sembra
che nelle Regioni industrialmente più deboli e che hanno da certi
punti di vista affinità con la Valle d'Aosta, si sia scelta una
soluzione analoga a quella che proponiamo noi piuttosto che una
struttura come la finanziaria, che è molto più indicata in aree
economiche forti industrialmente che non in aree economiche con
caratteristiche simili a quelle della Valle d'Aosta.
Comunque la discussone a questo punto dovrà entrare decisamente
nel merito e proseguire in questa direzione.
Presidente
- Chiedo al Consigliere Mafrica se ha
predisposto un testo per l'ordine del giorno oppure se ritiene di
modificare quello della mozione. In questo caso c'è da vedere se le
parole "entro tre mesi" vengono mantenute. Le eliminiamo?
D'accordo.
Mafrica
(PCI)
- Potremmo dire: "a tempi
brevi".
Presidente
- Ha chiesto di parlare l'Assessore
all'Industria, Commercio, Artigianato e Trasporti, Chabod. Ne ha
facoltà.
Chabod
(DC)
- Volevo solo dire che è meglio "a
tempi brevi" perché non possiamo accettare termini più precisi come
"entro tre mesi"; se le Società non ci rispondono, come facciamo?
Noi abbiamo mandato tanti questionari alle Società, purtroppo non
ci hanno risposto; io ho già dato ordine ai funzionari
dell'Assessorato di andare in giro a sollecitare le risposte,
perché altrimenti i Comunisti mi attaccano, in modo particolare il
Consigliere Viberti di Nuova Sinistra; allo io ho detto:
svegliatevi, se no poi il responsabile sono io!
Presidente
- Do lettura dell'ordine del giorno così come
risulta dalle modifiche apportate alla mozione originaria.
ORDINE DEL GIORNO
CONSIDERATO lo stato di grave crisi delle principali aziende
valdostane (dalla Cogne, all'Ilssa, alla Sadea, alla Montefibre,
alla SIV, ecc..), che ha comportato minacce di licenziamenti e
prolungati periodi di cassa integrazione per migliaia di lavoratori
valdostani;
VERIFICATE le difficoltà di intervento da parte della
Regione, per la mancanza di conoscenza dei dati relativi alle
situazioni produttive, alle richieste di mercato, ai processi
tecnologici, alle condizioni creditizie e per l'assenza di adeguati
strumenti d'intervento tecnici e finanziari;
NELL'INTENTO di dotare la Valle d'Aosta di uno strumento
capace di intervenire in una politica programmata di sostegno alla
piccola e media industria valdostana;
il Consiglio regionale della Valle d'Aosta
INVITA
la Giunta regionale a predisporre a tempi brevi un progetto
di legge relativo alla costituzione di un Centro Regionale per lo
Sviluppo Tecnologico e Produttivo dell'Industria in Valle d'Aosta;
a tale Centro, che avrà la struttura di una Società per Azioni,
saranno affidati compiti autonomi di sostegno all'attività
industriale in Valle d'Aosta, compiti cioè:
1) di assistenza tecnico-gestionale e amministrativa, di
consulenza, di organizzazione del lavoro, di aggiornamento
tecnologico;
2) di assistenza per l'accesso al credito e ai contributi
previsti dalle leggi statali e regionali;
3) di individuazione di mercati e di produzioni utili allo
sviluppo delle aziende insediate o insediabili in Valle;
potranno far parte della Società per Azioni, oltre alla
Regione, gli istituti finanziari e di credito, le compagnie di
assicurazione, i consorzi, le cooperative e le aziende operanti in
Valle d'Aosta.
Presidente -
Metto in approvazione l'ordine del giorno
testé letto.
Esito della votazione:
Presenti: 22
Votanti: 22
Maggioranza: 12
Favorevoli: 22
Il Consiglio approva all'unanimità.
Presidente
- C'è ancora un argomento da discutere, quello
che stamattina abbiamo inserito in via d'urgenza al n. 43/bis
dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK