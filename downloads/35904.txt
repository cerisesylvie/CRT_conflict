Consiglio Regionale della Valle d'Aosta - Oggetto del Consiglio n. 237 del 13 novembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSULTE COMMISSIONI E ORGANI COLLEGIALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 237 del 13 novembre 2013 - Resoconto
OGGETTO N. 237/XIV - Rinvio del rinnovo integrale del
Comitato regionale per le comunicazioni (Co.re.com.) ai sensi
dell'articolo 3, comma 6, l.r. 26/2001.
Président -
On est au point 20 à l'ordre du jour.
Prima di procedere alla mia illustrazione chiederei dieci minuti
di sospensione per poter effettuare una riunione dei Capigruppo, se
siete d'accordo.
Il Consiglio è sospeso per 10 minuti.
Si dà atto che la seduta è sospesa dalle ore 15,37 alle ore
16,14.
Rini (Presidente)
- Colleghi, possiamo riprendere i
nostri lavori. Possiamo quindi passare all'illustrazione del punto,
se non ci sono richieste in merito alla sospensione.
Per quanto riguarda il rinnovo integrale del Co.re.com., il
Consiglio regionale, con provvedimento 2355 del 18 aprile 2012, ha
eletto, quale Presidente del Comitato regionale per le
comunicazioni della Valle d'Aosta di cui alla legge regionale 4
settembre 2001, n. 26, la Signora Ghillino Manuela e, quali
componenti, i Signori Boccarella Massimo, Patacchini Renato,
Sciulli Carmine e Amedeo Daniele Michele, per la durata di 5 anni.
In data 4 luglio 2013, i componenti Amedeo Daniele, Boccarella
Massimo e Sciulli Carmine hanno rassegnato le dimissioni dal
Co.re.com. e, in data 5 luglio 2013, il Signor Sciulli Carmine ha
ritirato le proprie dimissioni, presentate contestualmente agli
altri membri il 4 luglio 2013. Inoltre, in data 15 luglio 2013
anche il Signor Patacchini Renato ha rassegnato le proprie
dimissioni, che hanno confermato lo stato di crisi del Comitato. In
data 15 luglio 2013 il Presidente del Co.re.com. ha inviato alla
Presidenza del Consiglio regionale una nota per lamentare il fatto
che il Consiglio, nelle sedute consiliari del 5 e dell'8 luglio
scorso non aveva provveduto alla surrogazione dei dimissionari,
chiedendone di procedere nella seduta del 24-25-26 luglio 2013 alla
sostituzione dei due membri dimissionari, onde consentire il
ripristino della collegialità dell'organo e della sua piena
operatività, ai fini del corretto espletamento dei suo compiti
istituzionali. Il Consiglio regionale del 5 e dell'8 luglio era già
stato convocato in data 1° luglio 2013, in sessione straordinaria
ed urgente, per la ricostituzione degli organi consiliari dopo la
tornata elettorale, e pertanto non poteva procedere in tale
sessione al rinnovo del Co.re.com., in quanto tale oggetto non era
iscritto all'ordine del giorno.
Con lettera datata 30 luglio 2013 ho comunicato al Presidente
del Co.re.com. che, innanzitutto, l'articolo 3, comma 6, della
legge regionale 26 del 2001, stabilisce che qualora il Comitato si
riduca a due componenti, si procede al rinnovo integrale dello
stesso entro 60 giorni dal verificarsi di tale situazione, e che
avrei provveduto ad iscrivere la proposta del rinnovo del
Co.re.com. all'ordine del giorno di un'adunanza del Consiglio
regionale nel rispetto di tale termine. Il comma 2 dell'articolo 6
della legge regionale 26 del 2001 prevede che i componenti
dimissionari continuino ad esercitare le loro funzioni fino al
giorno antecedente l'insediamento dei successori e, pertanto, non
vi sarebbero stati impedimenti di natura giuridica all'approvazione
degli atti di competenza del Comitato fino a tale data.
In data 13 settembre 2013 è stato notificato alla Presidenza del
Consiglio regionale un ricorso promosso innanzi al TAR della Valle
d'Aosta, da Ghillino Manuela, in proprio, ma nella qualità di
Presidente legale rappresentante del Co.re.com. Valle d'Aosta, con
cui chiede l'annullamento, previa sospensione dell'applicazione
dell'avviso a firma del Presidente del Consiglio regionale della
Valle d'Aosta, datato 30 luglio 2103. In data 17 settembre 2013 è
pervenuta alla Presidenza del Consiglio regionale, da parte della
Presidente Ghillino, un'istanza di annullamento, in via di
autotutela, ex articolo 21 nonies legge 241/1990, dell'avviso prot.
n. 5422 del 30 luglio 2013, previa reiterazione della richiesta di
provvedere al rinnovo parziale del Co.re.com. mediante la
sostituzione dei due membri dimissionari, con cui chiede altresì di
inserire tale istanza all'ordine del giorno della seduta consiliare
del 25-26 settembre 2013, per le necessarie valutazioni da parte
dell'organo competente.
Nel rispetto del termine dei 60 giorni di cui all'articolo 3,
comma 7, della legge regionale 26 del 2001, tenuta peraltro
presente l'interruzione dei lavori degli organi consiliari per le
ferie estive, il punto n. 55, recante: "Rinnovo integrale del
Comitato regionale per le comunicazioni" è stato iscritto
all'ordine del giorno dell'adunanza consiliare del 25 e 26
settembre 2013. Il Consiglio regionale, tramite l'oggetto 144 del
26 settembre 2013, ha concordato di rinviarlo ad un'adunanza
successiva all'udienza del TAR, in cui si sarebbe discussa la
misura cautelare avanzata dalla Presidente del Co.re.com. con il
ricorso. Il TAR della Valle d'Aosta, con ordinanza n. 26,
depositata in data 16 ottobre 2013, ha respinto la domanda
incidentale di sospensione dell'avviso del Presidente del Consiglio
in data 30 luglio 2013, sulla base dell'assenza di pregiudizio
grave e irreparabile, attesa la natura non provvedimentale
dell'atto impugnato e il regime di
prorogatio ex lege
del
Co.re.com., con conseguente pienezza delle funzioni esercitate.
In data 29 ottobre 2013, il Presidente del Co.re.com. ha
presentato altresì un atto di diffida nei confronti del Consiglio
regionale, affinché provveda in via urgente, e comunque non oltre
il termine di giorni 30 della notifica dell'atto stesso, alla
sostituzione dei componenti dimissionari del Co.re.com.,
ripristinando così il
quorum
strutturale del Comitato, onde
consentire allo stesso l'espletamento delle funzioni di legge.
L'articolo 3, comma 6, della legge regionale 26/2001 prevede che,
nel caso in cui il Comitato si riduca a due componenti, si proceda
al rinnovo integrale del Comitato stesso. Pertanto le dimissioni
dei Signori Amedeo, Boccarella e Sciulli del 4 luglio 2013,
riducendo così immediatamente a due i componenti del Comitato,
Ghillino e Patacchini, hanno provocato lo scioglimento dell'organo,
determinando la necessità di procedere al rinnovo dell'intero
organismo. Il successivo ritiro, in data 5 luglio 2013, delle
dimissioni da parte del Signor Sciulli, è irrilevante, e deve
ritenersi che le dimissioni contestuali e collegiali dei Signori
Amedeo, Boccarella e Sciulli abbiano comportato, quale effetto
istantaneo e soprattutto irrevocabile dal singolo componente, la
riduzione a due componenti del Comitato già a partire dal 4 luglio
del corrente anno.
La proposta di rinnovo integrale del Co.re.com. stesso, come
concordato dal Consiglio regionale nella seduta del 26 settembre, è
quindi sottoposta oggi all'esame del Consiglio regionale. Ricordo
che, ai sensi della legge regionale 26 del 2001, i 5 componenti
sono scelti tra persone che diano garanzia di assoluta
indipendenza, sia dal sistema politico-istituzionale, che dal
sistema di interessi di settore delle comunicazioni e che
possiedano competenze ed esperienza comprovate nel settore della
comunicazione nei suoi aspetti culturali, giuridici, economici e
tecnologici. L'articolo 4, sempre della legge 26 del 2001,
disciplina la situazione di incompatibilità e la modalità di
rimozione delle cause di incompatibilità che ha luogo entro venti
giorni dalla data di ricevimento della comunicazione da parte del
Presidente del Consiglio regionale dell'elezione, pena la
dichiarazione di decadenza del Presidente o del componente del
Comitato da parte del Consiglio regionale.
Il Presidente del Comitato è eletto dal Consiglio regionale, a
votazione segreta, a maggioranza dei 2/3 dei Consiglieri assegnati.
Qualora, dopo due votazioni consecutive, nessun candidato raggiunga
tale maggioranza, il Consiglio procede con ulteriore votazione da
effettuarsi nella stessa seduta del Consiglio regionale e risulta
eletto il candidato che riporta la maggioranza assoluta dei
Consiglieri assegnati. Gli altri componenti del Comitato sono
eletti dal Consiglio regionale a votazione segreta con voto
limitato a tre nomi. In caso di parità è eletto il più anziano di
età. Almeno un componente deve essere espresso dalla minoranza.
Propongo al Consiglio di procedere quindi all'elezione del
Presidente e dei quattro componenti del Comitato regionale per le
comunicazioni con due votazioni distinte.
Possiamo aprire la discussione generale. La parola al collega
Ferrero.
Ferrero (M5S)
- Grazie Presidente.
A nostro avviso, bisogna partire dal nome di quest'organismo:
Comitato di controllo. Un Comitato di controllo deve avere delle
persone che sono
super partes
, e non devono essere delle
persone che sono riconducibili, in qualsiasi modo, ai partiti o
alle forze politiche che sono presenti in Consiglio regionale;
quindi questa è la prima cosa che ci sentiamo di sottolineare. La
logica di spartizione delle poltrone è una logica che noi abbiamo
sempre criticato, e che in questa occasione, se fosse la logica a
cui ci si riferisce anche in questo caso, sarebbe veramente
deprecabile. Bisogna fare anche un'osservazione riguardo al
bilancio dell'attività del Co.re.com. che c'è stato in questi anni,
quindi...cos'ha fatto il Co.re.com. con la composizione che c'era,
con i componenti che c'erano in questi anni? È difficile riuscire a
capirlo!
Noi notiamo, e abbiamo fatto ancora una richiesta pochi giorni
fa, di avere una...diciamo una specie di
report
su quella
che era l'attività del TG3 in Valle d'Aosta e, ahimè, non è ancora
disponibile, non ci è ancora stata data, e quindi, in cinque anni,
il più importante...diciamo organismo radiotelevisivo non è stato
monitorato, non abbiamo dei dati disponibili! Guarda caso, nel
precedente Co.re.com. c'erano comunque due ex giornalisti della
RAI, Amedeo e Boccarella! Boccarella è il nominativo, che adesso
voi ci proponete come Presidente. E allora c'è da chiedersi se
questo Co.re.com. abbia fatto un buon lavoro oppure no, soprattutto
che cos'abbia fatto...perché poi, il Co.re.com., alla fine ci costa
220 mila euro di media all'anno, abbiamo due dipendenti e abbiamo
cinque componenti. In che cosa si sostanzia, poi, l'attività del
Co.re.com.? In che cosa si sostanzia? Sarebbe bello capirlo...nel
commissionare alcune...diciamo alcune indagini al famoso
Osservatorio di Pavia (l'Osservatorio di Pavia è quello che fa le
indagini per tutti i Co.re.com.), ma se il Co.re.com. limita la sua
attività semplicemente a commissionare e a dare degli incarichi per
ottenere poi dei semplici
report
, a questo punto ci
chiediamo a che cosa serve effettivamente il Co.re.com. e a che
cosa è servito il Co.re.com. che c'era prima! A questo punto
istituiamo, noi, un osservatorio, qui, valdostano...magari
riusciamo anche a risparmiare dei soldi e facciamo un lavoro che è
anche più preciso di quello che ha fatto l'Osservatorio di Pavia,
che, sappiamo, in alcuni frangenti, confondeva un Viérin con
l'altro, venivano fuori delle cifre che poi non corrispondevano, e
poi addirittura qualcuno è dovuto intervenire a fare le correzioni.
Allora questo effettivamente a noi non piace.
Ci sarebbe piaciuto da parte vostra, ecco, la presentazione -
anche con un giorno e mezzo di anticipo, sarebbe bastato, non è che
chiediamo dei mesi - di una serie di nominativi con dei
curricula
, cioè sapere la professionalità di queste persone
su che cosa è basata, qual è il loro titolo di studio, qual è
diciamo la loro esperienza professionale, cos'hanno fatto per
meritarsi...per essere degni di fiducia ad operare in questo
organismo. A noi bastava questo. Non si tratta di dire: "ne
prendiamo due noi e ne diamo due a voi", questa è una cosa di
"politica vecchia", alla quale noi effettivamente non vogliamo
aderire. Che dopo i cinque anni di sostanziale inattività del
Co.re.com., ci debba venire Brunetta, che è stato anche un vostro
"alleato", del PdL, a dire che il TGR regionale è sbilanciato a
livello del 76-80 percento sulle posizioni della maggioranza e non
ce l'abbia detto il Co.re.com., c'è da chiedersi un attimino che
cos'è successo! C'è da chiedersi: il Presidente che voi proponete
adesso, nei cinque anni, cos'ha fatto, cos'ha fatto di lavoro,
cos'ha fatto? L'ha notato questo? L'hanno notato tutti i
valdostani, non l'ha notato invece il Co.re.com. della Valle
d'Aosta! E adesso uno dei componenti che è stato in questo
Co.re.com. ci viene propinato come il Presidente del Co.re.com.
nuovo! Eh, scusate...niente contro questa persona, però, accidenti,
non mi sembra che a livello di requisiti abbia dato prova di un
dinamismo eccezionale...tutti se ne accorgono, il Co.re.com.
no...ahi ahi ahi!
Vorrei quindi terminare con un appello alla maggioranza, per
rivedere in attimo quella che è stata la scelta. Di certo una
scelta del genere non ci potrà vedere, diciamo, partecipi, vi
assumerete tutta la responsabilità e la scusa che...ahi ahi
ahi...il Co.re.com. dev'essere ricostituito perché ci sarebbe un
grave pregiudizio...sinceramente nessuno, in Valle d'Aosta, si è
accorto di nulla da quando i componenti hanno dato le dimissioni
rispetto ad adesso! Non mi sembra che ci sia un'urgenza terribile
per provvedere alla nomina del Co.re.com., mi sembra che sia una
cosa assolutamente superflua. Quindi, nessuno muore se ci
riflettiamo ancora un momento, e magari troviamo una scelta che sia
una scelta di componenti a livello tecnico, e non componenti a
livello politico. Sarebbe un bel segnale verso i valdostani, perché
sennò, se facciamo la conta delle poltrone...ebbè, qui, l'esempio
viene a mancare! Comunque sulla conta delle poltrone vi potrete
trovare voi, non di certo il Movimento Cinque Stelle.
Président
- Merci. A demandé la parole le collègue
Donzel.
Donzel (PD-SIN.VDA)
- Grazie Presidente.
In questi ultimi anni, incontrando i cittadini e parlando con
loro, spesso concludevo la conversazione dicendo: spero
naturalmente di non aver ragione. Quando due anni fa ci trovammo ad
avere in mano la discussione sulle leggi che riguardavano il
rinnovo del Co.re.com., ecco, noi mettemmo in luce che c'erano
tutte le condizioni per cui questo Co.re.com. non avrebbe
funzionato, o perlomeno avrebbe funzionato con la vecchia logica:
il più forte occupa i posti, li gestisce come vuole lui e, tanto
per dare un contentino, uno specchietto per le allodole, qualche
volta generosamente concede anche un posto alla minoranza.
Noi, in quelle circostanze, in quelle occasioni in cui c'è stata
l'opportunità di discutere del Co.re.com., abbiamo fatto notare
come quello che non funziona in Valle d'Aosta innanzitutto è la
struttura del Co.re.com....magari ne torneremo a parlare in sede di
bilancio. C'è stato qualcuno che ha anche detto che ci sono troppe
persone negli uffici regionali, ma sicuramente sono distribuite
male; io non penso che siano troppe, ma del "distribuite male" son
sicuro. Il Co.re.com. è uno di quei casi: abbiamo una struttura
fatta da due dipendenti; un D e una persona collocata in B, quando
gli altri Co.re.com. di altre Regioni hanno 10-15 dipendenti e
hanno tre componenti nel Consiglio di amministrazione...tre, non
cinque!
Noi avevamo già fatto una battaglia perché la logica doveva
essere quella di ridurre questi numeri, ridurre queste poltrone e
mettere magari persone competenti in ottemperanza a quell'articolo
1 che grida, dico "grida vendetta", perché, mi piace rileggerlo:
"i cinque componenti sono scelti tra persone che diano garanzie
di assoluta indipendenza,
sia dal sistema politico
istituzionale
- il che fa scoppiare a ridere -
che dal
sistema degli interessi di settore"
... sono persone che...cioè,
più dentro il settore di queste non c'è n'è...e poi,
successivamente:
"che possiedano competenze, esperienze
comprovate"
...e in questo, senza dubbio, rientriamo nella
casistica, ma che siano indipendenti dal sistema politico non
scriviamolo neppure in una legge, quando sappiamo qual è l'iter con
cui si arriva a queste nomine! Raccontiamo ai cittadini una cosa
che sappiamo già che non faremo! Dentro questa vicenda abbiamo
quindi cercato, in qualche modo, di trovare dei meccanismi che
favorissero il tecnicismo, quindi rifacendosi ad altre leggi
regionali come la 11 del '97, cercando di aprire una specie di albo
in cui il cittadino singolo possa dire: "io ho delle competenze in
quel settore, mi iscrivo"...e poi che venisse fatta una scelta la
più ampia possibile tra gente indipendente e competente.
Per quanto ci riguarda, noi, in questi anni, non ci siamo
sentiti minimamente tutelati da questo Co.re.com., e quando abbiamo
avuto l'occasione di incontrarci per fare alcune richieste in
merito alle battaglie...per esempio referendarie, per chiedere
determinati spazi di dibattito, modificazione degli orari dei
dibattitti, eccetera...beh, se c'è stato qualcuno che è
stato...mentre, devo dire, gli addetti ai lavori, cioè gli stessi
giornalisti della RAI provavano a ragionare con noi, a dire:
"vediamo di trovare una soluzione"...se c'è qualcuno a cui non è
proprio importato nulla delle ragioni che noi abbiamo cercato di
esprimere...sono stati proprio i rappresentanti del Co.re.com.! Ma
chi deve tutelare il Co.re.com.? Il più forte o il più debole? Se
il più debole gli fa notare che c'è un problema...ma tutto questo
Co.re.com. - a me non interessa chi è il componente di maggioranza
o di minoranza - si farà carico di chi è più debole?
Allora io vorrei ribaltare un po' la questione. Qui ho sentito
voci...perché la cosa non mi è ancora chiara, per cui ci potrebbero
essere riequilibri tra la distribuzione 4 a 1, 3 a 2, 2 a 2, ma il
ragionamento principale dovrebbe essere che un organismo di
controllo e vigilanza non è l'organismo con cui la maggioranza fa
le sue prove di forza! Allora, nell'altra legislatura, la
maggioranza si fa una legge che ha un titolo bellissimo, avete
fatto una legge che è uno spettacolo, si chiama: "Ulteriori
modificazioni alla legge" ed è bellissima! Perché su questo
"ulteriori" dobbiamo andare lì...e che cosa c'era da correggere in
quel "ulteriori"? da tre portarlo a cinque, ma siccome c'era aria
di costi della politica, di attacchi, e queste poltroncine erano
abbastanza pesanti, si decide di dire: "li portiamo a cinque, però
il compenso rimane quello dei tre". Grande atto di bene
volenza...ma perché questo 3-5? Perché nella passata legislatura le
forze di maggioranza erano quattro: Union Valdôtaine, Stella
Alpina, Fédération, "PdL"...uno alla minoranza, senza neanche
nominare quali forze c'erano, uno alla minoranza, l'importante è
che i quattro di maggioranza siano ben coperti, al caldo...e che
cosa si ottiene? Si ottiene che si nomina presidente
quell'indipendente, quella persona assolutamente indipendente dalla
politica che era un rappresentante indicato dal PdL! Quando
scattano, giustamente, nella corretta ricostruzione, puntigliosa,
della Presidente Rini, le dimissioni di questi del Co.re.com. che
si accorgono che proprio con la Ghillino non si può lavorare, ci
sono dei problemi di relazione, quando scattano? Quattro luglio
2013, esattamente dopo le elezioni, dopo il risultato elettorale
non si può più lavorare con la Ghillino! Ma ci volete anche
prendere in giro? Ci volete dire che queste sono...queste sono
delle dimissioni politiche! È un atto politico del Co.re.com.! È
una vergogna, è per quello che non l'ho detto adesso, ma l'ho detto
già mesi fa, l'ho detto mesi fa che questa cosa era un'indecenza,
era un'indecenza! E che queste persone non erano più degne di
sedersi nel Co.re.com.! Perché uno che è eletto sulla base della
totale indipendenza dal sistema politico, dà delle dimissioni
assolutamente politiche! Il PdL non è più in maggioranza, si fa
fuori la Ghillino dal Co.re.com.! Poi uno viene preso dal panico,
dice: forse sono andato al di là, forse ho esagerato...il giorno
dopo si alza e ritira le dimissioni... Allora si ricorre al quarto,
si riesce a raffazzonare un'interiore dimissione per riuscire a far
decollare il Co.re.com....
In questi mesi, tra l'altro mesi di contenzioso giuridico
piuttosto antipatico, ho detto: siamo lì...sicuramente mi immagino
che la Presidente del Consiglio non sia così avventata di lanciarci
in un percorso...presentando la ricomposizione del Co.re.com., in
un percorso in cui...ebbè, ci fosse solo il rischio di perdere la
causa...io mi auguro che la Presidente abbia fatto tutte le
valutazioni per evitare questa cosa...so che in altri luoghi ha
portato ad avere due Co.re.com....non tanto per i due Co.re.com.,
perché possiamo averne quattro o cinque, tanto non serviranno a
niente, non ci tuteleranno, noi, forze di minoranza, ma perché
costano ai cittadini! Qualcuno paga, sono i cittadini, non noi, non
è la Presidente del Consiglio, non è il Consigliere, è il cittadino
che li paga!
È per questo che, in questo periodo confuso, ci saremmo
auspicati una revisione di questo testo per andare veramente a
costruire un meccanismo che privilegiasse...come dire? la
competenza tecnica rispetto a questo percorso di nomina politica.
Anche tutto il meccanismo elettivo, è un meccanismo che consente
alla maggioranza, oggi, di dire: ve ne regaliamo due, siamo molto
generosi, ve ne diamo due, ma se non fate i birichini, perché se
fate i birichini la maggioranza, con questa legge in vigore adesso,
può sempre eleggerne tre, può sempre eleggerne tre...più il
Presidente, quindi quattro su cinque, questa è la legge in vigore,
quindi in momenti cosiddetti "di difficoltà politica", 18 a 17...si
dice "siamo generosi"...ma è proprio questo che grida vendetta! A
me, invece di far piacere, questa cosa mi fa ancora più arrabbiare,
se posso dirlo, perché? Ma perché se la maggioranza è in difficoltà
allora concede più controllo? Ma l'organismo di controllo è di
tutti! L'organismo di controllo è
super partes,
anche se lo
nominate voi, anche se voi nominate uno dell'Union, uno della
Stella Alpina, dev'essere una persona che fa anche i miei
interessi! Fa l'interesse del cittadino, non fa l'interesse
dell'Union, non fa l'interesse della Stella Alpina quando è al
Co.re.com.! Lo capisco che c'è la nomina indicata dal partito, ma
questa persona dev'essere una persona che fa gli interessi del
cittadino, non l'interesse del partito! Queste sono persone che,
così come si sono comportate in passato, hanno dimostrato di fare
gli interessi del partito che voi chiamate
"Mouvement"
, ma
che si comporta come il PCUS, come il PCUS, perché rispondono a
comando, rispondono a bacchetta, non sono indipendenti! È questo
che bisogna cambiare, è questo lo sforzo che bisogna fare.
Allora se qualcuno dice: qual è la posizione del Partito
Democratico rispetto a questa vicenda? Ma di un imbarazzo totale,
di un imbarazzo totale, perché la nostra proposta di emendamento,
già l'altra volta, ha avuto 3 voti favorevoli e 26
contrari...questo è agli atti! Non è che mi sono inventato adesso
questa posizione per fare il dispettino, perché adesso siamo a 17,
allora bisogna alzare i toni perché siamo a 17...no, questo
dibattito l'ha fatto con una precisione, l'ha condotto con una
puntualità straordinaria il collega Rigo, nella passata
legislatura; gliene rendo omaggio, sono qui a dire che le cose che
disse nell'altra legislatura oggi hanno un'attualità straordinaria.
Fu esemplare quell'azione che conducemmo in quella vicenda!
I rappresentanti del Co.re.com., quando siedono al Co.re.com.,
devono spogliarsi della dimensione politica, che può essere quella
che fa l'ultimo gradino della nomina. Quello che noi abbiamo avuto
è la sensazione che quelle persone non si dimostrarono...in nessuna
situazione in cui noi ci appellammo al Co.re.com., per chiedere
qualche spazio in più durante la compagna referendaria, qualche
spazio alle forze minoritarie, quelle che non siedono in Consiglio
regionale, di poter dire la loro...ebbene, se qualcuno ci ha
ascoltato non è stato il Co.re.com.! Se qualcuno ha provato a
creare un meccanismo per dare uno spazio, non è stato il
Co.re.com.!
Allora, cari colleghi, prima di votare serenamente un Presidente
e dire che tutto è nella normalità, tutto funziona, pensate
seriamente che questa questione del Co.re.com. rimane dolorosamente
aperta per noi. Ricordo che andremo ad eleggere una commissione in
cui cinque persone ne coordinano due dipendenti, cosa che non
avviene in nessuna parte d'Italia e a cui noi non vogliamo
concorrere.
Presidente
- Grazie collega. Altri? La parola alla
collega Morelli.
Morelli (ALPE)
- Merci Madame la Présidente.
La questione del Co.re.com. è una questione...come d'altra parte
sta dimostrando quest'avvio di dibattito...è una questione
veramente contorta e delicata, su cui nutriamo tutti molte
perplessità, che abbiamo già sollevato anche in Conferenza dei
Capigruppo e su cui gradiremmo che la Presidente Rini fornisse
alcuni chiarimenti al Consiglio, anche riguardo ad una lettera di
diffida che tutti i Consiglieri hanno ricevuto da parte
dell'avvocato, che tutela gli interessi della Presidente Ghillino;
una lettera di diffida che si conclude dicendo:
"Il Consiglio
regionale sarà tenuto ad esaminare ed approfondire i motivi che
hanno indotto il Presidente del Consiglio a non sottoporre alla
competenza decisionale dell'Assemblea elettiva le richieste
protocollate di sostituzione dei componenti dimissionari"
.
Ecco, in riferimento a questa diffida, io credo che noi, il
Consiglio regionale tutto, abbia la necessità di avere alcuni
chiarimenti. Sono stati acquisiti pareri che avallano la
legittimità del rinnovo che il Consiglio si appresta a fare oggi?
Di chi sarebbe la responsabilità nel caso in cui venisse dimostrato
che il Consiglio non era nella condizione di rinnovare interamente
il Comitato, ma semplicemente di provvedere alla sostituzione dei
dimissionari?
Noi crediamo che, riguardo a questi interrogativi ma anche
riguardo ad una gestione non perfetta, direi, di tutta la
questione...invitiamo la Presidente Rini ad assumere la
responsabilità del caso e a fornire al Consiglio tutti i
chiarimenti necessari. Grazie Presidente, la ringrazio per
l'attenzione!
Presidente
- Grazie.
Collega Morelli, giustamente le ripeto e ripeto anche all'aula
(ed è giusto che sia così) le motivazioni che ho dato anche in sede
di riunione di Capigruppo, la ricostruzione dei fatti e le
motivazioni, insomma, che ho dato durante la mia illustrazione di
questo punto, durante l'illustrazione iniziale, soprattutto le
motivazioni a sostegno per il rinnovo integrale dell'organismo, del
Co.re.com. anziché della sola sostituzione dei dimissionari, sono
naturalmente sorrette e sono state prese a seguito degli
approfondimenti condotti non solo con l'Ufficio legale della
Regione, ma anche e soprattutto con l'avvocato Gallo, che è il
legale nominato a difesa della Regione, a seguito del ricorso,
proprio al TAR, promosso dalla Presidente Ghillino. Quindi è da lì
che provengono tutti gli approfondimenti e le rassicurazioni, che
naturalmente non ci permettiamo minimamente di prendere noi, in
maniera discrezionale, ma naturalmente abbiamo chiesto un supporto
giuridico di un certo livello, appunto tramite il professor Gallo.
Spero di essere stata puntuale nella risposta.
Ci sono richieste? Ha chiesto la parola il collega Bertschy, ne
ha facoltà.
Bertschy (UVP)
- Merci Madame la Présidente.
A conclusione degli interventi conseguenti alla riunione che c'è
stata poc'anzi come Capigruppo e, a nome del gruppo UVP, intendo
chiarire anche la nostra posizione. Da un lato accogliamo con
favore il fatto che la rappresentanza di questo Consiglio venga
finalmente presa in considerazione, soprattutto accogliamo con
favore che in un momento dove si va a individuare un organismo, che
non deve fare scelte politiche, non deve assumere decisioni nei
confronti di qualcuno o per qualcuno, ma assolutamente deve - come
è stato ben detto fino ad ora - lavorare in funzione di raggiungere
l'unico obiettivo per il quale viene costituito: quello di
garantire al cittadino valdostano, che non si sa quando è davanti
ad un organo d'informazione piuttosto che davanti ad un'altra
possibilità di ascoltare e di informarsi, a chi appartiene...quindi
questo organismo deve esclusivamente lavorare in questo senso e per
questo obiettivo. Mai come d'ora, quindi, è giusto tener conto
della rappresentanza, ma mai come d'ora è sbagliato fare questo
percorso.
Quello che sarebbe opportuno - probabilmente non c'è tempo di
andare ad intervenire sulla legge e fare ancora degli
approfondimenti - è soprattutto garantire sempre di più
un'imparzialità e un programma di governo che parta dalle cose che
oggi conosciamo, dalle difficoltà che oggi abbiamo rilevato e da
esempi concreti che hanno dimostrato come l'informazione,
soprattutto un certo tipo d'informazione, non garantisca la
pluralità e non garantisca un corretto intervento e una corretta
informazione alla comunità tutta. Quindi, se da un lato ci fa
piacere che piano piano ci si accorga che la comunità valdostana si
è divisa e che oggi qui si rappresenta in maniera importante una
parte di popolazione come gruppi di opposizione, dall'altra saremmo
favorevoli a fare un percorso differente, un percorso differente
anche nell'individuazione di un possibile rappresentante di tutti,
un Presidente che...se da un lato abbiamo avuto il piacere di
cogliere quest'apertura, dall'altra rimaniamo ai vecchi metodi. Ci
si presenta una persona che, per quanto capace possa essere, è
frutto di una scelta dell'ultimo minuto e non di un percorso
condiviso.
Sul metodo abbiamo insistito dall'inizio della legislatura, sul
metodo insistiamo ancora oggi; sul metodo vorremmo, piano piano,
fare un percorso insieme perché si dimostri che su certe scelte,
per certi argomenti, politicamente bisogna avere la capacità di
fare qualche passo indietro per garantire la scelta giusta per la
comunità tutta. Quindi, rispetto a questo, noi non abbiamo
fretta...soprattutto questa diffida, per tutte le certezze che ci
sono state date in aula e nella Conferenza dei Capigruppo, rimane
comunque una diffida...la situazione non mi sembra abbia tutta
questa urgenza. Verifichiamo insieme quale può essere il percorso
futuro, soprattutto facciamo insieme tutto quello che si può fare
per evitare di arrivare a marchiare quest'organismo già alla sua
partenza e non garantirgli quella serenità che dovrà avere per
poter lavorare bene. Grazie.
Presidente
- Grazie collega Bertschy. Ha chiesto la
parola il collega Viérin Laurent, ne ha facoltà.
Viérin L. (UVP)
- Merci Madame la Présidente.
Sul Co.re.com. eravamo già intervenuti; è un argomento che dal
mese di luglio ha accompagnato le sedute del Consiglio e le
questioni che erano state sollevate, oggi paiono avere avuto
finalmente - anche da un punto di vista legale - una
soluzione...questa questione senza fine, con problemi che sono
stati tecnico-legali, ma sono stati anche problemi politici.
Evidentemente l'alleato che è stato ricordato, l'alleato PdL, che
aveva espresso all'interno delle varie spartizioni questa carica e,
nella fattispecie, la Presidente Ghillino, dopo il "terremoto" alle
elezioni regionali...la scomparsa del PdL...non faceva più parte di
una certa filosofia e, soprattutto, non faceva più parte di un
disegno che invece è stato riservato per altre persone vicine a
quell'area, che si sono allineate invece al sistema, e che sono
state poi piazzate, in altre recenti nomine, in importanti istituti
collegati all'Amministrazione regionale. Quindi, anche da un punto
di vista umano e politico, il destino del povero alleato PdL ha
avuto una sorte diversa rispetto alla componente...diciamo vicino
ad una certa sensibilità politica, che invece è confluita in una
certa logica di coalizione e che quindi, invece, ha avuto il
paracadute anche dal punto di vista dei nomi.
Al di là di questo, la questione che in questi mesi ha creato
anche un po' di imbarazzo nelle istituzioni, è una vicenda che oggi
continua a far parlare, perché la questione della diffida di cui
parlava la collega Morelli, è una questione che comunque è stata
inviata a tutti i Consiglieri; è una vicenda che ci preoccupa, in
quanto da un punto di vista tecnico-giuridico, noi ci auspichiamo
che ci siano quegli approfondimenti anche scritti, perché le
enunciazioni che sono state giustamente a noi riportate...vorremmo
che poi fossero trasmesse a tutti, in modo da avere anche la tutela
per l'intero Consiglio. Al di là di questo, i colleghi mi hanno già
preceduto enunciando e soprattutto sollevando le questioni di
metodo, le questioni di metodo che ci hanno un po' fatto riflettere
su una presidenza, Presidente Rini, che era già nata con una
mancanza di condivisione.
Vorrei ricordare che anche l'elezione del Presidente del
Consiglio prevedeva 24 voti e qui è stata oggetto di una grande
discussione. Noi avevamo rivendicato il fatto, con una maggioranza
a 18 e un'opposizione a 17, di avere almeno la decenza di
condividere una figura che era espressione di tutto il Consiglio, e
che potesse, e che "dovesse" poi successivamente rappresentare
l'intero Consiglio. E qui, in modo analogo, il Presidente del
Co.re.com., che è un istituto fissato con legge, che è un istituto
del Consiglio regionale, deve avere - ecco la
ratio
dei 24
voti - una larga rappresentanza e una larga condivisione di
sensibilità o, meglio, la sensibilità da condividere con il maggior
numero possibile di forze politiche...poi, chiaramente, diventa
difficile, non è sempre così scontato che ci sia una condivisione
totale, ma questo noi lo poniamo come metodo, come metodo
soprattutto per una maggioranza che è modificata! Una maggioranza
che si è ridotta a 18 con un'opposizione a 17...ecco, il garbo
istituzionale di dire: bene, un organismo così delicato, che ha
fatto discutere in questi mesi e di cui discutiamo da diversi
Consigli...ecco, noi avremmo almeno gradito che, com'è stato
ricordato, ci fosse un passaggio, soprattutto il passaggio di non
arrivare a cinque minuti prima dell'elezione del Presidente a farsi
dire, nella sala Commissioni, che il nome era...il nome che è stato
designato è di Massimo Boccarella.
Al di là della persona, noi non abbiamo fatto mai questioni di
persone, neanche nelle nostre mozioni di revoca, di nomina
all'interno delle società partecipate, che poi sono state
anticipate da altri aspetti più politici e quindi di equilibri, noi
non abbiamo mai fatto una questione di persone. Oggi, però, il
fatto di non sapere prima dell'inizio del Consiglio nemmeno il
nome...ma, al di là del nome, le caratteristiche e i crismi o,
meglio, le intenzioni che la maggioranza avesse nel voler nominare
il Presidente del Co.re.com....ecco, questo ci fa riflettere.
Questo ci fa riflettere, ripetiamo, per una Presidenza che si è
comunque proposta anche...diciamo anche con un esiguo margine
numerico, si era presentata come una Presidenza di condivisione e
comunque di dialogo.
Questo per dire che cosa? Per dire che noi non parteciperemo - e
lo dico a nome delle forze di opposizione - a questa votazione,
Presidente. Noi non prenderemo parte a questa votazione, come non
abbiamo preso parte alla votazione nella prima adunanza del
Consiglio Valle, per dare un messaggio chiaro: o c'è condivisione
sui dossier, o c'è voglia di condividere anche le più
elementari...diciamo azioni che regolano questo Consiglio,
altrimenti noi non saremo complici di questa partita. E lo dico
perché, come in allora, il "24 voti" è previsto proprio perché la
condivisione ci deve essere. Quindi la maggioranza si voti pure il
Presidente del Co.re.com.. Noi ci auspichiamo che almeno in
maggioranza ci sia stata questa condivisione che non c'è stata con
le forze di opposizione. Quindi se c'è stata condivisione e se
tutta la maggioranza è convinta, alla terza votazione il vostro
Presidente sarà eletto - sarà il Presidente della maggioranza - e
noi vi auguriamo che questo possa, a differenza dell'elezione del
Presidente del Consiglio, andare in porto.
Presidente
- Grazie. Ha chiesto la parola il collega
Perron.
Perron (UV)
- Grazie Presidente.
Avrei personalmente auspicato che su questa nomina si potesse
arrivare con un clima diverso e certamente più sereno, tenuto conto
delle funzioni delicate, certamente
super partes
che
quest'organismo, che giustappunto è incardinato presso la
Presidenza del Consiglio, non a caso, deve avere nei confronti
dell'opinione pubblica, nel rispetto di quella che è la garanzia di
tutte le forze politiche presenti sul panorama politico valdostano
e, soprattutto, nella direzione di una pluralità
dell'informazione.
Io non esprimo giudizi sull'operato del Co.re.com.. Dal mio
punto di vista, e da quello che sappiamo noi, è un organismo che si
è trovato in questa situazione per un non-funzionamento e per
rapporti non buoni al suo interno, sui quali non esprimiamo dei
giudizi. Credo che se non ci fosse stata questa situazione,
quest'organismo sarebbe ancora perfettamente operante.
Presidente, io però le dicevo che sono preoccupato del clima con
il quale ci approcciamo a questa nomina e chiederei, se fosse
possibile, di ragionare su una sospensione...se lei volesse
concedere una sospensione del Consiglio per immaginare
in
primis
un ragionamento sereno all'interno della maggioranza e,
in secondo luogo, se fosse immaginabile magari una Conferenza dei
Capigruppo per valutare - lo valuteremo insieme - la possibilità di
arrivare in un'altra occasione, magari con dei percorsi diversi,
con dei contenuti e delle soluzioni più condivise, ad affrontare
questo argomento. Io le chiedo quindi la cortesia di accordare una
sospensione ai lavori dell'aula. Grazie.
Presidente
- Bene, allora sospendiamo i lavori per un
quarto d'ora, venti minuti.
Si dà atto che la seduta è sospesa dalle 16,59 alle
17,12.
Rini (Presidente)
- Possiamo riprendere i nostri lavori.
Ha chiesto la parola il collega Perron.
Perron (UV)
- Grazie, Presidente.
Rifaccio mie le parole con le quali le ho chiesto la
sospensione. A me pare nel complesso, nel clima complessivo che c'è
in questo Consiglio di non ravvisare le condizioni, Presidente, per
poter operare questa scelta con serenità, con una logica anche di
condivisione all'interno di questo Consiglio su un organismo di
questo genere. Dal nostro punto di vista ci sono, con la
maggioranza, delle questioni sulle quali vorremmo un po' di tempo
per poter discutere, per poter approfondire. Sono a chiederle,
Presidente, la possibilità di rinviare quest'argomento in una
prossima adunanza del Consiglio regionale.
Presidente
- Grazie collega. Io non ho nessuna difficoltà
ad accordare questa richiesta. Se ci sono richieste
d'intervento...la parola al collega Viérin.
Viérin L. (UVP)
- Sì, solo per avere lumi, Presidente,
dal punto di vista tecnico sui tempi dell'elezione di
quest'organismo, vista la legge, viste le disposizioni che
prevedono comunque un certo lasso temporale. Grazie.
Presidente
- Sì, intanto le rispondo solo su questa
richiesta. Sa che ci sono i 60 giorni dalla decadenza, però si
tratta sempre, come avevamo ricordato, di un termine non
perentorio, ma ordinatorio, quindi, non abbiamo problemi di
tempistica. Invece mi scuso per prima, non le avevo risposto: sarà
nostra premura farvi avere, colleghi, una copia della memoria di
costituzione in giudizio presentata dall'avvocato Gallo, in cui si
argomentano, in maniera compiuta e precisa, quelli che sono stati i
riferimenti che io ho riportato nella mia premessa. Chiedo
scusa.
Passo la parola al collega Donzel.
Donzel (PD-SIN.VDA)
- Ringrazio la Presidente, che mi
pare accolga la richiesta dei colleghi della maggioranza di avere
tutti l'animo più sereno e più ben disposto su questo argomento, è
auspicabile. Naturalmente mi permetto una battuta: spero che non
sia un chiarimento che si fermerà solo alla distribuzione delle
forze di maggioranza, ma che davvero diventi l'occasione per
ripensare un attimo questo Co.re.com. valdostano e costruire
davvero un percorso condiviso e comune...ne abbiamo il tempo.
Grazie.
Président
- Grazie collega. Se ci sono altre
richieste...sì. La parola al collega Bertin.
Bertin (ALPE)
- Grazie Presidente.
Il Comitato uscente, per ragioni che non stiamo qui ad
analizzare, ha funzionato poco o male o, per meglio dire, non ha
funzionato...responsabilità politiche alle quali noi siamo
totalmente estranei, su questo bisogna essere chiari.
La nostra preoccupazione principale, anche in ragione di questa
esperienza, è che questo organismo funzioni - lo ha sottolineato
prima la collega Morelli - e vogliamo la certezza di non
ulteriormente creare problemi al funzionamento di quest'organismo.
Il clima di questo Consiglio, come veniva evidenziato, certamente,
anche in questo caso non dipende da noi, non dipende credo dalla
minoranza, non siamo la ragione di questo clima evidenziato dal
collega Perron, e neanche del rinvio. Crediamo che il rinvio possa
essere l'occasione per ripensare di approcciarsi in modo diverso a
questo rinnovo, ad iniziare magari con una modifica ulteriore di
questa legge - perché no? visto che dobbiamo rinviarla - e comunque
intervenire con dei criteri e in modo decisamente diverso da come
abbiamo fatto finora, anche perché altrimenti, certamente, il
Consiglio regionale, nel suo
intérêt
, finisce male.
Grazie.
Presidente
- Grazie. Il punto è quindi rinviato.
Il Consiglio concorda di rinviare il punto ad una prossima
adunanza consiliare.
Possiamo passare al punto 21 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK