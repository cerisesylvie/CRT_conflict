Consiglio Regionale della Valle d'Aosta - Oggetto del Consiglio n. 2376 del 10 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2376 del 10 gennaio 2007 - Resoconto
OGGETTO N. 2376/XII - Comportamenti omogenei degli uffici
tecnici dei Comuni nella valutazione dei muri perimetrali al fine
della determinazione delle volumetrie. (Interrogazione)
Interrogazione
Preso atto di un comportamento differenziato degli uffici
tecnici comunali in merito alla valutazione dei muri perimetrali ai
fini della determinazione delle volumetrie, in quanto alcuni Comuni
fanno riferimento ad uno spessore standard, mentre altri tengono
conto anche delle eventuali coibentazioni esterne;
Considerato che la coibentazione è un elemento importante non
solo dal punto di vista economico, in quanto riduce i consumi di
combustibili per il riscaldamento, ma anche dal punto di vista
ambientale, in quanto riduce le immissioni inquinanti
nell'atmosfera;
Sottolineata la necessità di un comportamento omogeneo degli
uffici tecnici dei Comuni, nel senso di non considerare volumetria
le coibentazioni esterne, al fine di evitare una possibile rinuncia
da parte degli utenti a questa importante miglioria;
i sottoscritti Consiglieri regionali
Interrogano
il Governo regionale per conoscere:
1) quali siano i riferimenti normativi in materia;
2) quali disposizioni possono essere deliberate dal Consiglio
o dalla Giunta regionale, affinché le coibentazioni non comportino
aumento di volumetria ai fini urbanistici.
F.to: Sandri - Fontana Carmela
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- In risposta all'interrogazione faccio
notare che i piani regolatori comunali vigenti contengono al loro
interno norme relative al calcolo dei volumi che si differenziano
da Comune a Comune.
Vorrei portare alcuni esempi per chiarezza, ho cercato di
raggruppare le casistiche almeno in 3 tipologie: il volume viene
computato considerando tutte le parti comunque emergenti dal
livello del suolo fino all'intradosso della copertura dell'ultimo
piano, ivi compresi i piani sottotetto che siano o meno abitabili,
escluse le sovrastrutture tecniche, le logge aperte, i pergolati,
le balaustre, i balconi e, nel caso di muri in pietra con spessore
maggiore di 30 cm., l'esubero di volume dato dal maggiore spessore
non viene conteggiato ai fini della volumetria. Un'altra tipologia
di casi è quella che considera il volume da conteggiare come quello
emergente dal suolo a sistemazione avvenuta fino all'estradosso
della copertura dell'ultimo piano abitabile non di sottotetto
esclusi gli spazi destinati a porticati o a vani aperti, le logge
rientranti, le sovrastrutture tecniche, i volumi tecnici per lo
sfruttamento delle energie alternative nei limiti strettamente
necessari e previsti per tale uso esclusivo. L'ultima tipologia è
il volume costruibile costituito dalla parte di edificio emergente
dal suolo e/o la parte non emergente se destinata ad abitazione o
attività non residenziale. Sono compresi nel conteggio i sottotetti
quando abitabili o considerati abitabili. Sono esclusi dal
conteggio gli spazi aperti, le logge...
In tutti i tre casi presi come campione si evidenzia il fatto
che il volume è sempre pensato come corrispondente all'edificio nel
suo insieme, comprensivo delle murature, con l'eccezione, in alcuni
casi, delle murature in pietra con spessori superiori ai 30 cm..
Questa semplificazione è utile per dimostrare che i PRG vigenti
sono in generale orientati nel disciplinare il volume degli edifici
senza tenere conto dello spessore dei muri perimetrali, né tanto
meno l'eventuale spessore derivante dalla costruzione di muri
coibentati in applicazione delle nuove direttive in ordine
all'efficienza energetica negli edifici, in applicazione della
direttiva 02/91/CE.
Devo fare tuttavia presente che la disciplina urbanistica
regionale, la legge regionale n. 11/1998, prevede che in sede di
predisposizione dell'adeguamento dei piani regolatori comunali al
PTP - ricordo che questo è un adeguamento che i Comuni avrebbero
già dovuto concludere, ma che per motivi già dibattuti in questa
sede stentano ad avviare: ricordo anche che a oggi 7 Comuni su 74
hanno consegnato alla Direzione scrivente la bozza per
l'adeguamento dei piani e solo uno di questi ha adottato la
variante sostanziale, è il Comune di Nus, però abbiamo Aosta,
Courmayeur ed altri che sono... - sia prevista una norma che per il
dimensionamento degli edifici non dovrà più essere di tipo
volumetrico, ma dovrà essere riferito alle superfici utili
abitabili e agibili, ovvero al netto di murature, pilastri,
tramezze, sguinci, vani di porte e finestre, scale interne, logge,
di conseguenza lo spessore dei muri diventa ininfluente, cioè non
costituisce più volumetria, compresi anche balconi e terrazzi.
È chiaro che, in applicazione di tali disposizioni contenute nel
provvedimento attuativo, il problema delle coibentazioni esterne e
del maggiore spessore delle murature sarà superato; qindi, se del
caso, è uno dei motivi per sollecitare ancora una volta di più i
Comuni a fare l'adeguamento al PTP.
Presidente
- La parola al Consigliere Sandri.
Sandri (GV-DS-PSE)
- Grazie, Presidente. Intanto mi
consenta di augurarle buon anno, a lei come a tutti i colleghi,
visto che inizia oggi una nuova annata, spero densa di avvenimenti
come quella che abbiamo da poco concluso.
Ringrazio l'Assessore per la delucidazione, che mi sembra
confermi quello che abbiamo percepito come una situazione difforme
che esiste sul territorio, nel senso che ci sono Comuni che
interpretano la legge n. 11/1998 anche se non hanno fatto
l'adeguamento, quindi non considerano queste soluzioni di
coibentazione esterne, ed altri invece che pongono questo problema
perché ancora non avendo fatto l'adeguamento al PTP, non hanno
recepito ancora la normativa della "11/98". Credo che abbiamo di
fronte una scadenza molto importante, del 1° luglio 2007, momento
in cui partiranno tutta una serie di provvedimenti legati
all'efficienza energetica degli edifici, quindi alla necessità di
intervenire pesantemente con questo tipo di lavori. Da qui credo
che l'Amministrazione regionale si debba porre il problema che, in
attesa che ci sia l'adeguamento al PTP e che la "11/98" sia
completamente recepita, si mandi un segnale ai Comuni: potrebbe
essere l'Assessore, potremmo farne una norma transitoria nella
"Omnibus", possiamo trovare gli strumenti che riteniamo più
opportuni, ma credo che si debba mandare un segnale forte e chiaro
agli uffici tecnici comunali, perché su questo punto non vengano
fuori pasticci.
Il rischio che vedo è che, di fronte a incertezze degli uffici
tecnici comunali, i cittadini rischino di essere messi in
difficoltà e talvolta anche di rinunciare a un diritto: quello di
avere delle case più efficienti dal punto di vista energico e che
consentano intanto di adire ai risparmi che verranno stabiliti
dallo Stato, spero anche a incentivi che verranno dati dalla
Regione, ma soprattutto a consumare di meno in termini di prodotti
petroliferi per il riscaldamento o legna, e quindi avere un minore
inquinamento e un minore effetto serra. Questo è un piccolo esempio
di come anche normative squisitamente tecniche possono poi avere
dei grossi impatti a livello ambientale e a livello della
popolazione. Non so quale sia lo strumento più efficace per fare
questo, ma penso che l'Assessore avrà modo di trovare il canale
giusto per sensibilizzare gli uffici tecnici comunali su questo
punto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK