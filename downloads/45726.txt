Consiglio Regionale della Valle d'Aosta - Oggetto del Consiglio n. 2381 del 20 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2381 del 20 aprile 2023 - Resoconto
OGGETTO N. 2381/XVI - Interpellanza: "Lavori di
velocizzazione della linea ferroviaria Aosta-Ivrea".
Bertin (Presidente) -
Punto n. 59. Per mozione d'ordine,
ne ha facoltà.
Aggravi (LEGA VDA) -
Per chiedere una brevissima
sospensione per una riunione dei gruppi di opposizione.
Presidente -
Il Consiglio è sospeso.
La seduta è sospesa dalle ore 19:21 alle ore 19:34.
Bertin (Presidente) -
Riprendiamo. La parola al
consigliere Aggravi per la seconda parte della mozione
d'ordine.
Aggravi (LEGA VDA) -
Solo per rendere conto all'aula che,
vista l'intensa giornata di attività ispettiva, i gruppi di
opposizione hanno soltanto fatto il punto dell'ordine dei lavori e,
come abbiamo detto, la sospensione è stata il più breve
possibile.
Presidente -
Continuiamo con il punto n. 59. Si è
prenotato il consigliere Restano per l'illustrazione, ne ha
facoltà.
Restano (GM) -
Quest'interpellanza che riguarda il
trasporto ferroviario prende spunto dall'interpellanza che è stata
discussa nel precedente Consiglio ma soprattutto da un'analisi del
programma della Giunta Testolin; dall'analisi di questo programma
si legge, relativamente ai trasporti, che vi è la necessità di
terminare in breve tempo il piano regionale dei trasporti, di
provvedere al nuovo sistema di bigliettazione, all'elettrificazione
della linea ferroviaria Aosta/Ivrea. Se andiamo ad analizzare i
dieci punti programmatici, al punto 5 troviamo, alla parte
riguardante i trasporti, che riprende quanto detto poi nel
programma, quindi un miglioramento degli investimenti per
migliorare la mobilità sul territorio valdostano e i collegamenti
sul piano nazionale, europeo e internazionale. Se invece si
analizza il contenuto del DEFR, quasi paradossalmente troviamo un
DEFR che è molto più corposo del programma e va molto più nel
dettaglio. Nella parte che riguarda quindi i trasporti troviamo
sempre l'abilitazione, l'introduzione dell'idrogeno come vettore
energetico, si parla della linea Aosta/Chivasso, si va sulla linea
Aosta/Pré-Saint-Didier e poi si parla di altre cose che riguardano
l'aeroporto e altro ancora. Tutto questo per dire che non trova
riscontro una parte di quanto in precedenza scritto quando si è
approvata la legge 22 del 25 novembre 2016 dove all'articolo 1 al
punto 2, lettera c), si legge: "prospettare le modalità per il
reperimento di risorse finanziarie regionali per partecipare agli
investimenti infrastrutturali, assicurandone la sostenibilità nel
quadro complessivo delle finanze regionali". Si parla della legge
regionale che per oggetto ha: "disposizioni per una ferrovia
moderna ed efficiente e un efficiente sistema pubblico integrato
dei trasporti", quindi qua si fa un esplicito riferimento al
reperimento di fondi utili per migliorare e velocizzare la nostra
ferrovia. Quanto sopra fa anche parte del programma strategico che
è stato approvato nel 2019, che prevede la velocizzazione della
tratta indicando anche i possibili lavori.
Leggendo alcuni quotidiani o giornali
on-line
, si prende
atto di quello che invece viene fatto in altre Regioni, vale a dire
un articolo che parla del TGV tra Milano e Nizza, cosa per noi
effettivamente un pochino improbabile da realizzare, ma soprattutto
di un articolo che interessa le Regioni dell'Arco alpino, e nella
fattispecie l'Alto Adige, che illustra il "Treno della neve",
organizzato da Trenitalia con l'Assessore ai trasporti dell'Alto
Adige e quest'articolo ci illustra gli obiettivi, vale a dire
trasportare da Roma fino a San Candido, con varie fermate nelle
stazioni turistiche che vanno per la maggiore dell'Alto Adige, in
una notte trasportare i turisti della neve e lo vende come un
metodo di trasporto economico che permette di viaggiare rilassati e
poi di poter usufruire delle piste degli impianti dell'Alto Adige
per il weekend con un rientro nella serata della domenica. A questo
punto ovviamente uno si chiede: la Valle d'Aosta cosa può fare per
contrastare queste promozioni, queste offerte che vengono da altre
Regioni, soprattutto quando nel corso di audizioni il Presidente
della Monterosa ci ha invitati a prendere spunto per quanto
riguarda i trasporti e i collegamenti a quello che viene fatto nel
Trentino Alto Adige, e così noi ovviamente abbiamo fatto e
continueremo a fare.
Con quest'interpellanza, visto quanto detto prima, chiediamo
all'Assessore se ritiene, questa maggioranza, questo Governo
regionale, che la velocizzazione della linea ferroviaria
Aosta/Ivrea sia ancora un obiettivo della Giunta, se sia un
obiettivo prioritario, un obiettivo importante per il futuro dei
trasporti turistici e commerciali della nostra Regione, se ritiene
possibile - e in parte ha già risposto nello scorso Consiglio -
utilizzare il periodo di sospensione dei trasporti su ferro per i
lavori di elettrificazione, che partiranno fra non molto, per
eseguire i lavori di velocizzazione della linea.
Questa interpellanza era già fatta prima che si discutesse
l'interpellanza della collega Minelli e quindi è rimasto questo
punto, ma se così non sarà, se ritiene eventualmente sostenibile
per la Valle d'Aosta, dal punto di vista economico e turistico e
per la popolazione valdostana, sopportare eventualmente due periodi
lunghi di sospensione del trasporto per svolgere i lavori di
elettrificazione prima e di velocizzazione poi e se nel frattempo,
attraverso altri mezzi di trasporto si siano avviati o si intendano
avviare delle azioni che possano in qualche modo fare un pochino di
concorrenza con quelle iniziative avviate da altre Regioni alpine
che ho appena illustrato nella premessa di quest'interpellanza. La
ringrazio per la risposta.
Presidente -
Per la risposta, la parola all'assessore
Bertschy.
Bertschy (AV-VdA Unie) -
Sono andato a rileggere un
secondo il testo dell'interpellanza, collega Restano, perché c'è
un'altra interpellanza che parla del piano regionale dei trasporti
e non sapevo se avevo confuso le due interpellanze, c'è questa che
è tutta sulla ferrovia, poi ce ne sarà una successiva sul piano
regionale dei trasporti. Rimango quindi a quello che mi chiede
nelle sue domande e poi magari con una piccola considerazione
finale.
"Se ritiene la velocizzazione della linea ferroviaria
Aosta/Ivrea un obiettivo prioritario per il futuro dei trasporti
turistico e commerciale della Valle d'Aosta": il programma
strategico definisce gli obiettivi, tra questi, come sapete, c'è la
velocizzazione Aosta/Torino e quindi per noi è un obiettivo
prioritario; credo che lo fosse anche per lei quando è stato
Assessore.
Personalmente sono convinto che la velocizzazione non debba
essere l'unico obiettivo, ma che, per migliorare il sistema
ferroviario, dobbiamo perseguire anche tutte le altre finalità
previste dalla legge 22/2016: bigliettazione, raddoppi, eccetera,
migliorare l'affidabilità, la capacità e l'appetibilità in senso
lato del sistema. Lavorando quindi anche sul
dossier
, come
l'eliminazione dei passaggi a livello, la riqualificazione delle
stazioni, i carichi assiali e l'abbattimento delle barriere
architettoniche, ciò è in coerenza con il DEFR che parla non solo
di velocizzazione ma anche di ammodernamento e potenziamento.
Per quanto riguarda la seconda domanda, anche in questo caso il
riferimento oggi è al programma strategico, rispetto a quanto
risposto nella precedente interpellanza, l'implementazione del
sistema SCMT è già realizzato e attualmente in fase di collaudo e
certificazione. Inoltre sono previsti interventi di velocizzazione
nelle stazioni di Nus, Hône Bard, oltre che nelle due stazioni
piemontesi di Strambino e Montanaro.
Riguardo all'implementazione del rango C, la Regione, anche in
questo caso, come ho avuto modo di comunicare nell'ambito della
risposta alla precedente interpellanza, chiede in tutte le sedi di
programmarla in concomitanza con l'elettrificazione, insieme agli
interventi come la soppressione dei passaggi a livello e la
ridefinizione del carico assiale. In questi giorni
nell'approvazione dell'accordo quadro avevo scritto ai vertici di
RFI che per noi non era sufficiente semplicemente riprogrammare le
tracce ma che era necessario rilanciare in questa fase con un
tavolo tecnico un lavoro tra Regione Piemonte e Valle d'Aosta per
verificare la fattibilità di nuovi interventi, ovviamente nei tempi
del PNRR, perché, per fare dei nuovi interventi, come lei sa bene,
siamo potuti partire con l'elettrificazione anche perché
precedentemente si è lavorato per arrivare allo studio definitivo e
quello che è pronto è quello che si è fatto in precedenza,
altrimenti diventa difficile.
Restano fuori, rispetto agli interventi che il programma
strategico individua per il breve termine, le varianti di tracciato
che RFI, per ora, ha ritenuto non efficienti, ovvero
sostanzialmente non giustificabili dal punto di vista dell'analisi
costi-benefici, e poi qua si richiama la vecchia lunetta di
Chivasso che è inutile che riportiamo in vita.
Rispetto a ciò che il programma strategico individua per il
medio termine, ovvero i raddoppi selettivi, va tenuto in
considerazione che richiedono lo sviluppo di uno studio ad hoc; nel
mio periodo di Assessorato, di gestione dell'Assessorato, e
immagino come possa essere capitato a tutti quelli che mi hanno
preceduto, abbiamo tutti valutato la possibilità di arrivare
attraverso degli studi ai raddoppi, ma, come tutti sappiamo, hanno
bisogno di lunghi tratti di percorrenza, che non sono così
facilmente realizzabili in Valle d'Aosta ed è per questo che ho
riattivato e ho cercato da subito di lavorare al tavolo con la
Regione Piemonte perché probabilmente è lì che potremo cercare di
fare insieme un lavoro politico per rilanciare sulla necessità di
una linea che abbia almeno due binari di percorrenza per lunghi
tratti. Ripeto: questo lo si può fare in particolare in quelle zone
meno urbanizzate.
Quello che ci poniamo di fare oggi è esattamente quello che è
previsto nel programma strategico, sapendo bene che i tempi del
PNRR non sono compatibili con studi che non siano pronti da mettere
in gara e soprattutto con una visione e con una programmazione
finanziaria che non dipende evidentemente dalle Regioni, ma dipende
dal Ministero e dipende dagli accordi che sono previsti. In ogni
caso li abbiamo ribaditi, ripeto, la prima cosa importante è
ottenere la riclassificazione della linea, il rango C e far sì che
anche rispetto al carico assiale, non ci siano limitazioni in
futuro ed è in questa direzione che stiamo sviluppando il nostro
lavoro politico insieme alla Regione Piemonte.
Per quanto riguarda il terzo punto: "se ritiene eventualmente
sopportabile per la popolazione valdostana e per il settore
turistico in genere due lunghi periodi di chiusure della ferrovia
per svolgere i lavori di elettrificazione prima e quelli di
velocizzazione poi", assolutamente no. È necessario fare tutto
quanto è possibile oggi e realizzarlo, se possibile, anche nel più
breve tempo che si potrà ed è proprio a questo proposito che ho
scritto un'altra lettera insieme all'assessore Gabusi per chiedere
una rapida convocazione di RFI insieme alle imprese che sono
assegnatarie del progetto per capire i tempi di cantierizzazione,
le modalità, la capacità di queste imprese di sviluppare un lavoro
così importante che creerà enormi disagi.
Per quanto riguarda i lavori di velocizzazione, dovranno essere
fatti in futuro con il minimo di limitazioni e, se possibile, se si
tratterà di raddoppi, evidentemente non ci sarà necessità di
interrompere il servizio.
Per quanto riguarda l'ultimo punto: "se si sono avviati o si
intendono attivare delle azioni in concorrenza con quelle citate in
premessa per contenere la promozione avviata da altre Regioni,
"Treno della neve", quello che ha un po' sottolineato, direi che il
lavoro mio, dell'Assessorato e delle strutture dell'Assessorato e
la sensibilità del Consiglio regionale oggi è tutta rivolta
all'emergenza che stiamo vivendo e che vivremo nei prossimi mesi.
Siamo a ridosso di un sacco di problemi, anzi, siamo dentro ai
problemi da gestire, siamo a ridosso di un periodo di interruzione
importante della linea che ha delle ricadute sulla popolazione e
dei riferimenti contrattuali che vanno tutti verificati con società
che non sto a ricordare a lei e a tutti quelli che hanno avuto modo
di condurre questo Assessorato sono preparate ad affrontare tavoli
così complessi.
Ad oggi quindi la prima cosa che mi pongo come obiettivo è
cercare di garantire il minor disagio possibile alla nostra
popolazione e la maggiore velocità possibile di esecuzione dei
lavori. Mi fa piacere che appunto la Regione Piemonte, anche perché
una parte di questi lavori insistono sul proprio tracciato è al
tavolo con noi e lavora in questa direzione.
Per quanto riguarda il futuro, è evidente che la speranza è che,
una volta elettrificata la linea, si possa risolvere un po' più
velocemente il collegamento con le altre città: velocemente non
inteso come velocità del treno, perché quella non migliorerà di
molto inizialmente, ma come facilità di collegamento. Forse oggi
non è caso per la nostra Regione di parlare di promozione di queste
attività visto che non avremo il treno, piuttosto lavoreremo per un
periodo con un migliore collegamento sui trasporti su gomma per
quello che riguarda i collegamenti con le città, ben sapendo che
anche qui dobbiamo avere la possibilità a livello normativo di
poterli realizzare.
Ricordo che per quanto riguarda i collegamenti con Roma,
Trenitalia ha già in essere un'iniziativa, che si chiama la
"Freccialink", che comprende il viaggio con i treni Frecciarossa
fino a Torino, poi proseguendo con bus dedicati fino a Courmayeur,
tutto questo in un unico biglietto.
Per concludere, ad oggi la necessità, ripeto, è quella di essere
molto presenti ai tavoli e di cercare di risolvere le emergenze. I
progetti del futuro sono quelli di non considerare
l'elettrificazione come l'unico obiettivo raggiunto ma un punto di
partenza, un primo passo per migliorare e aggiornare la nostra
linea, quindi il nostro lavoro deve essere rivolto a rilanciare con
ulteriori investimenti.
Il terzo punto, che è quello di come collegare meglio la nostra
Regione, direi che non abbiamo la fortuna, come altre Regioni, di
avere un traffico ferroviario che riguarda una visione così
internazionale, il nostro si interrompe qui al capoluogo; speriamo
di poter anche noi guardare alle grandi linee di collegamento, non
solo quelle su ferrovia ma ovviamente anche quelle su gomma, con
l'attenzione necessaria come Regione, ma speriamo anche che a
livello nazionale e a livello europeo si consideri la nostra
Regione con un po' più di attenzione, quindi tocca a noi rilanciare
rispetto ai nostri collegamenti, rispetto ai problemi che abbiamo
con il Tunnel, con il Traforo, per dare la possibilità di un
rilancio che non sarà ovviamente immediato ma che sarà un progetto
del futuro.
Presidente -
Per la replica, si è prenotato il
consigliere Restano.
Restano (GM) -
Grazie Assessore per la risposta. Al punto
4, partiamo dall'ultimo punto, non ho chiesto cosa intende fare
sulla linea ferroviaria perché ovviamente se è chiusa, è
impossibile utilizzarla, e mi rendo conto che forse
quest'interpellanza è andata a invadere un po' le competenze del
collega Grosjacques, che in questo momento non vedo ma con il quale
avrò poi modo di confrontarmi riguardo alla promozione delle
località e dei trasporti, però se se ne fosse eventualmente
scordato, le comunico che io prioritariamente ho sempre visto la
velocizzazione della tratta ferroviaria rispetto
all'elettrificazione, anche perché sul tema avevo idee un pochino
diverse, poi ovviamente di buon grado accetto anche
l'elettrificazione.
Ritengo però che sia strategico addivenire ai lavori sulla
linea, e siamo perfettamente allineati; non sono in grado di dirle
se i raddoppi selettivi debbano per forza prevedere la sospensione
dei trasporti o meno, però con certezza posso affermare che ciò che
fa perdere molto tempo è quello delle soste alle stazioni per poter
incrociare i treni magari che devono scendere dalla Valle. Il
raddoppio selettivo in prossimità delle stazioni quindi sarebbe da
fare al più presto.
Per quanto riguarda alzare la velocità media, servono degli
altri lavori, però di tutto quello che lei mi ha detto rimane il
fatto che è un obiettivo prioritario. Allora, per realizzare gli
obiettivi prioritari, caro Assessore, bisogna metterci anche dei
soldi. È proprio qua il nodo della questione, la legge prevede di
andare a cercare dei soldi, abbiamo assistito a delle audizioni
dove dei Presidenti di partecipate importanti sulle quali noi
investiremo oltre 100 milioni ci dicono di allinearci ai metodi di
trasporto del Trentino Alto Adige, che fanno il "Il treno della
neve", noi non possiamo fare il treno della neve se non
velocizziamo la linea. In concomitanza con gli investimenti sulla
Monterosa quindi trovate i soldi per la ferrovia. Il collega delle
partecipate non è d'accordo... comunque ci chiedono il 100
percento, stiamo investendo un'importante cifra anche sul
comprensorio di Pila, Signori miei, facciamo quattro conti e
troviamo i soldi per la ferrovia. Se noi dimostriamo che vogliamo
investire sulla ferrovia e non chiediamo sempre e solo agli altri i
soldi, probabilmente riusciamo anche a velocizzare. Aspettiamo le
risposte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK