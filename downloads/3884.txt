Consiglio Regionale della Valle d'Aosta - Oggetto del Consiglio n. 157 del 30 marzo 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 157 del 30 marzo 1981 - Resoconto
OGGETTO N. 157/81 - CONCORSO PUBBLICO, PER TITOLI ED ESAMI, PER
LA NOMINA AL POSTO DI PRIMO SEGRETARIO CAPO SERVIZIO PRESSO
L'UFFICIO LEGISLATIVO E ORGANI COLLEGIALI DELL'ASSESSORATO DELLA
PUBBLICA ISTRUZIONE - APPROVAZIONE DEL BANDO E DELEGA ALLA
GIUNTA.
Presidente
- C'è qualcuno che chiede la parola? Ci sono
dichiarazioni di voto?
Presidente
- Do lettura dell'art. 1:
Art. 1
È indetto pubblico concorso, per titoli ed esami, per la
nomina al posto di Primo Segretario capo servizio (ruolo del
personale amministrativo, qualifica vice-dirigenziale) presso
l'Ufficio legislativo e organi collegiali dell'Assessorato della
Pubblica Istruzione.
L'Amministrazione regionale si riserva la facoltà di
utilizzare la graduatoria del concorso di cui si tratta, per la
copertura di altri posti di Primo Segretario capo servizio che si
rendessero vacanti fino ad un anno dalla data di approvazione della
graduatoria stessa.
Al posto predetto è attribuito il seguente trattamento
economico annuo lordo:
- stipendio iniziale tabellare di annue lorde L. 5.320.000,
oltre all'indennità integrativa speciale, alle eventuali quote di
aggiunta di famiglia e alla tredicesima mensilità da corrispondere
secondo le norme in vigore per i dipendenti regionali.
Lo stipendio iniziale tabellare è aumentato del 16% al
compimento del 3°, 6°, 10°, 15° e 20° anno di servizio.
Lo stipendio annuo tabellare è suscettibile di aumenti
biennali in ragione del 2.5%.
Tutti i predetti emolumenti sono soggetti alle ritenute di
legge previdenziali, assistenziali e fiscali.
Agli effetti dell'attribuzione del trattamento economico sarà
valutato in misura varia il servizio prestato presso altri enti
pubblici, ai sensi dell'articolo 6 della legge regionale 30 aprile
1980, n. 18.
Presidente
- Metto in approvazione l'art. 1.
Il Consiglio approva
Presidente
- Do lettura dell'art. 2:
Art. 2
Per la partecipazione al concorso è richiesto il possesso del
diploma di laurea in giurisprudenza, con esclusione di qualsiasi
altro titolo equipollente.
I concorrenti dovranno, inoltre, possedere i seguenti
requisiti:
1) essere cittadini italiani;
2) godere dei diritti politici;
3) essere di buona condotta morale e civile;
4) conoscere la lingua francese;
5) essere di sana costituzione fisica ed essere esenti da
difetti o imperfezioni che influiscano sul rendimento in
servizio;
6) avere adempiuto agli obblighi di leva;
7) avere compiuto il 18° anno di età e non avere superato il
35°, salvo le eccezioni di legge;
8) non essere stati revocati, né dispensati, né licenziati
per accertata colpa grave da un impiego pubblico o privato.
Il limite massimo di età non si applica agli aspiranti che
siano titolari di posti di ruolo presso pubbliche
Amministrazioni.
Presidente
- Metto in approvazione l'art. 2.
Il Consiglio approva
Presidente
- Do lettura dell'art. 3:
Art. 3
La domanda di ammissione, redatta in competente bollo, se
recapitata a mano, dovrà pervenire alla Presidenza della Giunta
regionale entro le ore 17 del .......; la data e l'ora di arrivo
della domanda saranno stabilite e comprovate dal bollo a data e
dall'ora di arrivo che, a cura della Segreteria della Presidenza
della Giunta regionale, saranno apposte su di essa. Se inviata per
posta, dovrà essere inoltrata in plico raccomandato presentato
entro il termine suddetto all'Ufficio postale di partenza: farà
fede la data del timbro postale apposto sulla domanda
stessa.
Gli aspiranti debbono dichiarare nella domanda:
1) nome, cognome, data e luogo di nascita. I candidati che
abbiano superato il limite massimo di età dovranno dichiarare in
base a quale titolo hanno diritto alla elevazione del limite
massimo di età, ai sensi delle vigenti disposizioni di
legge;
2) il possesso della cittadinanza italiana;
3) il Comune ove sono iscritti nelle liste elettorali, ovvero
i motivi della non iscrizione o della cancellazione dalle liste
medesime;
4) se hanno riportato o meno condanne penali; in caso
affermativo le condanne riportate;
5) la posizione nei riguardi degli obblighi militari;
6) la indicazione del domicilio o del recapito;
7) i servizi prestati come impiegati privati o di pubbliche
Amministrazioni e le cause di eventuali risoluzioni di precedenti
rapporti di impiego privato o pubblico.
La firma in calce alla domanda dovrà essere autenticata da un
Notaio o dal Segretario comunale del luogo di residenza
dell'aspirante, ai sensi dell'articolo 20 della legge 4.1.1968, n.
15.
Per i dipendenti di Enti pubblici è sufficiente il visto del
rispettivo Capo ufficio.
Presidente
- Metto in approvazione l'art. 3.
Il Consiglio approva
Presidente
- Do lettura dell'art. 4:
Art. 4
I concorrenti dovranno allegare alla domanda i seguenti
documenti:
1) il titolo di studio di cui al 1° comma dell'art.
2.
Il diploma deve essere prodotto in originale o in copia
autenticata. Sarà ammesso il certificato solo quando non fosse
stato rilasciato il documento originale ma tale circostanza dovrà
risultare dal certificato stesso;
2) dichiarazione rilasciata dall'Università, dalla quale
risulti il voto di laurea e gli esami sostenuti;
3) gli eventuali titoli che conferiscono diritto alla
partecipazione al concorso con precedenza e preferenza per la
nomina, nonché gli altri titoli (di studio, di servizi e vari), che
il concorrente riterrà opportuno di presentare nel proprio
interesse. I documenti relativi ai titoli predetti debbono essere
prodotti in competente bollo e debitamente legalizzati ove
occorra;
4) l'elenco, in carta libera, di tutti i documenti prodotti
in allegato alla domanda di partecipazione al concorso.
Presidente
- Metto in approvazione l'art. 4.
Il Consiglio approva
Presidente
- Do lettura dell'art. 5:
Art. 5
Il concorrente che risulterà utilmente collocato nella
graduatoria dovrà far pervenire alla Presidenza della Giunta
regionale, nel termine perentorio di trenta giorni, - decorrenti
dal giorno successivo a quello in cui avrà ricevuto l'ordine in
tale senso dall'Amministrazione interessata - i seguenti documenti
in competente bollo:
1) estratto per riassunto dell'atto di nascita;
2) certificato di cittadinanza italiana, da rilasciarsi dal
Comune di residenza. Sono equiparati ai cittadini italiani gli
italiani non residenti nel territorio nazionale, per i quali tale
equiparazione sia riconosciuta a norma di legge;
3) certificato da cui risulti che il candidato gode dei
diritti politici ovvero non è incorso in alcuna delle cause che ai
termini delle disposizioni vigenti ne impediscano il
possesso;
4) certificato generale del casellario giudiziale;
5) certificato medico, rilasciato da un medico regionale o
provinciale o dall'Ufficio sanitario del Comune di residenza da cui
risulti che il candidato è di sana costituzione fisica ed è esente
da difetti o da imperfezioni che possano influire sul rendimento in
servizio;
6) situazione di famiglia;
7) copia dello stato di servizio militare o del foglio
matricolare per coloro che abbiano prestato servizio militare o in
caso negativo, il certificato di esito di leva debitamente
vidimato, o certificato di iscrizione nelle liste di leva. I
candidati che abbiano partecipato ad azioni di guerra debbono
presentare oltre alla copia del foglio matricolare o dello stato di
servizio, annotata delle eventuali benemerenze di guerra, anche la
prescritta dichiarazione integrativa;
8) certificato di regolare condotta morale e civile, da
rilasciarsi dal Sindaco del Comune ove il candidato risiede da
almeno un anno.
Presidente
- Metto in approvazione l'art. 5.
Il Consiglio approva.
Presidente
- Do lettura dell'art. 6:
Art. 6
I documenti di cui ai numeri 2, 3, 4, 5 e 8 del precedente
articolo 5 dovranno essere rilasciati in data non anteriore di tre
mesi a quella del presente bando di concorso.
Presidente
- Metto in approvazione l'art. 6.
Il Consiglio approva.
Presidente
- Do lettura dell'art. 7:
Art. 7
I concorrenti i quali, alla data del presente bando, si
trovino in servizio quali titolari di posti di ruolo o inquadrati
nei ruoli aggiunti presso pubbliche amministrazioni, sono esonerati
dal presentare i documenti di cui ai numeri 1, 2, 3, 4, 6 e 8 del
precedente articolo 5.
In sostituzione di tali documenti i concorrenti possono
produrre un certificato, rilasciato in competente bollo
dall'Amministrazione pubblica presso cui prestano servizio che ne
attesti la permanenza in servizio, nonché la copia in bollo dello
stato matricolare (servizi civili) con le qualifiche riportate
nell'ultimo quinquennio rilasciata dall'Amministrazione dalla quale
l'aspirante dipende.
I concorrenti che si trovino alle armi per servizio di leva o
in carriera continuativa e quelli in servizio di polizia quali
appartenenti all'Arma dei Carabinieri ai Corpi di Guardie di
Pubblica Sicurezza e delle Guardie di Finanza, possono presentare
soltanto i seguenti documenti:
1) estratto dell'atto di nascita;
2) certificato generale del casellario giudiziale;
3) certificato rilasciato in competente bollo dal Comandante
del Corpo al quale appartengono comprovante la loro buona condotta
e la loro idoneità fisica a coprire il posto al quale
aspirano.
Presidente
- Metto in approvazione l'art. 7.
Il Consiglio approva.
Presidente
- Do lettura dell'art. 8:
Art. 8
I requisiti per ottenere l'ammissione al concorso debbono
essere posseduti prima della scadenza del termine utile per la
presentazione delle domande. Scaduto tale termine non è ammessa la
produzione di altri titoli o documenti a corredo delle domande
stesse.
Presidente
- Metto in approvazione l'art. 8.
Il Consiglio approva.
Presidente
- Do lettura dell'art. 9:
Art. 9
Agli effetti della formazione della graduatoria, in caso di
parità di merito, ferme restando le preferenze e le precedenze
stabilite dalle leggi dello Stato, saranno osservate le
disposizioni previste dall'articolo 93 delle norme sull'ordinamento
dei servizi regionali e sullo stato giuridico ed economico del
personale della Regione, approvate con legge regionale 28 luglio
1956, n. 3 e successive modificazioni.
Presidente
- Metto in approvazione l'art. 9.
Il Consiglio approva.
Presidente
- Do lettura dell'art. 10:
Art. 10
Il nominato che senza giustificato motivo non assuma servizio
entro venti giorni dalla data di comunicazione della nomina, è
dichiarato decaduto dalla nomina stessa; l'Amministrazione
regionale provvederà alla nomina di altro aspirante che ha
conseguito l'idoneità seguendo l'ordine di graduatoria.
Presidente
- Metto in approvazione l'art. 10.
Il Consiglio approva.
Presidente
- Do lettura dell'art. 11:
Art. 11
La nomina del vincitore è fatta in via di esperimento per il
periodo di un anno, trascorso il quale acquista carattere di
stabilità.
Presidente
- Metto in approvazione l'art. 11.
Il Consiglio approva.
Presidente
- Do lettura dell'art. 12:
Art. 12
L'esame di concorso comprende le seguenti prove:
a) esame preliminare di lingua francese consistente in una
prova di dettatura ed in una conversazione;
b) due prove scritte vertenti sulle seguenti materie:
1) diritto amministrativo, con particolare riferimento alla
giustizia amministrativa;
2) legislazione scolastica, con particolare riferimento
all'ordinamento dell'istruzione materna, elementare e secondaria ed
agli organi collegiali della scuola;
c) una prova orale vertente sulle materie delle prove scritte
e sulle seguenti materie:
1) ordinamento della Regione Valle d'Aosta;
2) nozioni di diritto costituzionale;
3) stato giuridico dei dipendenti civili dello Stato.
Coloro che non riporteranno la sufficienza nella prova di
lingua francese o in ciascuna prova scritta non saranno ammessi
alle prove successive.
Presidente
- Metto in approvazione l'art. 12.
Il Consiglio approva.
Presidente
- Do lettura dell'art. 13:
Art. 13
La sede e la data di inizio delle prove di esame saranno
comunicate agli interessati almeno dieci giorni prima delle prove
stesse.
Presidente
- Metto in approvazione l'art. 13.
Il Consiglio approva.
Presidente
- Do lettura all'art. 14:
Art. 14
Per quanto non previsto dal presente bando, si applicano le
norme previste per l'assunzione in servizio del personale regionale
di cui alla legge regionale 28 luglio 1956, n. 3 e successive
modificazioni.
Presidente
- Metto in approvazione l'art. 14.
Il Consiglio approva.
Presidente
- Ci sono dichiarazioni di voto?
Metto in approvazione il bando e la delega alla Giunta circa il
concorso per titoli ed esami per il posto di Primo Segretario Capo
Servizio all'Assessorato alla Pubblica Istruzione.
Esito della votazione:
Presenti: 21
Votanti: 21
Favorevoli: 21
Approvato all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK