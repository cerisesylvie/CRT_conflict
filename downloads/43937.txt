Consiglio Regionale della Valle d'Aosta - Oggetto del Consiglio n. 1053 del 18 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1053 del 18 novembre 2021 - Resoconto
OGGETTO N. 1053/XVI - Interpellanza: "Creazione di sinergie
tra le aziende valdostane e la società Italvolt S.p.A.".
Bertin (Presidente) -
Riprendiamo con i lavori del
Consiglio. Punto all'ordine del giorno n. 33. Per l'illustrazione,
consigliere Ganis.
Ganis (LEGA VDA) -
Questa iniziativa riprende in parte
un'interpellanza discussa in aula pochi mesi fa e presentata dal
gruppo Lega, relativa alla possibilità di insediamento nel
territorio canavesano, più esattamente a Scarmagno, della grande
Giga Factory produttrice di batterie al litio.
Il progetto Italvolt era partito inizialmente a livello
mediatico per poi piano piano fare dei passi in avanti in questi
giorni, infatti da quello che apprendiamo da alcuni organi di
stampa la società francese Equans, esperta nella progettazione di
processi industriali necessari alla produzione di batterie al
litio, ha firmato una collaborazione con la società Italvolt. Un
passo avanti nello sviluppo del progetto che persegue obiettivi
ambiziosi come quello di produrre batterie verdi completamente
sostenibili.
Va ricordato che in bassa valle è ubicata già da tempo una ditta
innovativa nella progettazione e nell'assemblaggio di batterie
elettriche, questo a significare che sul nostro territorio esistono
già realtà all'avanguardia.
Va evidenziato che fino a oggi si parla solo di accordi tra le
parti, ma questo rappresenta un buon segno che possa essere di buon
auspicio, al fine di far rivivere il sogno industriale olivettiano
e di riflesso anche le nostre ex industrie presenti nella nostra
regione.
In bassa valle sono infatti concentrate la maggior parte delle
industrie molto legate al mondo dell'automotive, le quali
garantiscono un buon livello occupazionale fondamentale per intere
famiglie, sia in termini di crescita professionale che come fonte
di guadagno.
Ecco perché la ditta Italvolt potrebbe rappresentare per la
Valle d'Aosta una possibilità di crescita occupazionale e non solo,
perché intorno alle batterie al litio si potrebbe instaurare
un'economia di tipo circolare, un modello che inizia dalla
produzione al riciclo per poi rimetterlo sul mercato.
A questo punto, come gruppo interpelliamo l'Assessore competente
per conoscere qual è lo stato delle interlocuzioni con l'azienda
Italvolt e con le associazioni valdostane e piemontesi del settore
e quali azioni intenda porre in essere al fine di creare sinergie
tra aziende valdostane e questa nuova realtà produttiva a noi così
prossima.
Presidente -
Risponde l'assessore Bertschy.
Bertschy (AV) -
Come lei ha ben sottolineato, in
Consiglio abbiamo già parlato di questo tema e dei temi che
riguardano le strategie per lo sviluppo delle nostre imprese e del
nostro sviluppo economico.
Per quello che riguarda l'iniziativa puntuale, ovviamente,
trattandosi di un'iniziativa privata, il ruolo dell'Amministrazione
regionale e del Governo pubblico deve essere un ruolo a sostegno
della nascita di relazioni, di reti e di progetti che possano
creare le condizioni, perché questo, come altri progetti, abbiano
delle ricadute sul nostro territorio e direi non solo sul nostro
territorio.
Ecco perché dobbiamo vivere questa nuova fase, anche di crescita
economica, con la giusta attenzione alla collaborazione anche al
territorio che è vicino a noi.
Bassa Valle e Canavese, in particolare, possono essere unite,
attraverso dei buoni progetti, a una crescita che va al di là dei
confini regionali.
Il progetto di Italvolt è un progetto che nasce in territorio
piemontese, noi abbiamo cominciato a lavorare costruendo delle
relazioni con loro nella primavera scorsa, in particolare
attraverso le due Confindustria, quella valdostana e quella
canavesana, abbiamo creato alcuni primi momenti d'incontro e stiamo
seguendo l'evoluzione del progetto che, come dato più importante e
più concreto, vede l'acquisizione delle aree da parte della
proprietà in questa fase. L'acquisto del complesso industriale è il
punto di partenza per lo sviluppo dei progetti futuri.
Rispetto a quanto ci era stato detto inizialmente, i tempi si
sono forse un po' allungati, però permane l'interesse da parte di
Italvolt a costruire questo importantissimo progetto industriale di
grandi dimensioni.
In questo momento, per venire alla seconda domanda - che è più
di strategia, direi, che una domanda concreta su alcuni punti - è
da considerare corretta per come viene proposta.
Qual è un po' il lavoro che stiamo facendo? Intanto c'è un
lavoro di tipo politico, io ancora questa mattina sono stato in
contatto con l'assessore Tronzano che si occupa di attività
produttive e negli scorsi mesi abbiamo iniziato un lavoro anche con
l'Assessore Elena Chiorino, che si occupa di lavoro e
formazione.
Quindi il lavoro che cerchiamo di fare è quello di costruire
delle relazioni politiche per provare a mettere le nostre imprese,
e i nostri giovani in particolare, nelle condizioni di poter
cogliere delle opportunità e di farlo in maniera reciproca: anche
da parte nostra possiamo dare delle opportunità con le nostre
aziende.
Stiamo lavorando su un piano più politico e nel corso del mese
di dicembre organizzeremo un incontro con l'assessore Tronzano
proprio per metterci vicendevolmente nella condizione di conoscere
i progetti che stanno avanzando e anche di capire in quale maniera
poter lavorare con la giusta efficacia al raggiungimento di futuri
obiettivi.
Oltre a questo lavoro politico, c'è un lavoro che riguarda gli
investimenti, le nostre leggi, il lavoro che stiamo facendo per
sostenere le nostre imprese, in particolare per cercare di essere
territorio d'interesse per gli investimenti che possono realizzarsi
nei nostri centri industriali, in particolare quelli della Bassa
Valle e di Aosta, ma con la giusta attenzione a recuperare quelle
zone industriali che, come abbiamo già visto, possono essere
oggetto di nuovi investimenti.
Quindi alla legge 8 nello scorso anno abbiamo apportato delle
modifiche e c'è intenzione ancora di andare a misurare l'interesse
di questa legge per il prossimo biennio.
Ci sono aziende che hanno posto il loro interesse per la loro
crescita attraverso questa misura e altre che la stanno osservando
per valutare progetti di attrattività industriale.
Stessa cosa vale per la legge 6 e stessa cosa vale per tutti gli
investimenti che nascono per sostenere la formazione e le nuove
competenze.
In particolare - anche lavorando a stretto contatto con
l'assessore Caveri - nel campo dell'istruzione e della formazione
professionale, stiamo realizzando un progetto di migliore
orientamento e stiamo traguardando, come Dipartimento lavoro,
l'inserimento di un IFP per l'anno scolastico 22-23 di operatore
informatico, per cercare di garantire una più ampia possibilità di
formazione per i nostri giovani.
Quest'anno è iniziata in maniera ancora più importante
l'attività di comunicazione e di orientamento per gli ITS e per gli
FTS. Sono stati numerosi i giovani che hanno partecipato a queste
iniziative che abbiamo fatto anche in collaborazione con la Regione
Piemonte e più di una quindicina hanno fatto la prima iscrizione,
ora vedremo chi supererà la selezione e chi la confermerà, però è
iniziato un lavoro che produrrà nei prossimi anni un sicuro
interesse, perché nell'ambito delle scuole superiori i ragazzi di
seconda, di terza, di quarta e di prima hanno cominciato a
conoscere anche questa possibilità e la prenderanno in
considerazione per la fase post diploma.
Poi il terzo livello è quello degli strumenti finanziari e dei
programmi e delle strategie, ovviamente si possono costruire dei
progetti mettendo in campo delle risorse. Noi - oltre alle risorse
del bilancio regionale, quelle che utilizzeremo in fase di
approvazione del bilancio, quelle che utilizzeremo in assestamento
- avremo l'arrivo della fase 21-27 dei programmi comunitari; sia
per quanto riguarda il FESR che per quanto riguarda il fondo
sociale, c'è un'intensa attività di programmazione insieme alle
strutture degli affari europei e qui dovremo essere capaci di
destinare risorse corrette allo sviluppo delle strategie più
importanti, da un lato il piano delle politiche del lavoro,
dall'altro la strategia sul S3, la strategia sull'innovazione e
sulla ricerca.
E proprio su questo punto stiamo sviluppando una programmazione
che possa essere d'interesse per chi in Valle d'Aosta già c'è,
produce e sviluppa progetti, e dall'altra parte per chi invece
vorrà venire a creare le condizioni per la nascita di start-up
piuttosto che lo sviluppo di progetti di tipo industriale.
La cosa importante che abbiamo avviato insieme all'Assessorato
alla sanità è un'attività ancora più intensa di relazioni intorno
al CMP3, che dovrà permetterci di creare anche qui le condizioni
per la nascita di progetti che possano andare nell'ambito della
ricerca oppure di start-up a sostenere un progetto che può avere
delle grandi ricadute in quel settore.
Infine, sempre nella programmazione della ricerca, stiamo
lavorando - e su questo speriamo di avere finalmente qualche
notizia nell'ambito dei fondi del PNRR - su un centro di ricerca
per l'energia Green, in particolare per l'energia, e vedremo se
sotto questo aspetto potremo avere dei primi interessanti obiettivi
da definire in maniera più concreta.
Infine, è ovvio che tutto questo si deve sposare con un rapporto
continuo con le nostre imprese che sono sì rappresentate dalle
associazioni di categoria - in particolare con Confindustria e con
la Chambre si sta facendo un proficuo lavoro - ma devono vedere la
Regione anche andare a lavorare direttamente con le imprese che
chiedono di seguire con interesse l'evoluzione dei propri
progetti.
Quindi una dimensione molto ampia, tanti obiettivi lanciati e
tanti obiettivi da percorrere nei prossimi anni.
Presidente -
Per la replica, il consigliere Ganis.
Ganis (LEGA VDA) -
Ringrazio l'Assessore per le risposte
che ci ha dato e per averci informato sui nuovi sviluppi che
riguardano la ditta Italvolt e ringrazio lei, Assessore, che ha
preso in considerazione questo progetto visto anche come
un'opportunità occupazionale.
Innanzitutto anche ci fa piacere che la Regione e le varie
associazioni di categoria si siano interessate a questa nuova
realtà così prossima a noi che fa ben sperare nella
riqualificazione della ex Olivetti e che potrebbe, uso il
condizionale, diventare una realtà dalla quale anche noi potremmo -
come ha detto lei - trarre dei vantaggi.
Mi permetta, Assessore, però, di evidenziare un'importanza che è
quella del settore delle batterie al litio. Partendo dal
presupposto che il settore della produzione è in mano alla ditta
Italvolt, esistono però - e lei, Assessore, lo saprà meglio di me -
in un'economia circolare tutta una serie di procedimenti che vedono
il riciclo, il riutilizzo dei materiali esistenti il più a lungo
possibile; ecco che, in un'ottica di economia circolare, vedremo
l'importanza che potrebbe avere la produzione, l'impiego e il
riutilizzo delle batterie a ioni di litio, infatti questo settore è
in grande espansione ed evoluzione, basti pensare che aziende come
Volkswagen hanno previsto di portare su strada circa 26 milioni di
veicoli elettrici entro il 2029.
A questo punto bisognerebbe essere lungimiranti, cosa che noi
come gruppo di minoranza dimostriamo anche quando parliamo
d'idrogeno verde, un tema importante e discusso anche in Consiglio
dal collega Perron. Lungimiranti nel prevedere che tutte queste
batterie andranno restituite per poi essere rigenerate e rimesse in
circolazione.
Bisognerebbe a tal fine attuare tutta una serie di procedimenti
produttivi per captare questa opportunità anche come Regione Valle
d'Aosta.
Le dico questo, Assessore, perché, non avendo grandi impianti
industriali per la produzione di batterie - salvo questa nuova
realtà che potrebbe insediarsi a Scarmagno - e non avendo le
materie prime, è evidente che potrebbero essere utili le operazioni
di riciclo e di riuso delle batterie esauste; parlo delle batterie
al litio perché queste ultime, a differenza delle normali batterie,
possono essere riutilizzate.
Detto questo si potrebbe percorrere la via della rigenerazione e
il riutilizzo dei pacchi batteria con la predisposizione di una
normativa ad hoc, tema d'importanza fondamentale.
A tal fine, si ritiene che il settore del riciclo e il riuso,
oltre alla produzione, delle batterie al litio rappresentino
un'ottima chance a oggi poco sfruttata, la quale, però, dovrebbe
essere strettamente legata a un'ampia politica d'incentivi
all'industria, come ha detto lei, e a un chiaro quadro normativo di
riferimento.
Concludo, evidenziando che la nostra Regione deve prendere in
considerazione questo trend positivo. Il settore delle batterie al
litio, visto in contesto di economia circolare, potrebbe essere una
fonte d'ispirazione per la creazione di nuovi posti di lavoro per
tutta la nostra regione.
Bisogna guardare avanti, il futuro è nella tecnologia,
nell'innovazione e nelle nuove scoperte. Le batterie al litio e
l'idrogeno verde vanno in quella direzione. Il tutto però va visto
in un'ottica di economia circolare sempre più green. Non perdiamoci
questa opportunità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK