Consiglio Regionale della Valle d'Aosta - Oggetto del Consiglio n. 2476 del 12 dicembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2476 del 12 dicembre 1986 - Resoconto
OGGETTO N. 2476/VIII - DISEGNO DI LEGGE CONCERNENTE:
"INTERVENTI FINANZIARI DELLA REGIONE PER IL FUNZIONAMENTO DI CASE
DI RIPOSO GESTITE DA ISTITUZIONI PRIVATE E DA ENTI MORALI".
PRESIDENTE
: Comunico al Consiglio che la I e IV
Commissione hanno dato il loro parere che ora vi leggo
testualmente:
"Le Commissioni Consiliari Permanenti I e IV nella riunione in
data 2 dicembre 1986 presenti per la I Commissione:
- BENEFORTI (Presidente)
- BALDASSARRE
- DE GRANDIS
- MAFRICA
- TAMONE
per la IV Commissione:
- MARCOZ (Presidente)
- MILLET
- BREUVÈ
- MAFRICA
- PEDRINI
- RICCO
- TAMONE
hanno esaminato congiuntamente il sopracitato Disegno di Legge e
sentiti i responsabili delle case di riposo private esistenti in
Valle d'Aosta i presenti si sono così espressi:
- MARCOZ favorevole
- DE GRANDIS e TAMONE parere favorevole alla discussione in
aula
- BENEFORTI, BREUVÈ, PEDRINI, RICCO parere favorevole alla
discussione in aula con riserva di presentare emendamenti
- MAFRICA parere in linea di massima favorevole con riserva di
esaminare nel dettaglio le convenzioni
- MILLET si riserva di esprimere il parere nel corso del
dibattito consiliare
- BALDASSARRE a seguito delle enormi perplessità espresse dai
responsabili delle case di riposo si riserva di esprimere il parere
in aula.
PRESIDENTE
: Ha chiesto la parola l'Assessore alla Sanità
ed Assistenza Sociale Voyat; ne ha facoltà.
VOYAT (U.V.):
Come il Consiglio ben sa, vi sono dei piani
triennali che prevedono la costruzione, in Valle d'Aosta, di
micro-comunità per ospitare gli anziani che ne hanno necessità.
Il criterio che sta alla base della istituzione di queste
micro-comunità è fondato su necessità distrettuali e su presenze
non inferiori al 6% di anziani ultra-sessantacinquenni nel
territorio. Stando a questi criteri, in Valle d'Aosta
occorrerebbero circa 30 comunità. A tutt'oggi ne sono state
costruite 16 ed altre 2 entreranno in funzione l'anno prossimo;
nonostante ciò siamo ancora lontani dalla completa attuazione del
piano.
Dobbiamo anche poter mettere a disposizione degli anziani dei
"posti di assistenza" perché le liste di attesa per entrare nelle
micro-comunità pubbliche sono molto lunghe. Pertanto, come si è già
fatto con l'Ospizio, con il quale si è stipulata una apposita
convenzione, si vorrebbe stipulare delle convenzioni, per tre anni
ed a titolo sperimentale, con le Case di assistenza già esistenti.
Queste eventuali convenzioni verrebbero votate direttamente dal
Consiglio regionale e quindi della questione sarebbe investita la
competente Commissione consiliare permanente, a differenza di
quanto era previsto finora quando tale incombenza ricadeva sotto la
responsabilità della Giunta regionale.
Questa legge stabilisce dei criteri di massima da rispettare
nelle convenzioni, ma non può certamente proporsi come fac-simile
di una legge, anche per ché ogni convenzione sarà diversa dalle
altre sia per la tipologia dell'ente gestore, sia per le diversità
implicite nelle strutture immobiliari che dovrebbero ospitare
questo servizio.
I criteri operativi che dovranno essere rispettati dal personale
di assistenza, varieranno secondo che il centro sia distribuito su
di un unico piano oppure su più piani.
Lo stesso valga per quanto concerne il controllo da parte
dell'Amministrazione in relazione alla presenza o meno di un
precedente Consiglio di Amministrazione da parte dell'Ente gestore
di questi Centri di assistenza per anziani.
La somma di 400 milioni, come già diceva questa mattina il
Consigliere Mafrica, sarebbe senz'altro insufficiente per coprire
le esigenze di un anno, ma poiché la legge è finanziata per tre
anni e sapendo che nel 1986 non c'è alcuna possibilità di usufruire
di questi fondi, perché all'atto della sua approvazione ci
troveremo già in un nuovo bilancio, ne consegue che l'anno prossimo
essa sarà finanziata con i 400 milioni del 1986 e con i 400 milioni
del 1987, con un totale di 800 milioni.
Poiché è la prima volta che si stipulano convenzioni di questo
genere, non possiamo conoscere "a priori" l'esatto ammontare di
questa spesa che, per altro, sarà diversa, da centro a centro, per
la presenza di strutture che ospitano già oggi
delle persone
anziane che possono pagarsi un ricovero che si aggira intorno alle
600 o 700 mila lire al mese. È evidente che il costo del
convenzionamento con questi Istituti non sarà così elevato come
quello con altri Istituti che ospitano persone non autosufficienti
o con redditi molto modesti.
Colgo l'occasione per presentare alcuni emendamenti di carattere
più che altro logistico.
Per quanto riguarda l'articolo 1, 3° comma - lettera a),
chiederei di eliminare le parole "fissati dalla Giunta regionale",
perché se la convenzione viene stipulata dal Consiglio è giusto che
anche i criteri scelti, che non potranno essere rigidi ed uguali
per tutti i centri, vengano approvati dal Consiglio.
Propongo anche di eliminare all'articolo 1, 3° comma - lettera
e) le parole "sul funzionamento delle case di riposo e sull'impiego
delle risorse economiche", perché si dovranno prevedere tutte le
forme di controllo e non solo quelle relative ad un certo tipo di
funzionamento o quelle limitate alle risorse economiche. Il
controllo, pertanto, dovrà essere completo e totale e dovrà essere
stabilito dal Consiglio regionale.
Con il terzo emendamento propongo di sostituire la lettera o)
del 3° comma dell'all'art. 1 con la seguente dicitura: "indicazione
del contratto con cui è regolamentato il rapporto di lavoro del
personale dipendente". Le modalità di assunzione, infatti, sono
stabilite dall'Ufficio di Collocamento e non possiamo stabilirle
noi per ogni singola assunzione. È più giusto, pertanto, fornire
indicazioni sul tipo e sulla qualità del rapporto che deve
regolamentare l'impegno del personale all'interno di questi
centri.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
In ogni Consiglio assistiamo ad
una sempre più evidente trasformazione degli enti privati in enti
regionali. Questo giudizio può sembrare severo, ma non lo è.
Infatti mentre lo Stato cerca di privatizzare gli enti di carattere
nazionale, la Regione a sua volta cerca di regionalizzare gli enti
privati.
Noi, come Socialisti Democratici, siamo a favore delle strutture
pubbliche e non di quelle private, ma lo siamo ancora di più perché
l'incontro con i rappresentanti di queste Case di riposo è stato, a
dir poco, preoccupante.
Ne ricordo brevemente i motivi essenziali.
Al punto 1 dell'articolo 1, non andava bene a questi signori il
periodo di anni tre: per loro era necessario eliminare il vincolo
di tre anni.
Il punto 2 dell'articolo 1, che parla dei contributi che
afferiscono sia alle spese di gestione, sia a quelle in conto
capitale, non andava bene, perché gli stessi dovrebbero essere
lasciati alla loro libera immaginazione.
Le convenzioni con la Regione, previste dal punto 3
dell'articolo 1, non vanno bene, perché essi non vogliono che le
loro Case di riposo siano soggette ad una convenzione.
Quanto previsto nella lettera a) del punto 3 dell'articolo 1,
non è di loro gradimento, perché non dovrebbe essere la Regione a
stabilire i criteri di assistenza da seguire all'interno delle Case
di riposo.
Anche quanto previsto dal punto c) (modalità di assunzione) non
è di loro gradimento, perché vogliono gestire in conto proprio le
modalità di assunzione del personale.
Quello che più mi ha preoccupato e per cui ho espresso le mie
perplessità è relativo al punto e), sempre dell'articolo 1, dove si
parla di "forme di controllo da parte dell'Amministrazione
regionale". In merito questi signori delle Case di riposo hanno
detto che non possono subire alcun controllo da parte dell'Ente
regionale. La Regione, con questa legge, stabilisce dei contributi,
che per il momento assommano a 400 milioni (anche questa cifra è
stata contestata, perché essi hanno affermato che con essa non
potrebbero risolvere i loro problemi di gestione!), ma sono state
date ampie assicurazioni sul suo possibile aumento in un prossimo
bilancio.
A questo punto, se gli esponenti delle Case di riposo non sono
contenti di questa legge e noi non possiamo regionalizzare tutto
quello che di privato è ancora rimasto in Valle d'Aosta, io mi
chiedo perché il Consiglio regionale dovrebbe esprimere un parere
positivo su questa legge.
Non sono contente le parti e non è contenta una parte del
Consiglio regionale, mi chiedo quindi il perché di questa
regionalizzazione.
Ma allora regionalizziamo tutto! Vuol dire che questa "Giunta di
assistenza pubblica" si trasforma in uno stantuffo economico per
alcune strutture private.
Io non voterò questo provvedimento per due motivi.
Primo motivo. Io, come Socialdemocratico, credo fermamente nelle
strutture pubbliche. La Valle d'Aosta sta spendendo diversi
miliardi dei contribuenti valdostani per le micro-comunità nelle
quali è necessario investirli.
Il secondo motivo è dovuto alle perplessità ed all'atteggiamento
manifestati dagli esponenti di questi enti privati nell'incontro
con le Commissioni, dove non hanno dato alcuna garanzia sul modo in
cui intendono gestire le microcomunità e neppure sui criteri di
assistenza che intendono adottare, ma hanno detto semplicemente che
a loro non interessa il tipo di assistenza che verrà adottato. Così
noi non faremmo altro che alleggerire le loro responsabilità
economiche, ma non procureremmo alcun vantaggio alla comunità
valdostana.
Pur essendo convinto dell'inutilità di qualsiasi intervento nei
confronti di questa maggioranza "sorda", noi, tuttavia,
continueremo ugualmente a prendere la parola per dire quello che
pensiamo, senza preoccuparci del voto, perché siamo sicuri che
questo Esecutivo sta per commettere un altro grave errore.
PRESIDENTE
: Ha chiesto la parola il Vice Presidente
Consigliere De Grandis; ne ha facoltà.
DE GRANDIS (P.R.I.):
Io vorrei fare alcune precisazioni,
perché le critiche del Consigliere Baldassarre sono assolutamente
fuori luogo.
Con questo disegno di legge non si regionalizzano gli enti
morali che gestiscono le Case di riposo, ma si forniscono dei
supporti economici per il loro funzionamento.
La prima preoccupazione, che ha indotto la maggioranza a
presentare questo disegno di legge, è quella che si legge nella
lettera a) del punto 3 dell'articolo 1, e cioè "l'adozione di
standard assistenziali fissati dalla Giunta regionale" che siano in
linea con quelli che la Regione garantisce nelle
micro-comunità.
La prima preoccupazione, quindi, è stata quella di garantire la
qualità della vita agli anziani che non possono ancora beneficiare
dell'assistenza nelle strutture predisposte dalla Regione. Questo è
il primo e fondamentale motivo che sta alla base di questa
legge.
Io ho partecipato, in sede di Commissione, all'incontro con i
rappresentanti delle Case di riposo e posso testimoniare che è ben
vero che essi
hanno fatto tutta una serie di richieste, ma è
nell'ordine naturale delle cose che essi cerchino di ottenere le
migliori condizioni possibili per funzionare e la massima autonomia
di gestione. Questo è pacifico! Però è altrettanto vero che alla
fine della discussione e del dibattito, quegli stessi
rappresentanti hanno accettato serenamente l'attuazione di questa
legge
per un periodo sperimentale di tre anni, dopo il quale
si potranno attuare tutti i migliori sistemi possibili per
garantire l'assistenza ai ricoverati in quegli istituti.
Io ritengo che questo provvedimento, doveroso e necessario, sia
particolarmente corretto. Non è assolutamente giusto, infatti, che
gli anziani della nostra Regione debbano beneficiare di trattamenti
diversi in una struttura pubblica rispetto ad una struttura gestita
da un ente morale, che versa in quelle difficoltà economiche che
condizionano il trattamento inferiore rispetto alla struttura
pubblica. Non possiamo certamente pretendere di avere degli anziani
di serie A ed altri di serie B!
Il mio voto, pertanto, sarà senz'altro favorevole a questo
disegno di legge, così come è stato presentato, compresi gli
emendamenti proposti dall'Assessore Voyat.
PRESIDENTE
: Ha chiesto la parola il Consigliere
Beneforti; ne ha facoltà.
BENEFORTI (D.C.):
Cercherò di essere molto
telegrafico.
Io ritenevo e ritengo utile questo progetto di legge perché
salvaguarda un certo numero di istituti e case private della nostra
Regione, le quali, fino ad oggi, hanno dato ospitalità a numerosi
anziani. Attualmente sono circa 350 o 400 gli anziani ospitati in
queste case o istituti di riposo.
Poiché le loro pensioni sono molto basse e spesso ridotte al
minimo, gli istituti che li ospitano non ce la fanno a reggere la
gestione economica. Ben venga, quindi, questa legge che salvaguarda
la possibilità, per questi anziani, di avere l'ospitalità che
meritano, come diceva il Consigliere De Grandis, almeno alla pari
di quelli che vengono ammessi nelle micro-comunità e negli enti
pubblici.
Io ritengo che gli enti e le case di riposo presenti nella
nostra Regione debbano essere salvaguardati perché hanno acquisito
notevoli meriti nel campo dell'assistenza quando l'Ente pubblico
ancora non esisteva o non garantiva l'assistenza di cui si rende
garante oggi
con le micro-comunità.
Non è opportuno cancellare con un colpo di spugna tutti questi
enti che hanno dato un grosso contributo all'assistenza degli
anziani. L'istituto "Ma Maison" di Corso Padre Lorenzo, ad esempio,
esiste da 117 anni ed in tutto questo periodo ha certamente avuto
modo di ospitare moltissimi anziani della Valle d'Aosta.
Con questa legge si salvaguardano questi istituti che potrebbero
essere necessari anche un domani, quando l'Ente pubblico si sarà
esteso più ampiamente su tutto il territorio regionale. Essi fanno
ormai parte della storia e del patrimonio culturale valdostano e
noi dobbiamo tenerne conto, cercando di vedere questa legge con un
ottica diversa da quella del Consigliere Baldassarre.
In sede di Commissione avevo espresso il mio parere favorevole
alla discussione in aula di questo disegno di legge, con la riserva
di presentare degli emendamenti. Gli emendamenti sono poi stati
presentati dall'Assessore ed io li ritengo validi perché
contribuiscono a dissipare le perplessità che la Democrazia
Cristiana aveva avanzato nei confronti della legge n. 325.
Noi siamo d'accordo per l'eliminazione delle parole "fissati
dalla Giunta regionale", al terzo comma dell'articolo 1, perché
riteniamo che gli standard assistenziali debbano essere analizzati
anche alla luce delle varie situazioni delle case di riposo
esistenti.
Riteniamo anche che l'indispensabile controllo debba essere
effettuato tenendo conto della situazione in cui versa ogni singola
casa o istituto di riposo.
È pacifico poi l'altro problema che interessa i vari contratti
di lavoro, perché ogni contratto di lavoro, in genere, prevede
anche le modalità di assunzione del personale interessato.
Pertanto, approvando questa legge e gli emendamenti proposti
dall'Assessore, siamo certi di compiere un atto positivo in difesa
non solo degli anziani, ma anche di quegli enti o case di riposo
che, ormai e come ho già detto, fanno parte della storia e della
cultura valdostana. Grazie.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Il nostro Gruppo è d'accordo su questo
modo di intervenire per aiutare le case di riposo gestite da
privati o enti morali.
Ho già detto prima che la struttura di questa legge è diversa da
quella con la quale abbiamo assegnato dei contributi alle scuole
private.
Chiedo però all'Assessore se il programma di 30 micro-comunità
previsto dalla Giunta e votato in parte dal Consiglio sarà in grado
di soddisfare le esigenze della popolazione anziana. Se ho ben
capito questo finanziamento è temporaneo ed interviene in aiuto a
queste strutture fino a quanto verrà attuato il programma delle
micro-comunità regionali. Ciò vuol dire che noi aiutiamo oggi
le strutture già esistenti perché la struttura pubblica non
è in grado di soddisfare le richieste.
Dicevo che ci sono delle differenze rispetto alla legge sulle
scuole private. Questa legge infatti vale solo per le case di
riposo esistenti, mentre con la legge per le scuole private abbiamo
dato la possibilità di chiedere contributi anche a nuove
organizzazioni o associazioni che si mettessero in quel campo.
Questa legge prevede che le convenzioni passino in Consiglio
(questo è un aspetto di non poco conto) che avrà così modo di
verificare ogni singola convenzione.
Questa legge stabilisce ancora che la convenzione debba fissare
gli standard assistenziali, le modalità di ammissione e di
dimissione degli anziani; stabilisce che debba fissare anche le
possibilità e le forme di controllo da parte della Regione e quindi
ci si pone in una prospettiva che consente però all'ente erogatore
del denaro di stabilire, verificare e controllare; ciò non è
accaduto invece con la legge sul finanziamento alle scuole
private.
A noi, quindi, interessava anche sottolineare questa differenza
di impostazione, perché le due leggi possono sembrare simili od
equivalenti ad una parte di questo Consiglio, mentre a noi sembrano
diverse proprio perché sono organizzate e strutturate in modo
diverso.
Devo dire che l'Assessore ha anticipato un emendamento che io
avevo già proposto in sede di Commissione, togliendo "l'adozione di
standard assistenziali fissati dalla Giunta regionale" e noi siamo
d'accordo.
Gli unici dubbi che abbiamo sono relativi alla sufficienza degli
stanziamenti per i tre anni, perché non ci è chiaro come possa
funzionare questo meccanismo.
La legge dice: chi fa domanda ha diritto, dopo la firma della
convenzione, ad ottenere questi contributi. Questa legge però viene
votata nel 1986, ma verrà pubblicata nel 1987. I finanziamenti in
essa contenuti si riferiscono agli anni 1986, 1987 e 1988; quindi,
se ho ben capito, la legge ha una durata biennale ed i
finanziamenti del 1986 andranno tutti a residuo per essere
utilizzati in parte nel 1987 e, comunque, saranno insufficienti e
richiederanno un aggiornamento od un rifinanziamento.
Se invece si contano i tre anni, previsti dall'articolo 1, dalla
data di entrata in vigore della presente legge, occorrerà cambiare
la parte finanziaria specificando che il triennio comprenderà gli
anni 1987, 1988 e 1989.
Vorrei capire meglio come funziona l'aspetto finanziario della
presente legge.
PRESIDENTE
: Ha chiesto la parola il Consigliere
Maquignaz; ne ha facoltà.
MAQUIGNAZ (A.D.P.):
Anche noi ci uniamo alle parole di
sostegno a questa legge pronunciate dal Consigliere Beneforti.
Abbiamo apprezzato lo sforzo fatto dalla Giunta regionale alla
quale bisogna attribuire il merito di voler istituzionalizzare per
la prima volta in Valle d'Aosta il ruolo positivo svolto dalle Case
di riposo gestite da istituzioni private.
Il Consigliere Beneforti ha ricordato prima di me come queste
istituzioni abbiano svolto un ruolo positivo a favore degli anziani
ed io non mi ci soffermo oltre.
Ci troviamo certamente in un periodo di transizione, ma credo
che, con le convenzioni, sarà possibile regolamentare in modo
completo e preciso i rapporti tra la Regione e le case di riposo
gestite da istituzioni private. Mi permetto di dissentire da quanto
mi sembra che sia stato detto dal Consigliere Mafrica e cioè che si
dovrebbe trattare solo di un provvedimento temporaneo, come se dopo
tre anni le case di riposo private dovessero essere completamente
sostituite da quelle pubbliche. Noi invece come A.D.P. riteniamo di
dover ribadire la nostra concezione pluralistica che vede nella
libera scelta del cittadino uno dei pilastri della democrazia
moderna. Riteniamo pertanto che anche in futuro, accanto alle
micro-comunità pubbliche, debbano esistere quelle private, anche se
dovranno regolamentare meglio i rapporti tra la Regione e queste
istituzioni.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Noi di Nuova Sinistra cercheremo di essere
più telegrafici di quelli che ci hanno preceduto.
Bisogna dare atto all'Assessore Voyat di aver seguito una
metodologia che consente, per la prima volta, di delegare al
Consiglio regionale l'adozione di tutta una serie di norme di
attuazione. È un fatto estremamente positivo ed è un metodo che
deve essere giustamente apprezzato.
Credo però che occorra essere particolarmente attenti quando si
parla di libera scelta del cittadino, perché, se noi siamo una
Amministrazione ed abbia mo funzioni di direzione per la nostra
Regione, dobbiamo anche renderci conto che esistono settori
strategici nei quali l'Amministrazione pubblica non può non essere
presente in maniera determinante e totale.
L'assistenza alle persone anziane è uno dei settori nei quali la
presenza dell'amministrazione regionale deve essere assolutamente
preminente per riuscire a soddisfare la totalità delle domande di
assistenza.
Il nostro voto su questo disegno di legge sarà favorevole.
PRESIDENTE
: Ha chiesto la parola l'Assessore alla Sanità
ed Assistenza Sociale Voyat; ne ha facoltà.
VOYAT (U.V.):
In merito ai controlli, dei quali ha
parlato il Consigliere Baldassarre, tengo a precisare che essi
rimarranno anche se chi è intenzionato a stipulare delle
convenzioni ha tutto il diritto di chiedere che non ci sia alcuna
forma di controllo. Ciò, ovviamente, non è possibile perché essi
sono previsti dalla legge e quindi saranno inseriti anche nelle
convenzioni.
Non parlerei poi di "regionalizzazione", perché, come
giustamente diceva il Consigliere De Grandis, non si tratta affatto
di regionalizzazione. La sottoscrizione di una convenzione non è
sinonimo di acquisto ed inoltre occorre l'accordo delle parti per
garantire il corretto funzionamento delle strutture di assistenza.
Lo scopo della legge è di offrire lo stesso trattamento agli
anziani assistiti dalle strutture pubbliche e da quelle
private.
Fondamentale in tal senso è il punto b) del 3° comma
dell'articolo 1, che prescrive "l'indicazione delle modalità di
ammissione e di dimissione degli ospiti". Se, ad esempio, una
persona anziana non può dimostrare un certo livello di inabilità o
di solitudine e quindi di essere bisognosa di un certo tipo di
ricovero, non potrà essere assistita a spese dell'Amministrazione
regionale, ma potrà esserlo, a spese proprie o di qualcun altro. I
controlli ed i trattamenti, quindi, devono essere uguali per
tutti.
Il periodo di tre anni serve per renderci conto della validità e
della praticità di questo intervento sperimentale. Quando poi sarà
completato il piano regionale delle micro-comunità, si potranno
apportare eventuali modifiche o miglioramenti e studiare le nuove
possibilità di intervento.
Infatti non possiamo sapere se i programmi di due anni fa
potranno ancora avere una loro validità fra qualche anno. Noi
abbiamo assunto come valido il parametro del 6% relativo alla
popolazione ultrasessantacinquenne, ma se esso dovesse variare in
più od in meno, si renderebbero necessarie delle variazioni anche
negli interventi a livello regionale; tutto ciò però sarà
accertabile solo fra tre anni. Questa è la ragione della sua
validità temporanea. Non bisogna dimenticare inoltre che questa è
la prima legge che noi approviamo per intervenire direttamente nel
settore dell'assistenza agli anziani e questo giustifica una certa
prudenza da parte nostra specie nella sua prima applicazione. Se ci
saranno ulteriori esigenze di carattere finanziario sarà comunque
possibile intervenire in merito in ogni singolo bilancio.
PRESIDENTE
: Ha chiesto la parola per dichiarazione di
voto il Consigliere Baldassarre; ne ha facoltà.
BALDASSARRE (P.S.D.I.):
Ribadisco il giudizio che ho già
espresso in precedenza e vorrei solo che mi fosse chiarito se è
vero quanto ha affermato il Capogruppo degli A.D.P., oppure se è
vero quanto ha affermato l'Assessore.
Il Capogruppo degli A.D.P. ha detto che questa legge va oltre i
tre anni indicati solo formalmente dall'articolo 1. L'Assessore,
invece, ha subito smentito il Capogruppo degli A.D.P.
Come Consigliere ho il dovere di sapere chi dice la verità,
perché questa discordanza si presenta come un ulteriore elemento di
confusione all'interno di questa maggioranza.
Il Consigliere Mafrica ha chiesto se, una volta realizzato il
programma triennale delle micro-comunità regionali, questo
finanziamento, o questa "regionalizzazione" come ho detto io,
decadrà. La tua risposta è stata negativa, mentre la risposta
dell'Assessore ha messo in dubbio questa possibilità. Il
Consigliere De Grandis, inoltre, non può negare che i
rappresentanti degli enti morali ed assistenziali hanno detto di
non poter offrire garanzie sui criteri assistenziali, così come
previsto dall'articolo 1.
Voi siete liberi di votare a tutti i costi questo provvedimento.
Io ho espresso solo le mie opinioni e del resto sono convinto che
un voto in più od in meno non modifica il rapporto tra maggioranza
e opposizione.
L'Assessore Borbey sorride e la cosa mi fa piacere... Chiedo
scusa, l'ex Assessore Borbey... Il Consigliere Tamone, ieri,
parlando di Assessore al Turismo, si è rivolto a te e quindi, di
fatto, dovresti essere tu l'Assessore al Turismo ed io ti auguro di
tornare a ricoprire le funzioni di Assessore al Turismo.
Ribadisco, quindi, il mio giudizio negativo ed il mio voto
pertanto sarà contrario.
PRESIDENTE
: Ha chiesto la parola per dichiarazione di
voto il Consigliere Mafrica; ne ha facoltà.
MAFRICA (P.C.I.):
Noi voteremo a favore di questa legge
perché ci sembra che in essa il rapporto tra la Regione e gli enti
morali sia fondato su basi di chiarezza.
Il Consigliere Maquignaz cerca di far passare la sua parte
politica come la più sensibile alle esigenze degli enti morali: è
una sua presunzione. Non voglio certamente far sorgere un litigio
tra il Consigliere Maquignaz ed i Consiglieri della Democrazia
Cristiana, su chi sia più vicino a questi enti.
Noi, invece, crediamo che il Consiglio regionale debba assumere
un atteggiamento obiettivo e rigoroso nei confronti di tutte le
associazioni che svolgono un compito utile per la società.
Ci sembra che gli stessi enti abbia no ricevuto dalla Regione,
per la scuola e per la sanità, un trattamento differente. Noi siamo
stati contrari alla legge che offriva finanziamenti alle scuole
private, non certo perché vogliamo osteggiare le scuole private, ma
perché non era chiaro il loro rapporto con la Regione che non aveva
possibilità di controllo e non erano ben definiti i contorni del
suo intervento.
Se in passato l'Assessore Faval si vantava di essere un laico,
in questo caso, invece, è stato l'Assessore Voyat ad essere più
laico di lui, perché ha presentato un disegno di legge che, a
nostro giudizio, permette al Consiglio di intervenire ed alla
Regione di dare dei finanziamenti oculati, che non possono essere
interpretati come un diritto.
(...interruzione dell'Assessore FAVAL...)
MAFRICA (P.C.I.):
Allora era colpa del Presidente
Rollandin!
COUT
(fuori microfono)
:
Allora digli che è più
lento del Presidente Rollandin!
MAFRICA (P.C.I.):
Anche se ho appena fatto un complimento
all'Assessore Voyat, devo ora muovergli un appunto. Mi sembra che
egli non sia molto forte in matematica, perché, mentre non possiamo
prevedere quelli che devono ancora nascere, è però abbastanza
possibile prevedere quelli che rimarranno ancora in vita,
utilizzando al limite anche le tavole attuariali di cui si servono
e Assicurazioni per trarne percentuali utili a prevedere quanti
saranno gli anziani viventi nei prossimi 2 o 3 anni.
Non è un calcolo molto difficile e quindi ritengo possibile
prevedere queste spese con maggior rigore di quanto si sia fatto
oggi.
PRESIDENTE
: Ha chiesto la parola per dichiarazioni di
voto il Consigliere Pascale; ne ha facoltà.
PASCALE (P.S.I.):
Ha ragione il Consigliere Mafrica nel
sottolineare le differenze tra questo disegno di legge e quello
relativo al finanziamento delle scuole private ed io non mi ripeto
in merito.
In via pregiudiziale noi Socialisti non siamo contrari a che
determinati servizi pubblici vengano gestiti anche da enti privati,
specie quando l'Ente pubblico dimostra, come in questo settore, una
certa carenza d'iniziative. Il tutto però deve avvenire a
determinate condizioni ed in presenza di certe garanzie.
Poiché ci pare che questo disegno di legge vada in tale
direzione, noi voteremo a suo favore.
PRESIDENTE
: Ha chiesto la parola per dichiarazione di
voto il Consigliere Aloisi; ne ha facoltà.
ALOISI (M.S.I.):
A nome del Movimento Sociale Italiano
dichiaro di votare a favore di questo disegno di legge, perché
tutti possiamo toccare con mano la condizione in cui versano gli
anziani ed il modo in cui sono tutelati, specie a livello nazionale
ma anche a livello locale.
Nel momento in cui vengono dati dei con tributi persino ai cani,
senza offesa per i cani, ed a qualsiasi altra associazione, ritengo
doveroso, sul piano umanitario e civile, difendere questa categoria
che troppo sovente è abbandonata a se stessa.
Poiché è da prendere in seria considerazione la presentazione
del presente disegno di legge, per andare incontro alle esigenze
delle persone anziane anche attraverso la stipula di convenzioni
con case di assistenza od enti privati, io dichiaro il voto
favorevole del Movimento Sociale Italiano.
PRESIDENTE
: Ha chiesto la parola per dichiarazione di
voto il Consigliere Borbey; ne ha facoltà.
BORBEY (D.C.):
La Democrazia Cristiana è felice di
approvare questo disegno di legge che stabilisce il principio che
gli anziani debbono essere trattati tutti nello stesso modo.
Come ha già detto il Consigliere Beneforti siamo fieri di poter
conservare le tradizioni valdostane, in questo caso rappresentate
dall'istituto "Ma Maison" che opera in Valle da ben 117 anni! È un
preciso dovere dei valdostani contribuire al mantenimento di questa
casa, così come è loro dovere cercare di "non annullare" o
"uccidere" il volontariato. Questo è molto importante.
Consigliere Mafrica, io ti auguro di essere qui fra tre anni,
così gli ex sindaci di Aosta, il Consigliere Dolchi e Savioz, ti
potranno tirare la giacca per ricordarti di votare a favore del
rinnovo della presente legge e delle convenzioni, perché queste
case e questi istituti privati di assistenza fanno parte integrante
della cultura valdostana.
PRESIDENTE
: Passiamo ora all'esame dell'articolato.
Do lettura dell'articolo 1:
Articolo
1
1. Per un periodo di anni tre, sulla base di apposite
convenzioni, sono concessi contributi annui alle istituzioni
private e agli enti morali che gestiscono case di riposo per
anziani ed inabili, operanti in Valle d'Aosta e regolarmente
funzionanti dalla data di entrata in vigore della presente
legge.
2.
I contributi afferiscono sia alle spese di gestione
sia a quelle in conto capitale per l'adeguamento delle attrezzature
e per la manutenzione straordinaria degli immobili.
3.
Le convenzioni tra la Regione e le istituzioni
private e gli enti morali sono approvate dal Consiglio regionale,
sentita la Commissione consiliare permanente per la sicurezza
sociale e devono prevedere:
a)
l'adozione di standard assistenziali fissati dalla
Giunta regionale;
b)
l'indicazione delle modalità di ammissione e di
dimissione degli ospiti;
c)
le modalità di assunzione del per sonale;
d)
le forme di partecipazione alle spese di ospitalità
da parte degli assistiti e loro
familiari;
e)
le
forme di controllo da parte dell'Amministrazione
regionale sul funzionamento delle case di riposo e sull'impiego
delle risorse economiche.
PRESIDENTE
: Do lettura dei 3 emendamenti presentati
dall'Assessore Voyat a questo articolo:
Emendamento 1
Articolo 1 - 3° comma - lettera a):
eliminare le parole: "fissati dalla Giunta
regionale".
Emendamento 2
Articolo 1 - 3° comma - lettera c):
sostituire con: "indicazione del contratto con cui è
regolamentato il rapporto di lavoro del personale
dipendente".
Emendamento 3
Articolo 1 -
3°
comma - lettera e):
eliminare le parole: "sul funzionamento delle case di riposo
e sull'impiego del le risorse economiche"
PRESIDENTE
: Se nessuno chiede la parola pongo in
votazione gli emendamenti testé letti:
ESITO DELLA VOTAZIONE
Presenti: 30
Votanti: 30
Favorevoli: 29
Contrari: 1
Il Consiglio approva.
PRESIDENTE
: Do lettura dell'articolo 1 nel testo
emendato:
Articolo 1
1. Per un periodo di anni tre, sulla base di apposite
convenzioni, sono concessi contributi annui alle istituzioni
private e agli enti morali che gestiscono case di riposo per
anziani ed inabili, operanti in Valle d'Aosta e regolarmente
funzionanti dalla data di entrata in vigore della presente
legge.
2.
I contributi afferiscono sia alle spese di gestione
sia a quelle in
conto
capitale per l'adeguamento delle
attrezzature e per la manutenzione straordinaria degli
immobili.
3.
Le
convenzioni tra la Regione e le istituzioni
private e gli enti morali sono approvate dal Consiglio regionale,
sentita la Commissione consiliare permanente per la sicurezza
sociale e devono prevedere:
a)
l'adozione di standard assistenziali;
b)
l'indicazione delle modalità di ammissione e di
dimissione degli ospiti;
c)
indicazione del contratto con cui è regolamentato
il rapporto di lavoro del personale dipendente;
d)
le forme di partecipazione alle spese di ospitalità
da parte degli assistiti e
loro
familiari;
e)
le forme di controllo da parte dell'Amministrazione
regionale.
PRESIDENTE
: Se nessuno chiede la parola pongo in
votazione l'articolo 1 nel testo emendato testé letto:
ESITO DELLA VOTAZIONE
Presenti: 30
Votanti: 30
Favorevoli: 29
Contrari: 1
Il Consiglio approva.
PRESIDENTE
: Do lettura dell'articolo 2:
Articolo 2
1. I contributi previsti dal secondo comma dell'articolo 1
sono stabiliti annualmente dalla Giunta regionale, sulla base di
programmi assistenziali ed economici.
PRESIDENTE
: Se nessuno chiede la parola pongo in
votazione l'articolo 2 testé letto:
ESITO DELLA VOTAZIONE
Presenti: 30
Votanti: 30
Favorevoli: 29
Contrari: 1
Il Consiglio approva.
PRESIDENTE
: Do lettura dell'articolo 3:
Articolo 3
1. L'onere derivante dall'applicazione della presente legge
valutato in lire 400. 000.000 per ciascuno degli anni 1986, 1987 e
1988 graverà sui capitoli 42705 e 42706, che si istituiscono nella
parte spesa del bilancio di previsione della Regione per
l'anno
1986 e sui corrispondenti capitoli degli anni 1987 e
1988.
2. Alla copertura dell'onere di cui al comma precedente si
provvede, per l'anno 1986, con prelievo di lire 400 milioni dal
capitolo 50000 del bilancio preventivo della Regione per l'anno
1986 "Fondo globale per il finanziamento di spese per l'adempimento
di funzioni normali (spese correnti)"; per gli anni 1987 e 1988
mediante utilizzo per lire 800.000.000 delle risorse disponibili
iscritte al programma 2.2.3.04 - Servizi Sociali - del bilancio
pluriennale regionale 1986-1988.
PRESIDENTE
: Se nessuno chiede la parola pongo in
votazione l'articolo 3 testé letto:
ESITO DELLA VOTAZIONE
Presenti: 30
Votanti: 30
Favorevoli: 29
Contrari: 1
Il Consiglio approva.
PRESIDENTE
: Do lettura dell'articolo 4:
Articolo 4
1. Al bilancio di previsione della Regione per l'anno 1986
sono apportate le seguenti variazioni:
Parte spesa
Variazione in diminuzione:
Capitolo 50000 Fondo globale per il finanziamento di spese
per l'adempimento di funzioni normali (spese correnti)
£. 400.000.000
Variazione in aumento:
Settore 2.2.3. - Sicurezza Sociale
Programma - 2.2.3.04. - Servizi Sociali
Capitolo 42705 (di nuova istituzione)
(Codificazione: 1. 1. 1.6.2.2. 08. 07. 08) Contributi alle
istituzioni private ed agli enti morali nelle spese di gestione di
case di riposo, convenzionate, per anziani ed inabili.
L.R. art. 1 comma 1 e 2
£. 350.000.000
capitolo 42706 (di nuova istituzione)
(Codificazione: 2. 1.2.4.2.3. 0.8.07.08) Contributi alle
istituzioni private ed agli enti morali nelle spese di adeguamento
delle attrezzature e di manutenzione straordinaria di case di
riposo convenzionate per anziani ed inabili.
L.R. art. 1 comma 1 e 2
£. 50.000.000
PRESIDENTE
: Se nessuno chiede la parola pongo in
votazione l'articolo 4 testé letto:
ESITO DELLA VOTAZIONE
Presenti: 30
Votanti: 30
Favorevoli: 29
Contrari: 1
Il Consiglio approva.
PRESIDENTE
: Do lettura dell'articolo 5:
Articolo
5
La
presente legge è dichiarata urgente ai sensi del
terzo comma dell'articolo 31 dello Statuto speciale ed entrerà in
vigore il giorno successivo a quello della sua pubblicazione nel
Bollettino Ufficiale della Regione.
È fatto obbligo a chiunque spetti di osservarla e di farla
osservare come legge della Regione Autonoma Valle d'Aosta.
PRESIDENTE
: Se nessuno chiede la parola pongo in
votazione l'articolo 5 testé letto:
ESITO DELLA VOTAZIONE
Presenti: 30
Votanti: 30
Favorevoli: 29
Contrari: 1
Il Consiglio approva.
PRESIDENTE
: Il Consiglio è chiamato ora a pronunciarsi
per votazione segreta sul complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 28
Votanti: 28
Favorevoli: 24
Contrari: 4
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK