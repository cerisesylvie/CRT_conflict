Consiglio Regionale della Valle d'Aosta - Oggetto del Consiglio n. 1993 del 6 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1993 del 6 aprile 2016 - Resoconto
OGGETTO N. 1993/XIV - Interpellanza: "Mancata effettuazione
di uno studio degli ambiti inedificabili per la realizzazione di
una pista trattorabile nel Vallone di San Grato nel comune di
Issime".
Rosset (Presidente) -
Punto n. 45 all'ordine del giorno.
Per l'illustrazione chiede la parola la consigliera Certan.
Certan (ALPE) -
Più che sulla mancata effettuazione di
uno studio, noi con questa interpellanza volevamo avere delle
conferme da parte del Governo regionale riguardo l'iter che ha
avuto, attraverso la deliberazione del 15 gennaio 2016,
l'approvazione della variante sostanziale generale al Piano
regolatore del Comune di Issime. L'8 gennaio la Giunta regionale ha
incontrato il Sindaco e credo anche il capo del Dipartimento
programmazione e difesa del suolo e risorse idriche, poi il 15
gennaio è stata approvata questa variante sostanziale, che di fatto
apre a delle possibilità riguardo al vallone di San Grato nel
comune di Issime.
È un argomento che già abbiamo approfondito negli scorsi
Consigli, però ci interessa avere una conferma di quale modello
vogliamo perseguire, al di là del fatto che tutti condividiamo che
questo sia un territorio di grande interesse storico culturale, che
sia necessario tutelarlo e che la tutela di un territorio non
voglia dire necessariamente non intervenire. Siamo d'accordo sul
fatto che è necessario intervenire e contrastare l'abbandono,
quindi favorire e valorizzare anche le attività agropastorali che
sono insediate sul territorio.
Lei, assessore Bianchi, ci aveva parlato nella sua risposta di
volersi esprimere in sede di procedura di valutazione dell'impatto
ambientale, quindi lei aveva garantito che ci sarebbe stato questo
passaggio, perché lei ci dice che la legge lo prevede. Però
leggendo la deliberazione della Giunta regionale del 15 gennaio, in
particolare a pagina 25, c'è un passaggio che rammenta l'audizione
che voi avete avuto in Giunta l'8 gennaio con il Sindaco di Issime
e c'è un passaggio che, a mio avviso, va chiarito e vorremmo capire
che cosa intendevate, perché potrebbe essere un passaggio
penalizzante proprio per quei principi che lei ci ha detto nello
scorso intervento in Consiglio. In particolare: "in accordo con il
Sindaco e previa condivisione con il coordinatore del Dipartimento
della programmazione difesa del suolo e risorse idriche, la Giunta
non ha ravveduto la necessità di subordinare a uno specifico studio
di approfondimento degli ambiti inedificabili la realizzazione di
una pista trattorabile". Abbiamo già detto che sarebbe solo per
favorire alcune frazioni, in particolare dove ci sono le attività
agropastorali, che non andrebbe a intaccare i sentieri storici che
già ci sono, se non in minima parte, e tutto questo lo
condividiamo. Ma è la motivazione che ci sembra un po' debole o
superficiale, e vorrei avere rassicurazioni da lei, perché dite che
"uno studio specifico di approfondimento degli ambiti inedificabili
comporterebbe un ulteriore aggravio economico e procedurale, tale
da compromettere la realizzazione dell'opera e conseguentemente la
valorizzazione delle potenzialità agropastorali del territorio,
ostacolando gli indirizzi di contrasto all'abbandono" che ci siamo
posti, quindi andando anche a comprometterne il recupero. Questo a
me pare un passaggio dubbioso, un passaggio superficiale, un
passaggio che noi non riusciamo a motivare e quindi ascolteremo la
sua risposta per poi eventualmente aggiungere altro.
Presidente
- La parola all'assessore Bianchi.
Bianchi (UV) -
Cerchiamo di fare un po' di chiarezza. Una
cosa è l'approvazione del piano regolatore che pianifica
l'urbanizzazione e la pianificazione territoriale di un singolo
comune, un'altra è una valutazione ambientale su uno specifico
progetto che chiaramente segue un iter diverso. È chiaro che il
piano regolatore non può entrare in merito ai singoli progetti.
Questo per chiarire.
Provvedo a rispondere puntualmente alle domande che sono state
fatte nell'interpellanza. Premetto che la Giunta regionale ha
condiviso il giudizio della conferenza di pianificazione, che ha
valutato il testo definitivo della variante sostanziale generale
del Piano regolatore di Issime, circa il valore storico culturale e
ambientale del vallone di San Grato, così come chiaramente espresso
anche all'interno del Piano territoriale paesistico.
Con riferimento al primo quesito: "quali sono le motivazioni che
hanno fatto stabilire che 'la Giunta regionale, in accordo con il
Sindaco di Issime, e previa condivisione col Coordinatore del
Dipartimento programmazione, difesa del suolo e risorse idriche,
non ha ravveduto la necessità di subordinare ad uno specifico
studio di approfondimento degli ambiti inedificabili la
realizzazione di una pista trattorabile di sezione limitata, a
servizio delle attività agrosilvopastorali di Mattu, Vloecki e Tofi
(...)'". Richiamo l'attenzione su quanto riportato dalla delibera
regionale n. 35 del 15 gennaio 2016, che ricordava la collega
Certan, dove sono chiaramente espresse le motivazioni che hanno
indotto la Giunta a escludere lo studio di approfondimento degli
ambiti inedificabili per la realizzazione della trattorabile di
servizio per quelle frazioni. Leggo testualmente: "Rammenta infine
che in occasione dell'audizione del Sindaco del Comune di Issime
nella riunione della Giunta regionale dell'8 gennaio 2015, ai sensi
dell'articolo 15 comma 12 della legge regionale n. 11/1998, la
Giunta, in accordo con il Sindaco e previa condivisione con il
coordinatore del dipartimento, non ha ravveduto necessità di
subordinare ad uno specifico studio di approfondimento degli ambiti
inedificabili - quindi si sta parlando degli ambiti inedificabili,
non di un progetto o della strada e via dicendo - la realizzazione
di una pista trattorabile di sezione limitata - a servizio sempre
di quelle frazioni - come previsto comunque al comma 4 delle
lettere i) e j) dell'articolo 27 bis delle norme tecniche di
attuazione richieste dalla conferenza di pianificazione. Infatti la
prescrizione di approfondire ulteriormente il grado di rischio per
la realizzazione di una infrastruttura avente finalità
agrosilvopastorali e non di una proprietà pubblica che peraltro la
disciplina della delibera regionale n. 2939/2008 ammette anche in
aree ad alta pericolosità, comporterebbe un aggravio economico
procedurale tale da compromettere la realizzazione dell'opera e
conseguentemente la valorizzazione della potenzialità
agrosilvopastorale del territorio, ostacolando gli indirizzi di
contrasto all'abbandono che sono un obiettivo centrale della
pianificazione territoriale della Regione. Poiché tale abbandono
troppo spesso comporta il degrado del patrimonio edilizio esistente
di particolare interesse storico, fenomeno sensibile nel vallone di
San Grato, il cui valore storico culturale è tale da richiedere
un'apposita disciplina anche per la viabilità agrosilvopastorale,
in genere non normata dal piano regolatore. Tale indirizzo è
coerente con il Piano territoriale paesaggistico della Valle
d'Aosta, in particolare con gli articoli 26 e 40 del Ptp stesso e
delle norme di attuazione."
In estrema sintesi, la Giunta regionale non ha ravveduto la
necessità di subordinare la realizzazione di una pista trattorabile
a uno specifico studio di approfondimento degli ambiti
inedificabili - questo cercavo di spiegarle, collega Certan - in
quanto la normativa regionale non lo prevede, dispone cioè che non
ci sia obbligo per questa tipologia di infrastruttura. Il
condizionare a ciò la realizzazione di un collegamento a servizio
di struttura agrosilvopastorale in uso, avrebbe comunque
pregiudicato la sostenibilità economica dell'intervento, portando
pregiudizio al permanere delle aziende agricole e conseguentemente
alla gestione dei fondi, ovvero alle attività che supportano le
condizioni del paesaggio agrario, il cui pregio è indiscusso e la
cui conservazione sta a cuore a tutti.
L'Amministrazione comunale o comunque il consorzio non stanno
procedendo a un'ipotetica progettazione di una strada comunale,
bensì a una strada silvopastorale non di proprietà pubblica, che
peraltro la disciplina della delibera regionale n. 2939/2008
ammette anche in aree ad alta pericolosità. Quindi questo studio
comporterebbe un ulteriore aggravio economico sugli ambiti di
frana: stiamo parlando di frana, non della progettazione, cioè di
cose che sono già state fatte.
Lei mi dice che l'ha già visto, collega Certan, ma lei mi parla
di strada, di pista, mentre io le sto dicendo che l'approfondimento
non era sulla progettazione della strada, bensì sul discorso delle
frane, cosa che era già stata vista. Quindi un ulteriore
approfondimento sicuramente avrebbe avuto dei costi esosi.
Con riferimento invece al secondo quesito: "quando è avvenuta la
'previa condivisione col coordinatore del Dipartimento
programmazione, difesa del suolo e risorse idriche'". L'audizione
del Sindaco è avvenuta l'8 gennaio 2016, quando all'ordine del
giorno era iscritto l'esame della deliberazione riguardante il
Piano regolatore di Issime, nella cui occasione è stato affrontato
il tema dello specifico studio di approfondimento degli ambiti
inedificabili, a cui subordinare la realizzazione delle piste
trattorabili e si è concordato con il Sindaco di eliminare tale
vincolo preliminare, qualora tale intendimento fosse risultato non
in contrasto con la normativa di riferimento. L'11 gennaio, il
coordinatore del Dipartimento programmazione difesa del suolo e
risorse idriche evidenziava che per gli usi agricoli si poteva
anche prescindere da quel tipo di approfondimento". Sul nuovo
testo, quindi, non è stata formulata alcuna osservazione e si è
continuato con l'approvazione. Pertanto, una volta verificata con i
servizi regionali competenti la compatibilità della modifica al
testo del deliberato con la disciplina di settore, la stessa è
stata introdotta nella seduta di approvazione e approvata il 15
gennaio 2016. Questo è stato l'iter.
Grazie.
Presidente
- La parola alla consigliera Certan.
Certan (ALPE) -
Grazie Assessore. Lei ci ha citato quello
che anche noi abbiamo letto sulla delibera, che è pubblica e che è
stata pubblicata. Benissimo, ma è proprio quello che noi abbiamo
letto ad averci lasciato dei dubbi e su cui vogliamo degli
approfondimenti. Provo a fare anch'io chiarezza, perché la
differenza fra piano regolatore, studio di impatto degli ambiti
inedificabili e valutazione di impatto ambientale, la conosciamo
anche noi e ci è chiara, Assessore, non abbia dubbi. Noi stiamo
chiedendo altre cose.
Lei sa benissimo che questo vallone è un
bijoux
, è un
gioiello della nostra regione e c'è una grande discussione da
diversi anni su quale sia il modello di sviluppo che noi vogliamo
dare a questa zona. Credo non ci sia nessuno contrario al suo
sviluppo e alla sua valorizzazione, ma forse la discussione che è
sempre stata avviata è su quale modello scegliere. Valorizzazione
dell'intero vallone e delle sue strutture architettoniche storico
culturali? Sviluppo di strade agropastorali per sostenere il
potenziamento solo dei sentieri e non delle trattorabili? Questa è
la discussione.
Certo che la situazione ideale non si trova mai e si deve a
volte cercare dei compromessi, per cui bisogna fare delle
progettazioni e passare attraverso le leggi. Con questa
interpellanza noi non abbiamo detto che quello che voi avete fatto
non fosse previsto dalla legge: l'abbiamo capito che si può fare e
non l'abbiamo messo in discussione. Abbiamo chiesto però delle
motivazioni, perché ci sembrano un po' banali, superficiali e,
credo di poter dire, poco concrete, soprattutto poco
lungimiranti.
Lei dice che fare un ulteriore studio - quelli degli anni 2008 e
2009 li abbiamo chiesti con l'articolo 116, quindi abbiamo tutto -
comporterebbe un dispendio di risorse che non avrebbe senso, perché
si limiterebbe alla trattorabile. Allora, vede che siamo arrivati
un po' al punto. Certo che il progetto della trattorabile sarà
un'altra cosa, però è altrettanto certo che si è già deciso di
farla in un certo modo. Noi chiediamo: sono state valutate altre
alternative?
Mi pare che ci siamo un po' risposti con questo suo sorriso,
Assessore. Voi avete già in qualche modo risposto: voi volete fare
quello, mentre noi siamo a un altro punto. Va benissimo che sia
possibile andare avanti con la variante al piano regolatore e tutto
il resto, ma con quale modello? A noi pare che voi abbiate già
deciso - ma non è così chiaro nella delibera - e che abbiate già
bypassato
: togliamo tutto quello che fa spendere ulteriori
risorse, perché non potremmo fare la trattorabile. Scegliere un
modello per il vallone di San Grato non è una cosa solo del Comune
di Issime, ma riguarda l'intera Valle d'Aosta e anche
l'Amministrazione regionale, perché ha un impatto collettivo, non
solo su quel comune.
Abbiamo capito: ci ritorneremo e cercheremo di essere ancora più
puntuali nelle domande.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK