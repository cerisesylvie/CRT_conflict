Consiglio Regionale della Valle d'Aosta - Oggetto del Consiglio n. 1011 del 23 ottobre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
MINORANZE ETNICHE E MOVIMENTI MIGRATORI
Movimenti migratori
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1011 del 23 ottobre 2019 - Resoconto
OGGETTO N. 1011/XV - Interpellanza: "Modalità di gestione dei
centri di accoglienza di cittadini stranieri richiedenti protezione
internazionale".
Distort (Presidente) -
Ci spostiamo al punto n. 56
all'ordine del giorno. Per l'esposizione, la parola al collega
Manfrin.
Manfrin (LEGA VDA) -
"
Cittadini stranieri richiedenti
protezione internazionale
" che parole altisonanti. Come abbiamo
saputo tutti, il 1° ottobre è andata deserta la gara per
l'accoglienza, diciamo per i centri di accoglienza dei cosiddetti
"migranti sul territorio valdostano". Come altrettanto ben
sappiamo, questa è la seconda volta che questa gara finisce
deserta. Avevo già fatto in occasione dello scorso Consiglio alcune
considerazioni nel merito della straordinaria generosità dimostrata
dalle cooperative dedite all'accoglienza che, quando il
conquibus
assommava a 30-35 euro al giorno per l'accoglienza
di questi extracomunitari, facevano la fila per fare la gara e
aggiudicarsi un lotto per l'accoglienza e, quando invece questo
conquibus
si è ridotto ed è stato praticamente dimezzato,
incredibilmente hanno deciso di disertare queste gare.
Evidentemente loro ci hanno sempre spiegato che l'accoglienza la
fanno non perché ci guadagnano dei soldi, ma per puro spirito di
servizio, questo mi pare chiaro e però, quando le cifre, i soldi
diminuiscono, incredibilmente questo spirito di servizio viene
anche un pochino meno. È anche curioso quindi andare a vedere
quando poi le parole, le tante belle parole sull'accoglienza si
infrangono sulla realtà.
Detto questo, però ricordo che comunque questo bando che scadeva
prevedeva una spesa di ben 9.200.000 euro, quindi non noccioline,
non bruscolini, ma anche questi comunque non facevano gola. Quello
che però avevo già stigmatizzato nella scorsa iniziativa consiliare
è che lei, Presidente, a fronte di un bando andato deserto, invece
di dire allo Stato: "benissimo, le cooperative di qui non se ne
vogliono occupare, riprendeteli pure voi e dateli a chi invece
l'accoglienza la vuole fare alle cifre giuste", ha deciso di
prorogare per ulteriori mesi, cinque mi pare, alle cifre
precedenti, quindi ancora 35 euro al giorno il bando di
accoglienza, che scadrà il 30 novembre. Come ha già detto, è stata
bandita una nuova gara, che però è andata deserta. Ecco, appunto io
direi che a questo punto le soluzioni sono poche, anzi la soluzione
è una sola effettivamente: per due volte le cooperative decidono di
non partecipare, diventa quindi assolutamente indispensabile, vista
la scadenza imminente, prendere queste persone all'interno delle
strutture e trasferirle magari in altre regioni, magari nelle
regioni amministrate dal PD, che sicuramente le accoglieranno a
braccia aperte, anche la popolazione locale sarà felicissima di
ricevere nuovi richiedenti asilo e appunto evitare alla Valle
d'Aosta un'ulteriore accoglienza peraltro è un qualcosa che viene
chiesto a più riprese dai nostri cittadini.
Dalle sue dichiarazioni pubbliche, Presidente, però a me pare di
non aver scorto questa volontà e quindi le chiedo cortesemente di
rispondere a quest'interpellanza per sapere a questo punto quale
sia la soluzione che l'Amministrazione intende mettere in campo al
termine della proroga che scadrà, come ho già detto, il 30 novembre
e se sia stato previsto all'interno delle azioni valide il
trasferimento definitivo dei richiedenti asilo in strutture esterne
alla Valle d'Aosta.
Dalle ore 19:30 riassume la presidenza il presidente
Rini.
Rini (Presidente) -
Per la risposta, la parola al
presidente Fosson.
Fosson (PNV-AC-FV) -
Questa volta mi atterrò soltanto
alla legge, a quanto è previsto dal Ministero dell'interno e che
noi dobbiamo attuare. Infatti il sistema di accoglienza dei
cittadini stranieri richiedenti protezione internazionale è
approntato dal Ministero degli interni e attuato a livello locale
nell'ambito delle funzioni di prefettura. La materia pertanto
rientra nelle competenze del Ministero dell'interno, in tale ambito
il Presidente della Regione nell'esercizio delle funzioni
prefettizie contribuisce all'attuazione a livello locale delle
strategie messe a punto dal Ministero e agisce quindi non come capo
dell'Amministrazione regionale, ma quale organo periferico del
Ministero dell'interno, seguendo le istruzioni impartite da tale
dicastero. Mi permetta, vorrei sottolineare questo per
un'oggettività proprio di rapporti, seguendo le istruzioni
impartite da tale dicastero. In tale ottica, a seguito della
seconda gara per l'accoglienza andata deserta, si è provveduto a
rappresentare la situazione venutasi a creare al Ministero
dell'interno e a chiedere indicazioni allo stesso sulle azioni da
porre in essere, posto, come dice lei, che pare proprio non esserci
interesse da parte di operatori economici a quei prezzi di assumere
tale servizio in Valle d'Aosta alle condizioni stabilite dallo
schema di capitolato approvato con decreto del Ministro
dell'interno del 20 novembre 2018. Ad oggi questa indicazione su
cosa dobbiamo fare, come le dico, su cui non decidiamo noi, non è
ancora pervenuta la risposta dal Ministero. L'altra volta invece ci
aveva autorizzato a fare temporaneamente delle condizioni diverse
di accoglienza.
Lei mi chiede: "
se sia stato previsto il trasferimento
definitivo dei richiedenti asilo in strutture esterne
", come
già evidenziato in una precedente iniziativa, come lei ha citato,
una decisione in merito all'eventuale trasferimento degli ospiti
dalla Valle d'Aosta compete alle strutture centrali del Ministero
dell'interno e non alla Regione. Noi quindi abbiamo inviato una
lettera in cui abbiamo significato quanto è successo nella seconda
gara e aspettiamo, entro il 30 novembre, delle indicazioni del
Ministero. Fino ad allora noi non possiamo fare nulla e
assolutamente non proviamo a trasferire... dove poi? È il Ministero
che ci deve dire dove trasferire i migranti che allontaniamo da
qui. Aspettiamo quindi quello che il Ministero ci dirà.
Presidente -
Per la replica, la parola al collega
Manfrin.
Manfrin (LEGA VDA) -
Sì, ma io, presidente Fosson,
comprendo perfettamente che si debba sottostare a tutta una serie
di imposizioni che arrivano dal Ministero, però qui c'è da fare una
riflessione di ordine politico. Vede, la Lega è tra quei movimenti
nazionali che non chiede che venga separata la figura del
Presidente regionale da quella delle funzioni prefettizie o di
Prefetto, anzi noi riteniamo che ci dovrebbe arrivare a una tale
figura in tutti i territori; perché? Perché la possibilità anche di
gestire quel tipo di deleghe con un mandato popolare sicuramente
rafforza il legame con il territorio e soprattutto evita che
vengono fatte delle imposizioni che sicuramente alle persone non
piacciono. Tra queste chiaramente ci sono moltissimi anche
rappresentanti delle istituzioni della Lega, che in prima fila
hanno combattuto, pur anche loro, Presidente, essendo ufficiali di
Governo, per evitare che nei loro Comuni arrivassero dei
richiedenti asilo, nonostante le regole del Ministero prevedano che
debbano arrivare, eppure combattendo sono riusciti a vincere questa
battaglia. A qualcuno che in quest'aula ha detto che l'immigrazione
è una cosa positiva, un vantaggio perché gli immigrati ci pagano le
pensioni, producono reddito e pagano le tasse, vorrei ricordare,
per esempio, che a Milano, una delle grandi città del nord in cui
c'è il maggior numero di accoglienza, di persone accolte, i dati
della Caritas evidenziano che la stragrande maggioranza dei poveri
che si rivolgono nelle strutture sono stranieri. Evidentemente
quindi chi si trova in una situazione di povertà non può certo
contribuire con le proprie tasse, non può pagare alcuna pensione,
ma drena semplicemente le risorse al nostro stato sociale, al
nostro
welfare
. Soprattutto ce lo chiede oltre a questo
anche la cronaca, ce lo chiedono che in questa regione non arrivino
più dei richiedenti asilo, per esempio, gli operatori aggrediti da
un guineano all'interno di un centro di accoglienza di Aosta; ce lo
chiede la donna violentata da un nigeriano in un bar di Aosta; ce
lo chiedono le forze aggredite da uno spacciatore marocchino,
sempre nella nostra regione, i quattro agenti di Polizia locale
picchiati dal nigeriano nella sede delle politiche sociali del
Comune di Aosta, che pretendeva che gli venisse assegnata una casa
popolare; ce lo chiedono i genitori dei minorenni che acquistavano
droga dallo spacciatore ghanese alla stazione di Aosta; ce lo
chiedono i familiari del padre di famiglia ucciso dalla droga
spacciata da due
pusher
senegalesi a Saint-Vincent; il
proprietario del negozio in cui è stata tentata una rapina in via
Torino; ce lo chiedono in decine e decine di altri casi e migliaia
e migliaia di altre persone. A questo proposito, le voglio leggere
un appello che è stato fatto dal Sindaco di Carceri, un Comune in
provincia di Padova, che si chiama Businaro, una lettera che è
stata trasmessa al Ministro nelle sue funzioni di Sindaco, quindi
ufficiale di Governo: "
si diffida l'illustrissimo Ministro
dell'interno e ogni organo a esso frapposto a non assegnare al
Comune di Carceri persone di origine ignota generalmente definiti
profughi in specie privi di originali documenti di riconoscimento
e/o di qualsiasi riferimento storico relativo alla loro storia
giudiziaria, ritenendolo in caso contrario direttamente
responsabile per la causazione di danni a cose o a persone
derivanti dal comportamento dei cosiddetti profughi e ritenendo il
Ministero responsabile di ogni necessaria spesa volta a prevedere
ed eventualmente contenere il pericolo di contagio delle malattie o
l'adozione di misure utili alla pubblica sicurezza
", questo è
quello che fa un Sindaco che si preoccupa della propria
cittadinanza. Mi auguro che lei con le sue funzioni prefettizie ben
superiori possa fare lo stesso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK