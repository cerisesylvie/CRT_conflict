Consiglio Regionale della Valle d'Aosta - Oggetto del Consiglio n. 575 del 12 maggio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 575 del 12 maggio 2004 - Resoconto
OGGETTO N. 575/XII - Verifica delle procedure seguite per
l'allontanamento dei figli minori. (Interrogazione)
Interrogazione
Richiamato
Il caso della famiglia di Donnas alla quale il Tribunale dei
minori su segnalazione dei servizi sociali che operano sul
territorio ha disposto l'allontanamento dei figli minori;
Evidenziata
La solidarietà espressa dalla locale comunità, che, guidata
dal primo cittadino, chiede la revisione del provvedimento;
Appreso
Dell'esistenza di altri casi similari, seppur meno noti per
il minor clamore di stampa suscitato;
il sottoscritto Consigliere regionale
Interroga
Il Presidente della Regione e L'Assessore delegato per
conoscere:
1) se sia stata disposta un'inchiesta sul caso di Donnas, al
fine di verificare la correttezza delle procedure operate dai
servizi regionali di assistenza e vigilanza operanti sul
territorio;
2) quali procedure e valutazioni vengono seguite per decidere
circa la richiesta di allontanamento dei minori;
3) nel caso in cui vi siano pareri difformi e/o contrastanti
tra i servizi regionali coinvolti in tali procedimenti a chi
compete la decisione finale relativamente all'opportunità di
effettuare la segnalazione all'autorità giudiziaria;
4) quante sono in Valle d'Aosta le famiglie per le quali
attualmente è stato disposto l'allontanamento dei figli
minori.
F.to: Frassy
Presidente - La parola all'Assessore alla sanità, salute e
politiche sociali, Fosson.
Fosson (UV) - L'interrogazione sul fatto dei minori di Donnas mi
dà l'opportunità per chiarire le procedure seguite.
Penso - e giustamente nell'interrogazione è posto in risalto
questo problema - che dobbiamo chiarirci proprio sulle procedure,
anche se queste comportano dei termini e dei procedimenti
giuridici, in cui sicuramente l'interpellante ha più conoscenza di
quella che posso avere io. Comunque è un'occasione buona per
tornare su questo problema, anche perché le sollecitazioni sono
state molte; tutti abbiamo avuto la sensazione che fosse eccessiva
la procedura di allontanamento dei bambini dall'ambito
familiare.
Prima di iniziare questo discorso dovrei fare una premessa: che
in queste procedure è garantita sempre una riservatezza e un
segreto del procedimento, perché anche nei casi più gravi ci sia
una protezione del minore e della famiglia. A questo proposito si
possono citare diversi provvedimenti amministrativi: il decreto
legislativo n. 106/2003, codice in materia di protezione dei dati
personali, l'articolo 12 della "Dichiarazione universale dei
diritti dell'uomo", che parla di tutela della riservatezza in
generale. Altri articoli tutelano la riservatezza del minore, fra
questi la "Convenzione di New York" sui diritti del fanciullo, la
"Convenzione della salvaguardia dei diritti fondamentali
dell'uomo". Esistono poi altri decreti che sanciscono il segreto
professionale delle assistenti sociali, il codice deontologico.
Con queste premesse vi dico che non sono a conoscenza di tutti i
motivi che hanno determinato questo fatto né devo esserlo. Devo
essere garante di un procedimento, ma la segretezza legata alla
gravità di questo caso è una condizione fondamentale imposta dalla
legislatura. Come avvengono queste procedure? Sul nostro territorio
regionale c'è un servizio sociale e sociosanitario estremamente
rappresentato e mi sembra di poter dire anche efficiente; questo
servizio sanitario e sociale è chiamato ad intervenire su minori a
rischio da diverse istituzioni, dalla scuola, dai vicini, dal
sindaco o da chi per lui.
A questo punto, di fronte a questa segnalazione, i nostri
servizi hanno due possibilità: la prima è quella di riscontrare una
situazione di pregiudizio gravissimo, e questi sono i casi di
abbandono dei minori, di violenza, di abuso sessuale; in questi
casi di pregiudizio gravissimo il Tribunale dei minori - e solo
questo - può prendere una decisione urgente di allontanamento senza
ulteriori procedure, cosa che non è successa nel caso di Donnas.
L'altra possibilità, sempre dopo una segnalazione ai servizi
sociosanitari del territorio, è che emergano degli elementi di
trascuratezza, di incapacità genitoriale, della famiglia a
risolvere e a portare avanti il compito loro assegnato. In questo
caso scattano degli aiuti a risolvere queste situazioni, dagli
asili a periodi di soggiorno estivo, a convitti o altri tipi di
appoggio (vi ricordate l'ADE, che è un servizio che abbiamo
esternalizzato, di una cooperativa che assiste a domicilio i casi
di minori in difficoltà): tutto questo per fornire alla famiglia
dei supporti genitoriali.
Questo può essere accolto, nel tempo, come può non essere
accolto; direi che in tutto questo procedimento però, fra la
famiglia e l'assistente sociale che cerca di aiutarla...
l'assistente sociale svolge da sola tale procedimento, lo svolge
con psicologi, con altri personaggi e soprattutto coordinata da un
ufficio minori, che fa capo ad un servizio per le famiglie e quindi
ad una direzione delle politiche sociali. Se questo gruppo di
assistenti sociali - educativo, direi - si accorge che nel tempo i
propri aiuti in cui si possono utilizzare anche delle
collaborazioni di famiglie di vicini non riesce a risolvere il
problema, ha l'obbligo, per la legge n. 149, di fare una
segnalazione al Tribunale dei minori.
Il Tribunale dei minori chiaramente può accogliere la richiesta
di allontanamento provvisorio dalla famiglia, ma può anche
stimolare degli altri interventi, può richiedere dei consulenti,
soprattutto quando ci siano degli elementi non chiari. Di solito il
Tribunale dei minori interviene con molta attenzione e solo quando
ci sono degli elementi gravi. Cosa ho fatto? Mi si chiede se ho
fatto un'inchiesta; no, non l'ho fatta! Ho verificato però che
tutto questo procedimento fosse avvenuto in termini corretti; se
così non fosse, il Tribunale non avrebbe proceduto in questo senso
perché - come vi dicevo prima - il Tribunale allontana pochi casi,
e solo gravi.
È chiaro che in questo tipo di procedura, per quanto presa in
modo non individuale, c'è sempre una soggettività, c'è sempre una
interpretazione dell'assistente sociale, del gruppo, del Tribunale
dei minori stesso che è fatto di persone. Io però parlerei di una
soggettività, ma controllata da tutti questi confronti che tali
operatori sociali hanno, in un settore in cui la serietà
dell'operatore è fondamentale ed è comprovata da anni di
pratica.
A tutti noi, anche a me, sicuramente, è sembrata eccessiva
questa procedura, ma questo solo perché il caso non è conosciuto
fino in fondo... non sappiamo quello che è successo negli anni in
cui questa famiglia è stata assistita ed aiutata dagli assistenti
sociali! È chiaro che viene però da dire a tutti che purtroppo, in
Valle, negli ultimi anni, sono successi casi molto gravi in senso
contrario, sui quali, se si fosse intervenuti per tempo, forse non
avremmo avuto delle situazioni del genere.
Mi si chiedono i dati dell'affido e dell'adozione in Valle
d'Aosta, dati che sono di questo tipo: attualmente i minori che
vivono fuori dalla famiglia di origine sono 16, di cui 8 accolti
presso la comunità "Petit Foyer" - comunità in cui in questo
momento si trovano questi bambini -, e 6 accolti presso la comunità
"Maison d'accueil", per minori di età compresa fra i 13 e i 18
anni, mentre i minori collocati in affidamento familiare sono 43,
di cui 20 affidati a parenti e 23 affidati a terzi.
Di fronte a tutto questo procedimento c'è stata una grande
reazione popolare. Come la giudico? Ho parlato con il Sindaco, a
lungo, e insieme abbiamo parlato con altri abitanti del Comune; è
chiaro che questa reazione è positiva e la nostra funzione in
questo momento è proprio di non dissipare queste forze positive che
si sono risvegliate in seguito a un problema così grave.
Vorrei dire però che da anni si persegue, come politiche
sociali, il progetto di affido familiare, un progetto molto
importante: a volte è la stessa famiglia di partenza che chiede un
aiuto provvisorio per aiutare i propri figli a crescere nel modo
giusto. Questo progetto è stato presentato in più punti della
Valle. Dobbiamo dire che non ha raccolto molte adesioni, gli
assistenti sociali hanno fatto riunioni dappertutto cercando di
stimolare su questo problema che è molto grave, difficile, in
quanto non è facile che una famiglia esterna prenda un bambino, lo
tenga per un po' di tempo e poi lo debba ricedere ad altre
istituzioni, però è un progetto di grande portata e valenza
sociale.
Concludo dicendo che questa può essere un'occasione per tutti
per un'attenzione maggiore al problema dei minori, rendendo sempre
più aperta la nostra disponibilità a questi progetti di affido.
Concludo dicendo cosa fanno i bambini adesso e cosa succederà. I
bambini in questo momento stanno bene, non vivono drammi
particolari e sicuramente qualche dramma precedente lo hanno
vissuto, questo ve lo posso garantire da quello che ho potuto
vedere anch'io. Per il futuro, tutti mi chiedono quando torneranno
a casa e chi decide per loro all'interno del "Petit Foyer", chi
decide se devono fare la prima comunione o se devono ricevere gli
amici oppure no. Il futuro di questi bambini verrà deciso dal
Tribunale dei minori, che potrà accogliere i ricorsi presentati
dalle famiglie, ma che, alla luce di tutto questo e verificati
tutti gli elementi, potrà decidere per un ritorno in famiglia o, se
le cause di difficoltà nella genitorialità persistessero, per un
affido temporaneo ad altre famiglie.
Presidente - La parola al Consigliere Frassy.
Frassy (CdL) - Assessore, la ringrazio di questa risposta che è
stata più politica che tecnica, proprio per quella rigidità di
procedura e per quella riservatezza e segretezza a cui faceva
riferimento.
Però penso che si debba fare uno sforzo ulteriore per capire
alcuni meccanismi. Il caso di Donnas era sui giornali e lo abbiamo
letto, perlomeno lo conosco per quello che è emerso sui giornali.
Devo però dire, pur nell'ambito della riservatezza della materia e
per quello che nel caso di specie mio è il segreto professionale,
che ho avuto modo di constatare in altre situazioni che, come ho
scritto nella premessa di questa interrogazione, non hanno avuto il
clamore della stampa, ma hanno avuto delle risultanze sorprendenti
e discordanti, che ci deve essere qualcosa in questa procedura -
che lei stesso ha definito "rigida" - di troppo rigido.
Nel ragionare ad alta voce su questa problematica vorrei
riportare un concetto che mi ero annotato ad un convegno tenutosi a
Saint-Vincent il 17-18 ottobre 2003, dal titolo: "Violenze ed
omicidi in famiglia, fra psicologia e diritto", e lei, Assessore,
era presente fra le autorità che illustravano quella vicenda. Uno
dei relatori aveva evidenziato questo concetto, che ritengo molto
importante:
"bisogna evitare che ci siano delle pre-attività
istruttorie improprie da parte di psicologi, servizi sociali e
scuole"
, nel senso che questi soggetti devono fare delle
relazioni fattuali, evitando di trarre delle conclusioni che
possono creare situazioni di cui poi fanno le spese i minori.
Questo perché lei dice, riferendosi alla storia di Donnas - che non
era mia intenzione trattare nello specifico -:
"i minori stanno
bene"
; che stiano apparentemente bene nessuno lo mette in
dubbio, ma i traumi che queste situazioni creano nella psiche dei
minori forse non sono così evidenti, ma sussistono!
Dico questo perché, senza dar lettura dei casi - e poi
eventualmente lo possiamo verificare in separata sede per quel
principio di riservatezza - voglio citare alcune situazioni che
dimostrano che qualcosa non funziona. In una sentenza del Tribunale
dei minori ad esempio si legge:
"Risulta dalle relazioni dei
servizi che il loro intervento, protrattosi per anni, non ha
prodotto significativi cambiamenti nella situazione familiare.
Questo collegio, pur in presenza di forti perplessità circa la
situazione familiare, decide che i servizi dovranno mettere a punto
un progetto di graduale rientro dei minori"
. Anche in questo
caso i servizi erano stati all'origine dell'allontanamento disposto
dal Tribunale dei minori, ma a distanza di un tempo più o meno
significativo lo stesso Tribunale ha dovuto ricredersi evidenziando
questa situazione.
Lei dice - ed è vero - ci sono una serie di attori che operano
in base a delle professionalità, fra questi gli psicologi, gli
assistenti sociali, di tanto in tanto anche gli psichiatri, e io le
leggo un altro passo, di un'altra vicenda:
"Ritengo grave che
non sia stata richiesta una mia relazione prima dell'azione
psicologicamente violenta di allontanamento del minore, in cui
paradossalmente si è scelto di mettere i più piccoli lontani dai
genitori. In seguito il padre ha avuto un attacco di cuore...
entrambe le soluzioni sono inadeguate per poter far crescere i
piccoli"
... questo non lo dice uno che per caso si è inserito
in questa vicenda, lo dice un responsabile dell'Unità di base di
psichiatria!
La sensazione che ho tratto dalla vicenda di Donnas, perché è
emblematica, ma dall'insieme di quelle vicende che a corollario per
motivi più professionali che politici ho avuto modo di seguire dal
di dentro, è che ci deve essere qualcuno che, soprattutto quanto
gli assistenti sociali non hanno la stessa visione degli
psicologici, quando vi entra anche la psichiatria, sia alla fine
l'arbitro di queste vicende, perché quando è il Tribunale l'arbitro
di queste vicende c'è il rischio che prevalente sia la relazione
dei servizi sociali, i quali, alcune volte, proprio per la
situazione particolare, vanno in conflitto con i genitori.
Nel chiudere questa replica, l'invito è a cercare di monitorare
le procedure per arrivare ad una soluzione che sia meno traumatica
per i minori, pur nella tutela delle azioni da intraprendere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK