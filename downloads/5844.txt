Consiglio Regionale della Valle d'Aosta - Oggetto del Consiglio n. 267 del 19 dicembre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 267 del 19 dicembre 1983 - Resoconto
OGGETTO N. 267/VIII - AFFIDAMENTO, IN VIA PROVVISORIA E
TEMPORANEA, DELL'INCARICO DI COMMISSARIO REGIONALE PRESSO LA
GESTIONE APPALTATA DELLA CASA DA GIOCO DI SAINT-VINCENT.
APPROVAZIONE DI ORDINE DEL GIORNO.
PRESIDENTE:
Si passa alla nomina del Commissario
pro-tempore alla Casa da Gioco di Saint-Vincent. Do lettura del
testo della delibera:
IL CONSIGLIO REGIONALE
DELIBERA
1°) di incaricare, in via provvisoria e temporanea e sino a
quando non sarà possibile adottare in merito provvedimenti
definitivi, delle funzioni di Commissario regionale presso la
gestione appaltata della Casa da Gioco di Saint-Vincent con
decorrenza dalla data odierna, il Sig........
2°)
di attribuire al predetto Commissario incaricato una
indennità mensile lorda omnicomprensiva di lire dando atto che la
stessa graverà sul cap. 23150 del bilancio preventivo della Regione
per l'anno 1983 ("Spese per speciali incarichi") che presenta la
necessaria disponibilità, nonché sul corrispondente Capitolo di
spesa del bilancio preventivo per l'anno 1984 ed eventualmente per
gli anni successivi..
PRESIDENTE:
Ha chiesto di parlare l'Assessore alla
Pubblica Istruzione Faval, ne ha facoltà.
FAVAL - (U.V.):
La riunione dei Capigruppo ha concordato
sul nome del sig. Sanchioli Alessandro, sulla base anche di un
ordine del giorno che sarà letto dall'estensore materiale dello
stesso, Consigliere Mafrica.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Il nostro Gruppo, condividendo il
fatto che la persona da nominare in questo incarico non dovesse far
riferimento ai partiti, fosse una persona quindi al di fuori di
questo sistema di lottizzazioni, ha proposto che a questo incarico
corrispondessero degli impegni precisi. Nell'Assemblea dei
Capigruppo si è quindi concordato un ordine del giorno perché non
potendoci essere, vista la rapidità della proposta, particolari
questioni relative al nominativo, fosse precisato quali compiti,
quali metodi dovessero essere usati dal Commissario presso la Casa
da Gioco. L'ordine del giorno è quindi il seguente:
ORDINE DEL GIORNO
Il Consiglio regionale della Valle d'Aosta
AL MOMENTO di attribuire l'incarico provvisorio per tre mesi,
rinnovabili per altri tre, fino ad un massimo di mesi sei, al
Commissario regionale presso la Casa da Gioco di Saint-Vincent
RICHIEDE
che detto Commissario si impegni a:
- riferire periodicamente, su richiesta della Commissione Affari
Generali allargata ai Capigruppo, in merito all'andamento delle
attività presso la Casa da Gioco;
- mettere in atto tutte le misure necessarie a garantire un
migliore e più corretto funzionamento delle attività presso la Casa
Gioco;
IMPEGNA
la Commissione Affari Generali, allargata ai Capigruppo a
presentare nel più breve tempo possibile proposte relative alla
gestione della Casa da Gioco, affrontando le questioni del
controllo delle mance, delle assunzioni e del sistema dei controlli
regionali.
Come si può osservare, è stato precisato in questo ordine del
giorno che il tempo di questa nomina è al massimo di tre mesi
rinnovabili per altri tre, con un massimo di mesi sei.
Nel primo punto del deliberato, tra i compiti del Commissario
c'è quello di riferire periodicamente alla Commissione Affari
Generali allargata, nominata per esaminare le questioni della Casa
da Gioco, su richiesta della stessa.
C'è poi una formulazione abbastanza generica: mettere in atto
tutte le misure necessarie a garantire un migliore e più corretto
funzionamento, che però nell'Assemblea dei Capigruppo è stato
precisato riferirsi a questioni come quella dei prestasoldi,
relative all'ufficio Fidi ed al cambio dei gettoni ecc..
L'ultimo punto impegna la Commissione Affari Generali a
presentare una proposta che riguardi la gestione, che affronti
anche altri problemi che si sono manifestati in questo periodo,
quali quelli delle mance, dei criteri di assunzione e di una
modifica delle norme che riguardano i controlli regionali.
Quindi io presento questo ordine del giorno alla Presidenza del
Consiglio e preciso che il nostro voto su questo nominativo di
persona a noi non conosciuta, che comunque appare al di fuori delle
lottizzazioni di parte,
è
condizionato all'approvazione di
un ordine del giorno che stabilisca con quali compiti ed entro
quali limiti si affida questo incarico.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Come concordato nella riunione dei
Capigruppo, anche noi voteremo a favore del nominativo che ci è
stato proposto.
Innanzitutto prendiamo atto di un metodo diverso che è stato
quello di spoliticizzare questa nomina e di consentire una
valutazione, la più serena possibile, sulla validità della norma
stessa. Direi che è mancato il tempo, ci rendiamo conto che la
Giunta ha avuto tempi strettissimi ed anche gli stessi Gruppi
consiliari hanno analizzato questa nomina sulla base degli elementi
che ci sono stati forniti.
Le informazioni che ci sono state date danno sufficienti
garanzie per un incarico che fra l'altro è provvisorio e quindi non
ha assolutamente una veste di continuità. E' per questo,
oltretutto, che diamo la nostra adesione, condizionandola
all'approvazione dell'ordine del giorno che serve in un certo senso
a colmare quelle lacune determinate dalla fretta che hanno portato
alla proposta di nomina del nuovo Commissario presso la Casa da
Gioco.
In questo senso aderiamo anche noi e voteremo il nominativo che
ci è stato proposto.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Come ho già detto in
Commissione dei Capigruppo io mi astengo a nome dei
socialdemocratici sull'ordine del giorno e sul nominativo, perché
non abbiamo elementi sufficienti.
PRESIDENTE:
Metto in approvazione l'ordine del giorno
presentato dal Consigliere Mafrica:
ESITO DELLA VOTAZIONE
Presenti: 31
Votanti: 30
Astenuti: 1 (Baldassarre)
Favorevoli: 30
Il Consiglio approva
PRESIDENTE:
Procediamo alla votazione segreta sul
nominativo, salvo poi provvedere al punto 2° della delibera di cui
al punto 24/bis:
VOTAZIONE A SCRUTINIO SEGRETO
ESITO DELLA VOTAZIONE
Presenti: 31
Votanti: 30
Astenuti: 1 (Baldassarre)
Schede valide: 29
Schede nulle: 1
Ha riportato voti: SANCHIOLI Alessandro: 29
PRESIDENTE:
In base all'esito della votazione, il Sig.
Sanchioli Alessandro è nominato in via temporanea Commissario
presso la Casa da Gioco di Saint-Vincent.
Ha chiesto di parlare l'Assessore alla Pubblica Istruzione
Faval, ne ha facoltà.
FAVAL - (U.V.):
A questo punto si rende necessario
modificare in parte la delibera allegata all'oggetto n. 24/bis,
poiché il Consiglio regionale ha recepito per intero il testo
dell'ordine del giorno, per cui propongo che la delibera sia così
modificata: Il Consiglio regionale, deliberi - al n. 1 - di
attribuire al Sig. Sanchioli Alessandro l'incarico provvisorio per
tre mesi, rinnovabile per altri tre, fino ad un massimo di mesi
sei, di Commissario regionale presso la Casa da Gioco di
Saint-Vincent; al n. 2, poiché non siamo in grado di stabilire in
questo momento quale deve essere il compenso, se il Consiglio è
d'accordo, in analogia alla delibera precedente (quella che
riguardava la nomina dell'attuale Commissario regionale), si
propone di demandare alla Giunta regionale l'adozione di successivi
provvedimenti deliberativi per la determinazione del trattamento
economico d'incarico.
PRESIDENTE:
Metto in approvazione la delibera nel testo
così emendato:
IL CONSIGLIO REGIONALE
DELIBERA
1°) di attribuire, con decorrenza dalla data odierna, al Sig.
Sanchioli Alessandro l'incarico provvisorio per tre mesi,
rinnovabile per altri tre, fino ad un massimo di mesi sei, delle
funzioni di Commissario regionale presso la gestione appaltata
della Casa da Gioco di Saint-Vincent;
2°) di demandare alla Giunta regionale l'adozione dei
successivi provvedimenti deliberativi per la determinazione del
trattamento economico d'incarico da corrispondere al predetto
Commissario regionale, in esecuzione delle vigenti norme regionali
in materia;
ESITO DELLA VOTAZIONE
Presenti: 30
Votanti: 29
Astenuti: 1 (Baldassarre)
Favorevoli: 29
Il Consiglio approva
PRESIDENTE:
Do lettura, ai sensi dell'art. 63 della legge
16 maggio 1978, n. 196, della dichiarazione di immediata
eseguibilità:
DELIBERA
di dichiarare, per specifiche ragioni d'urgenza,
immediatamente eseguibile la presente deliberazione.
PRESIDENTE:
Pongo in votazione l'immediata esecutività
della delibera testè votata:
ESITO DELLA VOTAZIONE
Presenti: 30
Votanti: 29
Astenuti: 1 (Baldassarre)
Favorevoli: 29
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK