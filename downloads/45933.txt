Consiglio Regionale della Valle d'Aosta - Oggetto del Consiglio n. 2506 del 25 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2506 del 25 maggio 2023 - Resoconto
OGGETTO N. 2506/XVI - Interrogazione: "Interlocuzioni con
C.V.A. sui contenuti del nuovo Piano Strategico".
Bertin (Presidente) -
Punto n. 22. Risponde il Presidente
della Regione, ne ha facoltà.
Testolin (UV) -
L'interrogazione della consigliera
regionale Minelli chiede: "A che punto è l'iter dell'intervento di
ammodernamento delle centrali idroelettriche di Hône 2 e
Chavonne".
In merito a questa domanda le procedure di autorizzazione sono
iniziate nel marzo del 2021 con la presentazione della variante
sostanziale alle concessioni in essere.
Alla data odierna, le due iniziative presentano differenti stati
di avanzamento. L'iniziativa riguardante l'impianto idroelettrico
di Hône 2 ha ottenuto la valutazione positiva condizionata sulla
compatibilità ambientale nel mese di marzo ed è stata presentata
l'istanza di autorizzazione per la realizzazione e l'esercizio
dell'impianto ai sensi dell'articolo 52 della legge regionale
13/2015.
Per l'impianto idroelettrico di Chavonne invece, considerata la
taglia nominale dell'impianto, è stata avviata nell'autunno del
2022 la fase di consultazione, ai sensi dell'articolo 21 del DPL
152/2006, con il Ministero dell'ambiente e della sicurezza
energetica MASE per definire i contenuti dello studio d'impatto
ambientale e dei documenti allegati da presentare all'iter di VIA
nazionale. L'iter è tutt'ora in corso.
La seconda domanda chiede: "Quale incremento di potenza
installata si avrà con la realizzazione dei due interventi
programmati": l'ammodernamento dell'impianto idroelettrico di Hône
2 garantirà un incremento della potenza nominale autorizzata di 24
Megawatt, mentre il completamento dell'impianto idroelettrico di
Chavonne garantirà un incremento della potenza nominale autorizzata
di 38 Megawatt.
Per quanto riguarda l'ultima domanda: "Quale interlocuzione è
stata raggiunta sui contenuti del nuovo Piano strategico che CVA
intende elaborare": si rileva preliminarmente che la redazione e
l'approvazione dei piani industriali e/o degli indirizzi strategici
delle società di capitali è normalmente demandata alla competenza
dell'organo amministrativo nel contesto del quadro normativo
civilistico e statutario.
Ai soci spettano esclusivamente le prerogative espressamente
riservate agli stessi dalle norme civilistiche che ne disciplinano
diritti e poteri, in particolare l'articolo del Codice civile 2364,
rubricato "Assemblea ordinaria nelle società private di consiglio
di sorveglianza" e l'articolo 2422, rubricato "Diritto di ispezione
dei libri sociali".
Si rammenta che CVA non è soggetta a direzione e coordinamento,
da ciò ne consegue che gli indirizzi strategici relativi a CVA
S.p.a. e alle sue controllate non vengono definiti dal socio
indiretto - Regione Autonoma Valle d'Aosta - nell'ambito del
documento di programmazione strategica regionale, né per le stesse
trovano applicazione gli obblighi che da ciò derivano.
Allo stesso modo al socio diretto (Finaosta) non compete la
verifica del raggiungimento degli obiettivi e degli indirizzi, né,
in ordine alla richiesta, la valutazione e il monitoraggio dei
piani strategici aziendali, anche perché, è bene rammentarlo,
un'eventuale ingerenza del socio diretto e/o del socio indiretto
nella definizione e approvazione dei piani strategici di CVA
comporterebbe la possibile sottoposizione di quest'ultima alla
direzione e coordinamento di Finaosta S.p.a. e/o della Regione
autonoma Valle d'Aosta, ai sensi dell'articolo 2497 e successivi
del Codice Civile, con la conseguente assunzione, da parte di
queste ultime, delle relative responsabilità che, nel caso di
specie, sono di carattere erariale.
Per completezza si rammenta che, in data 22 novembre 2021, CVA
s.p.a. ha concluso con successo l'emissione del prestito
obbligazionario quotato sul mercato regolamentato Euronext di
Dublino per un importo pari a euro 50 milioni, con scadenza a sette
anni, 22 novembre 2028.
CVA S.p.a., essendo divenuta emittente di uno strumento
finanziario quotato su un mercato regolamentato, risulta pertanto
soggetta alla disciplina di cui al regolamento UE 596/2014 sugli
abusi di mercato, il cui obiettivo risulta contrastare gli abusi di
mercato, manipolazione del mercato, abuso di informazioni
privilegiate e comunicazione illecita d'informazioni privilegiate,
prevedendo l'applicazione di sanzioni amministrative e attribuendo
alle autorità di regolamentazione dei paesi UE - in Italia la
Consob - potere di controllo e di indagine.
Ricordiamo infine che, con la legge di conversione del 15 luglio
2022 n. 91 pubblicata in Gazzetta Ufficiale della Repubblica
italiana in data 15 luglio 2022 n. 164, all'articolo 52, "Misure in
materia di società pubbliche" del D.L. 17 maggio 2022 n. 50,
cosiddetto "Decreto aiuti" è stato introdotto il comma 1 bis che
recita: "Il termine in cui l'articolo 2 comma 1 lettera P del testo
unico in materia di società a partecipazione pubblica di cui al
Decreto legislativo 19 agosto 2016 n. 175 è fissato per le società
del comparto energetico al 31 dicembre 2021"; in forza di tale
modifica legislativa la CVA, avendo, come già sopra detto, emesso
un prestito obbligazionario entro il 31 dicembre del 2021, può
essere considerata società quotata ai sensi del Decreto legislativo
175/2016 del TUSP. Conseguentemente a CVA e alle società da questa
controllate si applicano le sole norme del TUSP, che contemplano
direttamente la società quotata in virtù dell'articolo 1 comma 5
dello stesso TUSP.
La puntuale distinzione dei ruoli e il puntuale rispetto dei
perimetri delle competenze dei diversi soggetti costituiscono la
garanzia per evitare improprie e indirette responsabilità del
socio, responsabilità che non solo sono previste dalla legge ma
potrebbero configurare una sostanziale attività di direzione e
coordinamento da parte della Regione con l'ulteriore implicazione
di inficiare potenzialmente l'eventuale percorso di riassegnazione
delle concessioni poiché farebbe venire meno la necessaria terzietà
del socio diretto o indiretto stante l'attuale quadro
normativo.
Presidente -
Replica la consigliera Minelli.
Minelli (PCP) -
Grazie al presidente Testolin per le
informazioni che ci ha dato, in particolare in relazione alla prima
e alla seconda domanda.
Sappiamo, perché avevamo visto la parte precedente del Piano,
che siamo in presenza di due progetti molto grossi e che si tratta
d'interventi necessari, perché parliamo di centrali che sono ormai
datate, hanno i loro anni, la centrale di Hône risale all'inizio
del 900...
Riguardo alle cose che c'erano precedentemente, vediamo che si
sta procedendo piano piano; per Chavonne lei ci ha detto che è
stata avviata da autunno '22 la fase di consultazione, che però
dovrà essere sottoposta a una valutazione ambientale nazionale,
quindi i tempi saranno più lunghi.
È anche importante - e in questo senso a Hône era stato fatto -
che ci sia un'informazione alla popolazione sulla situazione di
infrastrutture importanti sul territorio e che si abbia un occhio
di attenzione e di riguardo anche per le implicazioni
ambientali.
Sulla terza domanda, che poi era la più importante della nostra
interrogazione, lei ci ha ricordato con dovizia di particolari -
poi le chiederò magari anche copia della risposta perché andrò a
vedermi tutti i vari riferimenti normativi che lei ha citato -
sostanzialmente quello che quello che ci avete detto sempre fino
adesso: abbiamo una società che sostanzialmente equivale a una
società quotata in borsa, ci sono dei ruoli distinti che non devono
essere mescolati e c'è una piena autonomia che relega in qualche
modo in un angolo il socio Regione, che lo ricordo, è il
proprietario per il tramite di Finaosta di CVA, il che significa
che i proprietari di CVA sono i Valdostani, e questo forse è meglio
che non ce lo dimentichiamo mai.
Il non aver detto nulla sulle interlocuzioni che ci sono state
fra la Giunta e CVA sui contenuti di quella che è stata presentata
come una variazione e un aggiornamento del Piano strategico, ci fa
dire ancora una volta che su questo le nostre posizioni sono
completamente diverse.
Qui non si tratta di fare delle ingerenze e imporre delle scelte
o comunque dare delle direttive, si tratta di fare delle
interlocuzioni, e io credo che sia assolutamente normale che fra la
Regione e la sua più importante società partecipata queste
interlocuzioni ci siano.
Non solo, ritengo che, in base all'attuale piano strategico,
tutto ciò che riguarda l'impegno di CVA riguardo alla transizione
energetica della Valle d'Aosta è, secondo noi, carente.
Piuttosto che acquistare dei campi fotovoltaici in Italia, la
nostra partecipata dovrebbe dare una mano e impegnarsi
significativamente per sviluppare il fotovoltaico in Valle, oltre
che a, naturalmente, pianificare un intervento capillare sulle
vecchie centrali; però su questo abbiamo capito che comunque chi
decide e va avanti è CVA, poi la Regione - ovviamente - percepisce
i dividendi e quindi va bene così.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK