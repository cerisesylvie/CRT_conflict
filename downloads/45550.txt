Consiglio Regionale della Valle d'Aosta - Oggetto del Consiglio n. 2225 del 23 marzo 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Enti e Società sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2225 del 23 marzo 2023 - Resoconto
OGGETTO N. 2225/XVI - Interrogazione: "Esclusione degli enti
di promozione sportiva dall'accesso al sostegno per
l'organizzazione di eventi sportivi in ambito regionale".
Marguerettaz (Presidente) -
Punto n. 49 all'ordine del
giorno. Per la risposta, la parola all'assessore Grosjacques.
Grosjacques (UV) -
Con riferimento alla prima domanda,
occorre, in via preliminare, precisare che gli enti di promozione
sportiva non sono in quanto tali esclusi dall'accesso ai contributi
previsti dal capo quinto della legge regionale 3/2004.
Sotto il profilo dei requisiti soggettivi di accesso, infatti,
possono accedere alle provvidenze regionali di cui trattasi tutti
gli enti costituiti e operanti in Valle d'Aosta non aventi finalità
di lucro, così come disposto dall'articolo 25 comma I della legge e
dall'articolo 1 comma 1 dell'allegato alla deliberazione della
Giunta regionale n. 1329/2021 che ha approvato le relative
disposizioni applicative di dettaglio.
La citata esclusione riguarda invece la tipologia degli eventi
sportivi ammessi ai contributi, che debbono essere inseriti nei
calendari nazionali o internazionali delle Federazioni sportive
competenti per le discipline sportive interessate, con esclusione
di tutti gli eventi ricadenti in altri programmi o calendari,
compresi quelli definiti dagli enti di promozione sportiva.
La motivazione di tale esclusione, risiede nel fatto che
l'articolo 25 comma I della citata legge 3/2004, nell'inquadrare le
finalità dei contributi regionali, prevede che gli stessi siano
destinati a supporto delle manifestazioni non solo con valenza
turistico promozionale ma altresì di particolare rilievo sotto il
profilo tecnico.
In sede di definizione delle disposizioni applicative della
legge, di cui alla citata deliberazione 1329/2021, si è pertanto
ritenuto di riconoscere il particolare rilievo sotto il profilo
tecnico nelle sole manifestazioni che risultino inserite nei
calendari ufficiali delle Federazioni sportive nazionali, delle
discipline sportive associate, delle Federazioni paraolimpiche e
delle relative Federazioni internazionali; enti tutti che governano
lo svolgimento a livello tecnico agonistico regolamentare delle
competizioni sportive riferite alle discipline sportive e che ne
certificano ufficialmente i relativi risultati tecnici, quindi
primati, titoli nazionali, promozioni, retrocessioni a seconda
ovviamente delle discipline sportive.
Come è noto, gli enti di promozione sportiva svolgono una
meritoria attività di promozione sportiva a livello amatoriale,
ambito in cui non rileva il valore tecnico della prestazione
sportiva, ma lo stimolo a partecipare all'attività sportiva da
parte dei cittadini.
Il Decreto legislativo 36/2021 di riordino e riforma delle
disposizioni statali in materia di enti sportivi, conferma
all'articolo 2, comma 1 lettera S, la mission istituzionale degli
enti di promozione sportiva, definendoli: "Organismi sportivi che
operano nel campo della promozione e dell'organizzazione di
attività motorie e sportive con finalità ricreative e
formative".
Il livello tecnico sportivo che si esprime nell'attività di tipo
agonistico, non è quindi un elemento considerato dagli enti di
promozione sportiva nella predisposizione dei rispettivi calendari
o programmi di attività, che considerano esclusivamente l'effetto
di promozione dell'attività motoria per finalità appunto non
agonistiche ma ricreative e formative delle persone.
Con riferimento poi alla seconda domanda, "Se sia stata valutata
una modifica che consenta alle manifestazioni che registrino una
partecipazione qualificata, ad esempio 100 iscritti, di poter
accedere al summenzionato contributo", la informo che nel prossimo
periodo è ipotizzabile una revisione della legge regionale 3/2004,
e quindi delle relative disposizioni applicative, anche ai fini di
una verifica degli effettivi risultati rispetto ad alcuni
interventi previsti da questa norma.
Nel caso in cui si dovesse decidere di non considerare più
l'esclusività, e quindi la tassatività del particolare rilievo
sotto il profilo tecnico alle sole competizioni così come
classificate dall'articolo 3 della disciplina applicativa della
deliberazione della Giunta regionale 1329/2021, si potrà in quel
caso prevedere di valutare l'inserimento delle manifestazioni
organizzate dagli enti di promozione sportive, non affiliate a
federazioni nazionali, particolarmente rilevanti sotto il profilo
della loro importanza turistico promozionale.
Presidente -
Per la replica, la parola al collega
Manfrin.
Manfrin (LEGA VDA) -
Sì, mi è parso di cogliere nel
finale uno spiraglio, cioè la possibilità che si potesse riaprire,
e credo che, al netto delle spiegazioni tecniche di cui la
ringrazio perché entrano nel merito, sia giusto anche spiegare
all'esterno che cosa sta accadendo in questo momento.
Fino a questo momento le manifestazioni sportive in generale
erano sostenute appunto da questa possibilità, cioè quella di
essere sostenute con dei fondi regionali.
Questa introduzione dei criteri ha escluso questa possibilità
per gli enti di promozione sportiva, perché? Prendiamo ad esempio
una gara che potrebbe essere l'Edileco Run, quindi una gara che
coinvolge centinaia e centinaia di persone, che fanno una corsa che
non è ovviamente affiliata a una Federazione di riferimento. Questa
manifestazione che coinvolge centinaia di persone e che è un
richiamo e richiama persone anche al di fuori della Valle d'Aosta,
siccome non è affiliata a un'associazione sportiva nazionale e
siccome la gara non è inserita nel calendario non può essere
sostenuta, quindi si priva la possibilità magari di organizzare un
evento di questo tipo.
Stesso discorso trattasi, ad esempio, per il torneo che si
svolgeva in Piazza Chanoux, quello di calcetto; ovviamente si
rivolge a una parte di amatori, anche se anche lì c'era una parte
dedicata ai dilettanti e una parte dedicata ai professionisti, ma
essendo organizzata da un'associazione di promozione sportiva e non
essendo stata inserita in un calendario dalla Federazione, perché
ovviamente è una manifestazione non professionistica, a quel punto
non poteva essere sostenuta.
La mancata possibilità di sostenere questo tipo di
manifestazioni priva la nostra Regione di eventi sportivi che
magari possono essere invece di interesse che vanno esattamente
nella direzione in cui ha detto lei, cioè, se effettivamente questi
eventi sono di interesse, è chiaro che vanno sostenuti, e se ci
sarà questa modifica evidentemente andrà nella direzione con la
quale abbiamo suggerito quest'interrogazione.
Quindi io prendo per buone le sue parole, Assessore, perché temo
e ritengo che il perseguire, continuare con questi criteri
escluderà molte manifestazioni. Abbiamo voluto indicare un criterio
numerico indicativo semplicemente per dire: "Abbiamo un
riferimento", per dire: "Questa manifestazione può essere
interessante". Siccome questi contributi vengono dati ex post, dopo
le manifestazioni, io avrò agevolmente la possibilità di dire:
"Bene, questa associazione mi ha chiesto un contributo per quella
manifestazione, se raggiungerai X partecipanti, a quel punto
significherà che tu hai organizzato la manifestazione di successo,
di rilievo, con molti atleti e a questo punto avrai meritato il
sostegno economico da parte della Regione" e questo è facilmente
verificabile successivamente e l'organizzazione sarà
particolarmente interessata a sostenere e a promuovere quest'evento
e a beneficiarne sarà chiaramente tutta la nostra regione.
Quindi da questo punto di vista è evidente che la nostra
attenzione c'è, ci auguriamo di poter avere notizie quanto prima,
anche perché gli eventi sono incipienti, abbiamo una serie di
eventi che cominceranno sicuramente a breve, abbiamo la primavera,
abbiamo l'estate che si affacciano, quindi una modifica in tempi
brevi, in senso stretto è assolutamente necessaria, e ovviamente
verificheremo che questa avvenga.
Presidente -
L'assessore Marzi mi ha comunicato di aver
consegnato il documento al consigliere Restano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK