Consiglio Regionale della Valle d'Aosta - Oggetto del Consiglio n. 2144 del 9 luglio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2144 del 9 luglio 1986 - Resoconto
OGGETTO N. 2144/VIII - OPERAZIONI DI RECUPERO FINANZIARIO NEI
CONFRONTI DI AZIENDE FALLITE (Interpellanza).
PRESIDENTE
: Do lettura dell'interpellanza in oggetto
presentata dai Consiglieri Mafrica e Cout:
INTERPELLANZA
AVUTA NOTIZIA che sono in corso le
operazioni di
recupero finanziario dei fallimenti C.I.S. S.r.l., I.C.S. s.a.s.,
C.V.G., HONECONF s.a.s.;
i sottoscritti Consiglieri regionali,
INTERPELLANO
l'Assessore competente per conoscere:
1)
l'entità dei finanziamenti regionali a qualunque
titolo erogati alle aziende suddette (mutui, leasing, corsi di
formazione professionale) e le possibilità di recupero delle somme
erogate;
2)
se vi sono state iniziative da parte della Giunta
per il riutilizzo dei macchinari e dei locali in precedenza usati
dalle ditte predette;
3) quali sono gli intendimenti della Giunta per favorire il
reinserimento lavorativo del personale operante presso le aziende
C.I.S., I.C.S., C.V.G. e HONECONF.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Prima si è detto che a settembre si
dovrà cominciare a discutere del ruolo della FINAOSTA. Io credo che
sarà anche opportuno verificare il bilancio scaduto al 30 giugno di
quest'anno e cioè l'esercizio 1985-1986, per vedere quali sono
state le operazioni fatte dalla FINAOSTA nel campo industriale e
quali sono stati i loro risultati. Credo che allora vedremo che
buona parte delle operazioni finanziate dalla Regione attraverso la
FINAOSTA, si è poi tramutata in perdita. Ci riserviamo, comunque,
di esaminare molto attentamente il bilancio dell'esercizio
1985-1986 e di affrontare con serietà le proposte per una
ristrutturazione della Finanziaria.
Tra le operazioni che, anche se non sono balzate all'evidenza
come quella che ha interessato la MULTIBOX, sicuramente non sono
state positive per la nostra Regione, ci sono quelle del Gruppo
Besso che aveva iniziato l'attività con uno stabilimento e che alla
fine è arrivata ad avere ben quattro stabilimenti nella nostra
Regione; un quinto avrebbe dovuto essere insediato a Châtillon,
nell'area Montefibre. I 4 stabilimenti presenti in Valle erano la
C.I.S., l'I.C.S., la C.V.G. e la HONECONF. Il Gruppo Besso è ora
fallito, lasciando più di 100 lavoratori, soprattutto donne, prima
in disoccupazione, in seguito in cassa integrazione e adesso si
stanno espletando le operazioni fallimentari.
Con la prima domanda noi riteniamo che sia opportuno sapere
quanto la Regione direttamente, o la FINAOSTA, in gestione
ordinaria od in gestione speciale, hanno dato al Gruppo Besso sotto
forma di mutuo, sotto forma di leasing o anche sotto forma di corsi
professionali. Su questi corsi, probabilmente, ci sarà da
riflettere, perché ricordo che i sindacati avevano contestato le
cifre presentate per la loro effettuazione e credo che debba essere
ripensata la natura stessa di quei corsi.
Vogliamo anche sapere se la Regione recupera qualcosa delle
somme che sono state erogate e come si atteggia la Giunta regionale
rispetto a due problemi: il primo è quello delle attrezzature
disponibili dal fallimento del Gruppo Besso ed il secondo è quello
dei lavoratori in cassa integrazione o licenziati dallo stesso
Gruppo.
Noi abbiamo saputo che esistono alcune cooperative interessate a
continuare parte dell'attività e che hanno chiesto un intervento
della Regione nel recupero delle attrezzature che, secondo
valutazioni fatte da alcuni esperti, potrebbero essere ancora
utili. Dall'inventario dei beni si vede che le stesse attrezzature
vengono cedute a prezzi abbastanza convenienti. Giusto per fare un
esempio, si può notare che tra i beni della Besso una FIAT UNO,
targata 132.000, viene venduta ad 1 milione; un furgone GOLF,
targato 125.000, quindi con soli 2 o 3 anni alle spalle, viene
venduto per 1 milione. Se anche gli altri materiali sono venduti
con la stessa riduzione, effettivamente si può pensare che
l'acquisto dei beni di questo fallimento può essere ritenuto
piuttosto interessante.
Succede però che si presentano dei mediatori privati che
acquistano tutti questi beni che valgono, secondo i curatori
fallimentari, 250 milioni e, probabilmente, tra qualche mese, come
Regione, ci troveremo a ricomprare quelli stessi macchinari o per
le cooperative o per delle imprese che vorranno continuare quel
tipo di attività. Allora però non li pagheremo più 250 milioni,
come abbiamo potuto verificare in altri casi, perché vi saranno
delle vendite dalle quali i mediatori lucreranno centinaia e
centinaia di milioni.
Io credo che la questione debba essere affrontata con tutte le
debite attenzioni e noi chiediamo alla Giunta se, rispetto a questo
patrimonio disponibile di attrezzature e di capannoni lasciati dal
Gruppo Besso, ha preso qualche iniziativa e se è in grado di
intervenire, oppure se non ha ancora affrontato il problema.
L'ultima domanda dell'interpellanza è relativa al personale.
Esistono due cooperative che sono intenzionate a continuare
l'attività, ma ovviamente hanno problemi finanziari non
indifferenti: non possono acquistare i macchinari e ottengono i
finanziamenti regionali in tempi molto lunghi. Esistono altre
soluzioni, pensate dalla Giunta, rispetto a queste attività tessili
lasciate oggi scoperte dal fallimento del Gruppo Besso?
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Mi pare di aver già risposto alla prima
domanda che riguarda i finanziamenti, ma ripeto la risposta per
ragioni di chiarezza. Alla ditta C.I.S. di Hône è stato accordato
un finanziamento ai sensi della legge regionale 8.10.1973 n. 33 sui
fondi di rotazione regionale. Con deliberazione di Giunta n. 1065
del 7.3.1980 sono stati erogati 614 milioni, di cui 147 restituiti.
Il mutuo di cui sopra è assistito da garanzia ipotecaria di primo
grado effettuata fino alla concorrenza di lire 1 miliardo 473
milioni e 600 mila lire, iscritta presso la Conservatoria dei
Registri Immobiliari di Aosta in data 13 agosto 1982 al n.
4929/357, nonché, ad integrazione di garanzia fidejussoria della
Regione Valle d'Aosta per lire 300 milioni, accordata con
deliberazione di Giunta n. 4189 in data 1° luglio 1983, ai sensi
della legge regionale 15 giugno 1978 n. 16.
Sempre alla ditta C.I.S. è stato accordato un secondo
finanziamento in gestione speciale FINAOSTA, con deliberazione di
Giunta n. 3434 del 1° giugno 1984, con il quale sono stati erogati
809 milioni, dei quali 84 milioni, 146 mila e 70 sono stati
restituiti. Il mutuo è assistito da garanzia ipotecaria di secondo
grado, effettuata fino alla concorrenza di lire 1 miliardo e 620
milioni, iscritta presso la Conservatoria dei Registri Immobiliari
di Aosta in data 4.11.1983 al n. 6361/439 nonché, ad integrazione,
da fidejussione dei soci della C.I.S. per il 50% del finanziamento.
Questo per quanto concerne la ditta C.I.S..
Alla ditta HONECONF di Hône è stato accordato un finanziamento
del Fondo Sociale Europeo per corsi di formazione professionale. La
Giunta regionale, con deliberazione n. 1240 in data 2 marzo 1984,
approvò l'attuazione di un programma formativo presentato dalla
s.a.s. HONECONF, determinando in 267 milioni 705 mila e 600 lire
l'intervento finanziario della Regione per la realizzazione del
programma di formazione. L'erogazione effettiva fu di 225 milioni
553 mila e 680 lire.
Le ditte I.C.S. e C.V.G. non hanno ottenuto alcun finanziamento
regionale. Il recupero delle somme erogate è subordinato al
ricavato d'asta della vendita all'asta dell'immobile che, in sede
di procedura concorsuale, dal perito nominato dal Tribunale è stato
valutato in lire 1 miliardo 630 milioni. I macchinari ed il
fabbricato non sono di proprietà regionale, ma della C.I.S..
Il curatore fallimentare, al quale noi non ci possiamo
sostituire, sta provvedendo all'alienazione dei macchinari con
vendita al migliore offerente; noi abbiamo avuto notizia della
alienazione a fatti ormai avvenuti. A settembre verrà messo
all'asta il nuovo fabbricato di Hône, rispetto al quale sono stati
concessi i finanziamenti, e con il ricavato si provvederà a pagare
i creditori. Rispetto a questa operazione la Giunta regionale dovrà
valutare l'opportunità o meno di partecipare all'asta stessa per
acquisire il fabbricato, oppure di recuperare altrimenti i crediti
di questa operazione.
Per quanto concerne la terza domanda, che chiedeva "quali sono
gli intendimenti della Giunta per favorire il reinserimento
lavorativo del personale operante presso le aziende C.I.S., I.C.S.,
C.V.G. e HONECONF", posso dire che sulla utilizzazione del
fabbricato sono pervenute numerose richieste che ora sono all'esame
della FINAOSTA e tra queste, come ha ricordato il Consigliere
Mafrica, ci sono le proposte di due cooperative che intendono
operare nello stesso settore nel quale operava l'ex Besso. Tutte
queste iniziative sono all'esame della FINAOSTA e sulle stesse la
Giunta regionale potrà decidere dopo il parere tecnico della
FINAOSTA, ma soprattutto se potrà contare sulla disponibilità del
fabbricato. In questo momento tutte le proposte sono in una
situazione di stallo perché il problema principale per
l'Amministrazione regionale è la disponibilità del fabbricato.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
La risposta dell'Assessore è stata
esauriente e dettagliata per ciò che riguarda i finanziamenti
concessi, mentre invece è stata elusiva per ciò che riguarda
l'intervento della Giunta sul possibile acquisto dei macchinari. Io
prendo atto del fatto che la Giunta, o per scelta o per difficoltà,
non ha interesse a partecipare all'acquisto dei macchinari, mentre
potrebbe avere qualche interesse all'acquisto del capannone.
Tengo poi a precisare che la vendita è stata rinviata: si era
proceduto, in una priva fase, ad una prevendita che, stando almeno
alle notizie che ci sono giunte ieri, è stata ritirata dai curatori
fallimentari, per cui l'insieme dei macchinari è ancora
disponibile. Viste le numerose richieste di imprese che vogliono
insediarsi in Valle d'Aosta, io credo che i capannoni siano
indispensabili; però, forse, sarebbe ora che la Giunta cominciasse,
in gestione speciale o tramite la FINAOSTA, a pensare anche al
recupero dei macchinari, perché non vorremmo poi ritrovarci con
questi stessi macchinari ripagati dalla Regione o dalla FINAOSTA a
prezzi superiori di 4 o 5 volte a quelli di oggi; quel giorno vi
diremo: "Ve l'avevamo detto!".
Noi abbiamo segnalato la cosa ed invitiamo la Giunta ad
intervenire in qualche modo perché in questo campo è possibile
risparmiare visto che il personale opera "in loco" e che vi sono
piccole cooperative, strutture ed altre attività che pure possono
fare qualche cosa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK