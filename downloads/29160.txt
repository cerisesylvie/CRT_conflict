Consiglio Regionale della Valle d'Aosta - Oggetto del Consiglio n. 293 del 11 novembre 1967 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 293 del 11 novembre 1967 - Resoconto
OGGETTO N. 293/67 - Legge regionale recante: "Norme sulla
corresponsione e sulla pensionabilità dell'indennità regionale
spettante al personale scolastico in servizio presso le scuole
elementari della Valle d'Aosta, in relazione al prolungamento di
orario per l'insegnamento della lingua francese".
Dujany (D.C.) -
Volevo, prima di iniziare la relazione,
far presente al Consiglio che l'allegato distribuito testé
contiene delle variazioni semplicemente formali, che poi
vedremo all'atto della discussione di ogni singolo articolo.
È stato distribuito questo allegato, per dare la possibilità ai
Consiglieri di seguire meglio queste variazioni.
Sin dal 1947 l'Amministrazione regionale, con provvedimenti
vari, ha determinato dei contributi delle indennità a favore del
personale insegnante delle Scuole elementari e del relativo
personale direttivo per l'insegnamento della lingua francese come
prestazione di ore supplementari e di prolungamento di orario
scolastico per l'insegnamento di tale lingua.
La misura di tale indennità è stata variata, adattata, con
ripetuti provvedimenti deliberativi.
Oggi si tratta di inserire in un provvedimento legislativo
questi vari provvedimenti di indennità di lingua francese e, in
secondo luogo, si tratta di rendere pensionabile questa indennità
di lingua francese.
Quindi mi pare che la prima parte non ha nulla di nuovo. Nella
prima parte si cerca solo di inserire con una disposizione
legislativa dei provvedimenti il cui importo non subisce nessuna
variazione; nella seconda parte, invece, si tratta di rendere
pensionabile questa indennità.
In quale modo è resa pensionabile? È resa pensionabile con
decorrenza 1° gennaio del '68, mediante una trattenuta a carico del
personale insegnante del 6% sull'80% della retribuzione e una
trattenuta del 12% a carico dell'Amministrazione regionale.
Un'altra caratteristica di questo provvedimento sta nel fatto
che si stabilisce un fondo previdenza di contributi integrativi
regionali da amministrarsi da un Consiglio di Amministrazione
regionale in modo che il personale e l'Amministrazione regionale
possa amministrare questo fondo di previdenza anche a vantaggio
delle categorie interessate, anche mediante la costruzione o la
realizzazione di determinate opere previdenziali a favore degli
interessati.
Manganoni (P.C.I.) -
Alcune domande.
Innanzitutto questa indennità - mi pare che noi la indennità per
la lingua francese la versiamo anche ai dipendenti regionali, o no?
- No? Allora chiuso. I dipendenti della Regione non hanno indennità
per la lingua francese? Hanno altre indennità ma non per la lingua
francese. Ho capito.
Allora io vorrei chiedere: qui ci sono diversi coefficienti,
alla pag. 2. Dunque, mensile, partiamo da un massimo di 47 mila e
scendiamo ad un minimo di 18 mila - articolo 3, pag. 2, di questa
legge che avete distribuito questa mattina.
Io vorrei sapere quali categorie rientrano nelle 47 mila, 45
mila, ecc. - così all'ingrosso, fin quando arriviamo alle 18 mila.
Poi a pag. 4, dice l'art. 8 - premetto, io questa legge l'ho avuta
adesso quindi faccio delle domande che forse avranno risposta in
altri articoli, ma io non ho avuto tempo di leggerli.
Dujany (D.C.)
- Ho detto che quell'allegato che è stato
distribuito adesso non ha nulla di nuovo.
Manganoni (P.C.I.) -
Va bene. Allora, qui dice, all'art.
8: "alle maestre di ruolo, ecc., sarà corrisposto il trattamento
integrativo regionale di quiescenza di cui alla presente legge,
qualora abbiano almeno 15 anni di iscrizione al Fondo di
Previdenza.".
Ora io vorrei fare questa domanda: se, per esempio anziché 15
anni ne ha 12, cioè ne ha meno di 15, cosa succede? Perde
completamente tutto?
Poi, qui sotto, dice: "Il personale predetto, ai fini del
compimento dell'anzianità minima di iscrizione prescritta per avere
diritto al trattamento integrativo regionale di quiescenza (anni
venti) ...". Qui sopra parla di 15, qui di anni 20; allora ve ne
sono di quelle categorie che hanno bisogno di 20 anni, se ho capito
bene.
Perché per alcuni bastano 15 anni di iscrizione e per altri ne
son richiesti 20?
Germano (P.C.I.)
- Volevo solo chiedere, una questione
che mi pare abbastanza interessante, quella della gestione del
fondo, che si parla genericamente di un Consiglio di
amministrazione dove saranno presenti anche i rappresentanti degli
insegnanti, che cosa si intende e come si intende, perché mi pare
che l'iniziativa che il fondo sia gestito da un ente autonomo è una
iniziativa saggia perché, per lo meno, le finalità della gestione
diventano più chiare, più evidenti.
Ma, cosa si intende per questo Consiglio di Amministrazione? Non
sarebbe opportuno mettere che ci sia una rappresentanza anche
regionale, compresa la minoranza, e inserirlo già nella legge?
Questo volevo chiedere.
Dujany (D.C.)
- Art. 3, Manganoni, coefficienti - quali
categorie sono comprese in questi coefficienti? 580 l'ispettore
scolastico, 522 i direttori.
Dal 220 al 402 gli insegnanti a seconda della loro anzianità in
base al loro stato giuridico previsto dalle loro leggi.
Art. 8
(legge il 1° comma)
. Insomma, tutta questa legge
di pensionabilità del francese è legata alle disposizioni esistenti
dalla legge che regola lo stato giuridico del personale della
scuola.
Ora, il personale della scuola ha la possibilità di poter avere
la quiescenza quando ha 15 anni di servizio oppure 20 anni di
servizio a secondo delle particolari condizioni in cui si
trova.
Chi invece non ha raggiunto il minimo degli anni pensionabili
non è che perda tutto, ha diritto a una liquidazione una tantum e
la disposizione completativa dell'art. 8 è prevista nell'art. 9. Si
vede che tu, Manganoni, non hai letto molto questa legge.
Perché dice che "al personale di ruolo che cessi dal servizio
per un periodo di almeno 12 mesi di iscrizione di previdenza e non
abbia maturato il diritto al trattamento integrativo regionale di
quiescenza, per mancanza della anzianità, è corrisposta una
indennità "una tantum" che è regolata anche questa da disposizioni
generali".
La questione del Comitato. Dunque mi pare che qui, Germano, la
parte più importante e più significativa sta in questo: che queste
somme dovranno essere gestite in un modo autonomo.
Da chi saranno gestite? Appena questa legge sarà approvata,
bisognerà fare un regolamento per l'amministrazione di questo
fondo, in modo da prevedere il suo Consiglio di
Amministrazione.
Io pensavo, su un piano personale, di fare un qualcosa di
estremamente duttile, di estremamente semplice, in modo da non
creare un grosso elefante che potesse assorbire gli utili di questo
denaro.
Pensavo un Consiglio di amministrazione costituito di 3 persone
dove ci siano i rappresentanti della Regione e i rappresentanti
delle categorie interessate...
Germano (P.C.I.)
- Dobbiamo sempre prevedere un
regolamento e poi, per l'applicazione di quel regolamento bisogna
ancora fare un altro regolamento. Perché, dato che siamo qui, non
facciamo che inserire, in Consiglio, i compiti e le finalità sono
già lì. C'è già anche detto che i predetti fondi, in caso di
eventuali eccedenze di somme disponibili potranno essere finanziate
e anche spese per opere ed iniziative di carattere assistenziale e
previdenziale a favore del personale insegnante iscritto al fondo
stesso.
La finalità è poi quella nel caso delle eccedenze. Per il resto
deve mantenere la ripartizione che c'è.
E allora, perché invece di dire "secondo le norme di apposito
emanando regolamento" dire "Il Consiglio di amministrazione è
composto da 5 persone, cioè ce ne sono 3 di nomina regionale, due
di nomina degli interessati. Nei tre di nomina regionale se ne
prevede uno per la minoranza". E siamo a posto, a me pare.
Se no tiriamo sempre le cose alle lunghe con regolamenti
interpretativi che, che...
Dujany (D.C.)
- Mi pare inopportuno, in una legge, dover
scendere nei particolari della composizione di questo Consiglio di
amministrazione perché si rischierebbe di non precisare anche
alcuni particolari circa l'amministrazione di questo fondo, perché
mi pare che questo regolamento dovrebbe prevedere, oltre che la
composizione del Consiglio di amministrazione, anche alcuni criteri
di amministrazione.
Quindi mi parrebbe opportuno di lasciare aperta questa
possibilità. Di affermare, in questa legge, che questo fondo sarà
amministrato da un Consiglio di amministrazione. Di tener conto
delle raccomandazioni fatte da Germano in sede di regolamentazione,
tenendo conto, naturalmente questo indirizzo delle 4-5 persone in
cui siano rappresentati anche gli amministratori regionali, con la
minoranza. Però mi pare opportuno di rimandarlo
successivamente.
Manganoni (P.C.I.) -
Un'ultima raccomandazione: di non
seguire l'esempio dello Stato che per amministrare i nostri fondi
delle pensioni, una buona parte se li fa già fuori per pagare la
burocrazia.
Ne dò atto a Dujany - tu hai già messo le mani avanti - ha
detto: "faremo in modo". E fate bene. Però fate attenzione di non
lasciarvi un po' alla volta prendere la mano e di non arrivare sul
piano statale, che è una vergogna perché buona parte dei soldi che
prendono ai lavoratori, che pagano i lavoratori, vanno a finire per
pagare una burocrazia enorme, esagerata.
Quindi ho avuto le tue assicurazioni. Insisto però ancora su
questo: di rimanere su quel piano.
Berthet (D.C.)
- Ma, io penso, Manganoni, che questi
amministratori di questa cassa non devono prendersi delle indennità
particolari. È una cosa che deve essere amministrata fra colleghi.
I colleghi designano i loro rappresentanti e poi non avranno mica
da sedere tutte le settimane. Se faranno due riunioni all'anno, è
tutto quello che faranno con un consuntivo.
Eventualmente il Segretario di questa Commissione potrà essere
un segretario dell'Assessorato stesso.
Io vedo, per esempio, l'amministrazione della Cassa Mutua degli
elettrici, non sono mica pagati; sono designati dai colleghi e
punto e basta. Ed è forse l'unica Mutua che funzioni molto bene.
L'unica cassa delle varie Mutue che funzioni molto bene.
Quindi non penso che ci siano delle indennità particolari, e che
ci siano rappresentanti della Regione e delle categorie, sono
d'accordo, anche se c'è un rappresentante della minoranza questo
non ha nessuna importanza.
Ma, che siano pagati, che si faccia l'arrembaggio, sempre per
avere delle indennità, mi sembra che non sia una cosa neanche
logica. In fondo amministrano i loro fondi, ed è una cosa molto
saggia, questa.
Manganoni (P.C.I.) -
Sono d'accordo con te. Ma sappiamo,
purtroppo, cosa succede in Italia.
Germano (P.C.I.)
- In questi giorni si parla molto della
luna, che si arriverà presto sulla luna. Il Consigliere Berthet c'è
già. Bisogna che scenda sulla terra in questa Italia, proprio con
questi organismi ci sono i più grandi carrozzoni di questo
mondo.
È proprio nell'utilizzazione delle eccedenze vediamo che questi
organismi, mentre da una parte investono in palazzi, in gruppi
immobiliari, in tante di queste cose le eccedenze, e poi hanno i
deficit nei confronti dello Stato.
Quindi non è che sia una cosa... avverrà, naturalmente, in una
proporzione diversa. Però, se possiamo non farlo avvenire, tanto di
guadagnato.
Berthet (D.C.)
- Difatti, l'Assessore, l'aveva limitato a
tre, perché non voleva costituire un carrozzone.
Montesano (P.S.D.I.) -
Altri interventi?
Allora si passa all'esame particolare della legge, articolo per
articolo e quindi ognuno faccia le osservazioni man mano che
vengono letti gli articoli, ci sono delle modifiche che poi
richiamerà l'Assessore.
Siggia (P.C.I.)
-
(legge l'articolo 1)
- Approvato
all'unanimità
Art. 2
(lo legge)
Approvato all'unanimità con 26 voti
Art. 3
(lo legge)
Approvato all'unanimità con 26 voti
Art. 4
(lo legge)
Approvato all'unanimità con 26 voti
Art. 5
(lo legge)
Approvato all'unanimità con 26 voti
Art. 6
(lo legge)
Approvato all'unanimità con 26 voti
Art. 7
(lo legge con aggiunta:
apposito rendiconto,
ecc
.)
Approvato con 26 voti
Art. 8
(lo legge articolo dell'allegato nuovo)
voti
25
Dujany (D.C.) -
Volevo dire che le variazioni che sono
già state lette sono nel primo alinea, dove si dice: "
al
personale predetto, al fine del compimento dell'anzianità
minima...,"
al 2° comma, e invece di "può essere concesso", si
dice "è concesso un aumento, ecc."
È già stato letto il testo già modificato.
Art. 9 -
Approvato all'unanimità - voti 26
Art. 10
(legge nuovo allegato)
Approva con voti 25
Art. 11
(legge nuovo allegato)
Approva con voti 26
Art. 12
(legge nuovo allegato)
Approva con voti 26
Art. 13
(legge)
è abolito tutto l'ultimo comma del
vecchio allegato Approvato con 26 voti
Art. 14
(legge con aggiunta alla fine)
Approvato con 26
voti
Art. 15 - Lo diamo per letto. Approvato con 28 voti.
Montesano (P.S.D.I.)
- C'è una tabella. Anche questa deve
essere votata, no, Dott. Brero?
Dujany (D.C.) -
Questa è una tabella dimostrativa
dell'onere a carico del personale, in rapporto alle quantità e alle
retribuzioni attualmente in vigore e l'onere a carico
dell'Amministrazione regionale.
Per riassumere: l'onere di questo fondo di previdenza annuale a
carico della Regione sarà 18 milioni e sarà di 7 milioni a carico
del personale interessato. In totale l'importo dovrebbe essere di
25 milioni.
Montesano (P.S.D.I.)
- Allora non va votato perché è
soltanto una dimostrazione di spesa.
Si passa alla votazione a scrutinio segreto della legge
complessiva.
Votanti: 28 - favorevoli: 26 - contrari: 2.
Il Consiglio approva.
Siggia (P.C.I.)
- Presenti: 29, votanti: 28. Lustrissy
non ha votato. Non ha votato gli articoli e non ha votato neanche
la legge.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK