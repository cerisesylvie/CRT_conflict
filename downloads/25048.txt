Consiglio Regionale della Valle d'Aosta - Oggetto del Consiglio n. 283 del 17 dicembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 283 del 17 dicembre 2008 - Resoconto
OGGETTO N. 283/XIII - Ritiro di mozione: "Interventi per
l'attivazione, da parte della R.A.V. S.p.A., della copertura
telefonica lungo i tratti autostradali in galleria tra Aosta e il
Traforo del Monte Bianco".
Mozione
Constatato che il tratto autostradale tra il casello Aosta
Ovest e il Traforo del Monte Bianco, gestito dalla società R.A.V.
S.p.a., è costituito per il 65% da gallerie a doppio fornice, pari
a circa 21 km su 32 km complessivi, e che tali gallerie non offrono
copertura alla telefonia mobile;
Considerata l'importanza di attivare una copertura telefonica
in galleria, al fine di garantire da un lato un adeguato servizio
agli utenti, i quali sono impossibilitati a utilizzare i telefoni
cellulari sostanzialmente lungo l'intero tratto, e dall'altro al
fine di innalzare i livelli di sicurezza del tracciato, in modo
particolare in caso di pericolo o incidente;
Considerato che la Regione Autonoma Valle d'Aosta è partecipe
del capitale della società R.A.V. S.p.a., attraverso la proprietà
del 42% delle azioni ed è presente nel Consiglio di Amministrazione
attraverso membri da essa nominati;
Il Consiglio regionale
Impegna
la Giunta regionale, attraverso i propri Dipartimenti
competenti e i propri rappresentanti nel CdA della R.A.V. S.p.a., a
predisporre tutte le iniziative amministrative e finanziarie volte
a ottenere da parte della R.A.V. S.p.a. la messa in opera di un
intervento a favore dell'attivazione di un'adeguata copertura per
la telefonia mobile lungo i tratti in galleria del tracciato
autostradale da essa gestito.
F.to: Zucchi - Tibaldi - Lattanzi - Benin
Presidente
- La parola al Consigliere Zucchi.
Zucchi (PdL)
- Grazie Signor Presidente. Sono andato a
guardarmi tutti gli atti, tenuto conto della esistenza di questo
tratto autostradale già da diversi anni, perché mi sono chiesto
come fosse possibile che su questa materia tutto sommato semplice,
cioè la copertura della rete cellulare nelle gallerie, tenuto conto
che si tratta di un tratto autostradale che su 32 km complessivi ha
21 km in galleria, nessuno avesse pensato prima del
sottoscritto...
Interruzione del Presidente della regione, Rollandin, fuori
microfono.
...è già tutto fatto...non mi risulta perché quando vado nelle
gallerie non ho il campo cellulare, forse non ho il gestore
telefonico corretto che ha il signor Presidente, eppure ne ho
cambiati due perché ho due tipi di telefono, un TIM e un VODAFONE,
entrambi abbastanza diffusi sul territorio nazionale e che
utilizzano anche numerosi turisti che vengono nella nostra ridente
regione, non credo che loro possano avere il campo nelle regioni,
almeno mi è capitato di fare il tratto autostradale cinque giorni
fa e così non mi risultava.
A parte l'ironia, è una mozione costruttiva. Ho notato che nelle
ultime sedute di Giunta è stata adottata una iniziativa tesa a un
rafforzamento delle iniziative volte alla sicurezza, e per tale si
intendono iniziative tecnologiche nei confronti delle comunicazioni
dei vigili del fuoco, e questioni di natura molto tecnica. Ho
guardato bene negli articolati di questa deliberazione di Giunta,
ma non mi è parso (altrimenti avrei ritirato la mozione) che si
trattasse anche di argomenti che riguardano la telefonia cellulare
per i privati. Credo che per ragioni turistiche e di sicurezza un
tratto autostradale di questa importanza, che riguarda migliaia di
turisti se pensiamo soprattutto durante i week-end ma non solo, il
fatto di dotare queste gallerie dei ponti necessari per consentire
le trasmissioni cellulari sia un servizio che è ineludibile. In
tante gallerie europee e nella nostra vicina Francia ci sono delle
gallerie delle stesse dimensioni che di fatto consentono agli
automobilisti di non avere l'interruzione della trasmissione della
rete cellulare. Può darsi che mi sia sfuggita e che sia stata posta
in essere da parte della Giunta ultimamente una iniziativa di
questo tipo, io chiedo tranquillamente che se c'è questa intenzione
e se è condivisa da tutto il Consiglio, o quanto meno dalla
maggioranza di esso, che sia bene e cosa buona e giusta andare a
colmare questa lacuna che è molto semplice, e che si dia una
risposta alle aspettative turistiche, con un occhio particolare
alla sicurezza.
Presidente
- Dichiaro aperta la discussione.
La parola al Presidente della Regione, Rollandin.
Rollandin (UV)
- Grazie Presidente. Abbiamo scambiato
ironicamente qualche battuta, ma era per dire che in questo caso il
tratto di autostrada A5 che collega Aosta al traforo del Monte
Bianco è dotato dall'estate del 2007 di un impianto di telefonia
mobile multioperatore GSM, progettato e realizzato dalla società
Toderco del gruppo autostrade Atlanta. Realizzato secondo i più
moderni standard tecnologici l'impianto può essere utilizzato
contemporaneamente dai quattro operatori italiani concessionari di
licenza di telefonia. A causa della complessità del tracciato
autostradale, composto da gallerie molto lunghe, la realizzazione
ha richiesto la posa di ben 35 stazioni ripetitrici, 126 antenne
all'interno e all'esterno delle 10 gallerie presenti e la
realizzazione di due stazioni BTS attrezzate per ospitare
necessarie attrezzature dei gestori di telefonia. L'impianto per il
proprio funzionamento ha richiesto la realizzazione da parte della
RAV di una nuova dorsale a 50 fibre posata lungo l'intero tracciato
autostradale, inoltre sono stati avviati dalla Toderco da tempo i
contatti con TIM, VODAFONE, H3G e WIND affinché al più presto
questi operatori, nell'ambito delle proprie scelte operative
assolutamente autonome, esprimessero interesse all'utilizzo
dell'impianto. Al momento, sebbene tutti gli operatori abbiano
motivato interesse, solo la WIND ha ritenuto di formalizzare
contrattualmente l'utilizzo dell'impianto Toderco, procedendo alla
copertura con proprio segnale della intera tratta autostradale.
La RAV recentemente nella persona dell'amministratore delegato
Giancarlo Penestri, ha sollecitato TIM affinché provveda ad una
adeguata copertura del segnale della tratta Aosta Monte Bianco. La
tratta autostradale gestita dalla RAV è quindi già dotata delle
infrastrutture necessarie per la copertura della telefonia mobile
lungo l'intero tracciato, come ho detto, con uno sforzo tecnologico
molto importante, e in particolare nelle gallerie. Il problema
grave è che gli operatori non hanno dato la disponibilità a fare le
convenzioni per l'utilizzo della infrastruttura, questo è il dramma
di oggi, tranne WIND. Quindi chi ha WIND in galleria prende,
altrimenti non c'è copertura.
Ho capito lo spirito con cui è stata presentata e lo prendiamo
come ulteriore sollecitazione nei confronti delle compagnie che ho
ricordato, VODAFONE e TIM, perché si attivino per aderire a questa
convenzione. Come ha fatto WIND, anche le altre compagnie possono
diventare operatori che operano in questa struttura, noi possiamo
sollecitarli ma sono loro che devono autonomamente decidere.
L'intervento era mirato a fare le infrastrutture, le infrastrutture
ci sono già, solo che ad oggi non sono utilizzate, questo è il vero
dramma, quindi chiedo di ritirarla per non fare un dibattito che è
superato di per sé. Però ho capito lo spirito della mozione, quindi
apprezzo l'intendimento di vedere realizzato un collegamento,
questo recepiamo come sollecitazione alle compagnie che non hanno
ancora aderito affinché aderiscano al più presto.
Presidente
- La parola al Consigliere Zucchi.
Zucchi (PdL)
- Certamente, udita questa risposta anche la
parte impegnativa non ha più motivo di esistere. Non ero a
conoscenza che la RAV avesse predisposto tutti gli impianti. Una
sola curiosità: avendo fatto tutti gli impianti mi chiedo, in
attesa delle convenzioni, se le convenzioni da parte degli enti
gestori comportano degli oneri finanziari enormi, medi, piccoli; lo
ha fatto WIND, non si capisce perché non lo debbano fare gli altri
operatori a questo punto. Se è una questione di sollecito per
andare a richiedere, anche alla luce della mozione, da parte degli
organi competenti (immagino della RAV) di sollecitare, perché credo
sia una cosa importante anche nell'interesse degli stessi gestori
telefonici, in questo senso ritiro la mozione.
Presidente
- La mozione viene ritirata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK