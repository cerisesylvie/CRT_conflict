Consiglio Regionale della Valle d'Aosta - Oggetto del Consiglio n. 1543 del 12 gennaio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1543 del 12 gennaio 2011 - Resoconto
OGGETTO N. 1543/XIII - Interrogazione: "Valutazione dei
risultati delle manifestazioni organizzate dall'Assessorato
dell'istruzione e cultura".
Interrogazione
Constatato che nel sovraffollato calendario di eventi e
manifestazioni dell'Assessorato Istruzione e Cultura, le due mostre
principali organizzate ad Aosta nella stagione invernale "Les
riches heures du Cervin" presso il Museo Archeologico regionale dal
4 dicembre 2009 al 26 aprile 2010 e "Mimmo Paladino" al Centro
Saint-Bénin dal 28 novembre 2009 al 2 maggio 2010, hanno registrato
rispettivamente 734 visitatori paganti e 2520 non paganti la prima
e 476 visitatori paganti e 867 non paganti la seconda;
Ricordate le due esposizioni di maggior richiamo organizzate
ad Aosta per la stagione estiva 2010 al Museo Archeologico dall'11
giugno al 1 novembre "Rinascimento privato. Aspetti inconsueti del
collezionismo degli Este da Dosso Dossi a Brueghel." e al Centro
Saint-Bénin dal 15 giugno al 26 ottobre "Entre glace et neige.
Processi ed energie della natura";
Evidenziate le mostre attualmente in corso al Museo
Archeologico regionale dal 4 dicembre al 25 aprile 2011 "La cultura
dell'ospitalità. Le collezioni d'arte degli albergatori in Valle
d'Aosta" e al Centro Saint-Bénin dal 27 novembre all'8 maggio 2011
"Il coraggio. Arte contemporanea dalla Fondazione Sandretto Re
Rebaudengo.";
i sottoscritti Consiglieri regionali
Interrogano
l'Assessore competente per sapere:
1) quanti visitatori paganti non siano stati registrati nelle
due mostre organizzate ad Aosta nella stagione estiva;
2) a quanto ammonti il costo annuale di funzionamento delle
strutture museali ed espositive riportate in premessa (personale,
riscaldamento eccetera);
3) quanti visitatori, valdostani e non, si stima debbano
fruire dell'esposizione attualmente in corso al fine di rendere
l'investimento produttivo in termini culturali e turistici;
4) se sono stati elaborati strumenti di valutazione sui
risultati delle manifestazioni organizzate.
F.to: Bertin - Patrizia Morelli
Président
- La parole à l'Assesseur à l'éducation et à la
culture, Laurent Viérin.
Viérin L. (UV)
- Merci M. le Président.
In premessa, visto che le iniziative sia in ambito espositivo
che culturale sono state diverse negli ultimi tempi, vorrei
esprimere alcune riflessioni. Intanto non riteniamo assolutamente
che gli eventi culturali siano sovraffollati, e vorrei ricordare -
come fatto in altre occasioni - il lavoro di razionalizzazione
dell'offerta sia culturale che turistica da noi operato con il
collega Marguerettaz, d'intesa con l'Assessorato del turismo, al
fine di coordinare con gli altri settori dell'Amministrazione
regionale, con amministrazioni comunali, con l'AIAT unica, con
tutti coloro che si occupano di eventi, la creazione di un
calendario unico. Nella nostra azione, al fine di creare un'offerta
culturale equilibrata dal punto di vista territoriale, di
contenuti, temporale, ed integrata fra eventi, mostre e beni
culturali, dal 2008 è stato proposto ai turisti e ai valdostani
un'offerta di eventi che, accanto alla
Saison
, che occupa il
periodo invernale... invece, per la stagione estiva, una
programmazione che puntasse sulla logica dell'abbinamento dei
luoghi agli eventi, con eventi nei castelli - che sono stati per
troppo tempo sottoutilizzati, a nostro avviso -, con il Teatro
Romano restituito e tornato alla sua funzione originale, cioè luogo
di spettacoli, e con la valorizzazione dei luoghi della nostra
storia e della nostra cultura, e anche delle mostre.
Inoltre, la nostra volontà di puntare anche sulle stagioni meno
"affollate" - per usare un termine a lei caro -, proprio per
cercare di affollarle maggiormente, per portare un po' di turisti
in Valle d'Aosta anche in queste stagioni, ha fatto sì che la
programmazione culturale iniziasse ad aprile attraverso eventi
culturali e valorizzazione dei beni culturali, mostre, patrimonio
immateriale e peculiarità della nostra Regione e arrivasse fino a
settembre, con il
Festival del Medioevo
per poi ripartire
con la
Saison Culturelle
. I risultati di queste scelte
stanno non in giudizi soggettivi, ma stanno nei dati: intanto,
nelle ricadute sul territorio che questa offerta culturale ha
generato, e nell'indice di gradimento di cui parlerò, da noi
registrato. Per il primo anno in cui abbiamo proposto ai valdostani
ed ai turisti questa offerta coordinata, abbiamo registrato, per i
soli eventi culturali, per le mostre e siti 327.000 presenze nel
2009, passando nel 2010 a 447.000 senza il Teatro Romano, per il
quale abbiamo predisposto - e a giorni sarà funzionante - un
sistema di rilevazione dei passaggi e delle presenze.
Detto ciò, è chiaro che le mostre fanno parte di questo sistema
di offerta del turismo culturale, del turismo in generale della
Valle d'Aosta e - come ribadito a più riprese nella consueta
domanda puntuale imperterrita di ogni anno - esponendo la nostra
filosofia culturale che noi riassumiamo nella
restitution
,
che si contrappone forse ad una visione un po' ottusa che non sa
vedere come il turismo culturale stia generando indotto sul
territorio, delle ricadute anche economiche per la nostra comunità,
e che non sia la logica giusta di scorporare i dati di due mostre
nell'insieme della stagione espositiva fra l'altro, dimenticando
altre mostre a pagamento come quella di Forattini a Ussel, e
cercando di correlare il costo di una mostra o il costo del
personale alle presenze che questa ha fatto registrare...perché
questa è una visione ottusa, perché non tiene conto di tutto il
"sistema beni culturali" e di tutta la programmazione culturale,
inserita poi nell'offerta turistica che stiamo cercando di offrire
ai valdostani e soprattutto ai turisti che vogliamo far venire in
Valle d'Aosta anche per le nostre mostre, ma non solo, per tutta
l'offerta che vogliamo proporre. Questa premessa era doverosa.
Venendo alle risposte,
"quanti visitatori"
alle due
mostre...intanto le due mostre a pagamento rispetto a tutte le
mostre sono per il museo archeologico
Rinascimento privato
,
che si è svolta al museo archeologico in estate e
Entre glace et
neige
, mostra di arte contemporanea. Ricordo che l'arte
contemporanea non fa mai grandi numeri, né in Valle d'Aosta, né
fuori, ma che aggiunge all'offerta espositiva un qualcosa in più.
La mostra
Rinascimento privato
è frutto di una
collaborazione con la Sovrintendenza per i beni artistici e storici
di Modena e Reggio Emilia con il curatore Mario Scalini, studioso
riconosciuto a livello internazionale...anche questo dà valore
aggiunto e prestigio alla politica culturale della Valle d'Aosta!
Per la mostra
Rinascimento privato,
totale visitatori:
3.865; mostra
Entre glace et neige
: 2.490. Le ricadute di
questi eventi sul territorio non possono essere superficialmente
quantificabili con il numero di biglietti venduti, esiste
l'indotto, esistono i turisti che hanno visitato le mostre e che
possono avere usufruito di strutture ricettive, visitato castelli,
partecipato ad eventi, e via dicendo. Visto che a lei piacciono i
dati, si riscontra inoltre un incremento di visitatori rispetto
alle due mostre invernali.
Seconda domanda,
"costo annuale di funzionamento"
del
museo archeologico del Centro Saint-Bénin: anche qui, visione
ottusa, in quanto è difficilmente quantificabile il museo
archeologico, non è utilizzato solo per le mostre, è utilizzato per
la biglietteria della
Saison
, c'è un museo archeologico, è
sede di museo archeologico che, oltre alle mostre, registra
presenze, è sede di uffici della Direzione restauro e
valorizzazione dell'Assessorato, quindi la domanda parte da un
assunto sbagliato. Le sale espositive del museo occupano una
porzione di stabile polivalente da un punto di vista culturale e il
dato inoltre è scarsamente significativo se avulso dal contesto
generale. Per quanto riguarda la spesa del personale dedicato
all'assistenza delle mostre, come Presidenza si sta facendo una
riorganizzazione complessiva e cito la società di servizi.
"Quanti visitatori, valdostani e non, si stima debbano fruire
dell'esposizione attualmente in corso al fine di rendere
l'investimento produttivo"
: anche qui, non è pensabile di
ipotizzare a priori quanti visitatori dovrebbero fruire
dell'esposizione. Ci si domanda cosa si intenda per "produttivo in
ambito culturale"...la cultura non è un'azienda e lo scopo
principale è creare indotto, coordinare un'offerta all'interno del
sistema turistico e del "sistema Valle d'Aosta", e sicuramente le
mostre organizzate, soprattutto da un ente pubblico, hanno la
funzione di offrire approfondimenti, contenuti culturali, oltre che
creare quell'indotto che noi tutti auspichiamo. Quindi auspichiamo
sempre il maggior numero possibile di visitatori, ma non solo alle
mostre, per tutti gli eventi. Per il 2011 - poi le citerò i dati
delle mostre in corso -, nella logica della riduzione della spesa,
abbiamo previsto una razionalizzazione delle mostre; l'impegno
dell'Assessorato rimane quello di promuovere la cultura anche
attraverso le mostre lavorando con impegno e serietà, e all'insegna
della sobrietà, ma sempre nell'ottica dell'offerta coordinata. Le
mostre sono state inaugurate da circa un mese; per l'arte
contemporanea abbiamo 471 presenze a ieri - quindi molto positivo
per l'arte contemporanea, che non fa mai grandi numeri - e, per
quella organizzata con gli alberghi e con il collega Marguerettaz,
abbiamo circa 30 visitatori al giorno, in un mese 854 visitatori.
Quindi credo che siano risultati significativi.
"Se sono stati elaborati strumenti di valutazione sui
risultati delle manifestazioni"
: credo di sì, la valutazione
dei risultati delle manifestazioni viene fatta costantemente a
partire dalla registrazione delle presenze, e non solo; gli eventi
legati ai beni culturali fanno registrare l'indice di gradimento,
il periodo di permanenza e posso dire che per tutti gli eventi che
abbiamo proposto ultimamente, da
Châteaux ouverts
a
Eté
au Théâtre
, da
Châteaux en musique
a
Babel
, dalle
mostre al
Festival del Medioevo
, i commenti e gli indici di
gradimento dei fruitori per quanto ci riguarda sono stati buoni.
Accanto a questo - cosa da lei omessa - esiste la registrazione
puntuale dei visitatori di tutte le mostre a pagamento e non
(ricordavo Ussel, che è una mostra a pagamento con Forattini, e
anche le mostre ad ingresso gratuito); quindi tutte le mostre, per
la stagione estiva da lei citata, hanno fatto registrare 13.773
presenze per quelle a pagamento e 12.171 per quelle a ingresso
gratuito: circa 26.000 presenze per la stagione estiva per le
mostre - che riteniamo molto buone -, unite a 447.000 passaggi per
tutti gli eventi culturali che la politica di promozione culturale
della
restitution
sta producendo.
Crediamo che le mostre inserite nell'indotto e nel "sistema beni
culturali" stiano dando i loro risultati in una visione complessiva
di offerta culturale della Valle d'Aosta, inserita in un sistema
turistico che - ricordiamo - sta cercando di produrre indotto, e
soprattutto di creare un'offerta degna di questa regione.
Président
- La parole au Conseiller Bertin.
Bertin (ALPE)
- Grazie Presidente.
Riprendendo dalla premessa, il fatto che siano poche le
manifestazioni culturali e non vi sia un sovraffollamento di eventi
mi pare un po' ridicolo, se pensiamo che lo stesso Assessorato del
turismo, nell'elaborazione del piano strategico...due anni fa,
nello studio che ha preceduto il piano strategico, ha censito circa
1.220 eventi, che mi paiono non pochi per una regione come la
nostra. Siamo a 1.200, due anni fa...
(interruzione dell'Assessore Laurent Viérin, fuori
microfono)
...non vedo questa grande riduzione in questi due anni: in
estate, ad esempio, lei organizza ben 10 mostre per un totale di
quasi 1.300.000 euro di spesa! Se continuiamo a disperdere risorse
su 10 eventi con il risultato che sono tutti dei piccoli flop...ma
10 piccoli flop non fanno un grande successo, fanno soltanto 10
piccoli flop! Quando lei mi dà i dati che mi ha dato...tra l'altro
è l'unica delle quattro risposte che mi ha dato...i dati dimostrano
che lei può guardarli come vuole, ma sono dei flop.
Evidentemente è un settore particolarmente difficile, mi rendo
conto che non è semplice, ma anche in Valle d'Aosta - non cito
l'esempio di Martigny, che porta 300.000 visitatori all'anno, o
altri centri espositivi che non sono paragonabili -, nel loro
piccolo però, altre strutture fanno dei risultati migliori: ad
esempio, a Etroubles, una piccola mostra in un piccolo paese,
organizzata da un piccolo Comune, fa dei risultati migliori di
quelli di Aosta, a pagamento...quasi 3.000 visitatori con dei costi
molto bassi...a pagamento, ripeto! Poi, se prendiamo il Forte di
Bard, è una mostra che da agosto a dicembre registra intorno alle
24.000 presenze...lei ci deve mettere tutte le mostre che organizza
d'estate...
(interruzione dell'Assessore Laurent Viérin, fuori
microfono)
...non è la stessa cosa, il problema è anche disperdere le
risorse su tantissimi eventi, senza avere quel premio turistico di
cui lei parla. Se in una città turistica come Aosta al museo ci
vanno mille persone o poco più, mi sembra un dato oggettivo,
incontrovertibile, ma non ne faccio una colpa a lei
specificatamente, è un dato di fatto, non è che i suoi predecessori
facessero dei numeri particolarmente più grandi, ma non si può
continuare a dirmi: lei è ottuso! Anche lei non può continuare a
dire che è un successo, perché non è un successo, è un dato
oggettivo che non si tratta di successo! Bisognerebbe cercare di
portare i turisti ad Aosta, magari con pochi eventi in grado di
attirare un certo numero di turisti, per creare quell'indotto di
cui lei parla; in questo caso, sono mostre che vengono fatte a
scopo interno che non danno alcun risultato.
Comunque sono insoddisfatto delle risposte che non ci sono state
e continuo a valutare...
(nuova interruzione dell'Assessore Laurent Viérin, fuori
microfono)
...ma, Presidente, se continua a parlare non posso neanche
replicare...continuo ad essere insoddisfatto delle mancate risposte
e del fatto che questo particolare settore dell'attività
dell'Assessorato è, a mio avviso, molto carente ed ha un potenziale
maggiore di questi piccoli numeri che ci ha fornito anche
oggi...anzi, oggi è l'unica cosa che ci ha fornito, oltre alle sue
valutazioni tutte fuori luogo!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK