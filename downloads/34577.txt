Consiglio Regionale della Valle d'Aosta - Oggetto del Consiglio n. 2330 del 22 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2330 del 22 marzo 2012 - Resoconto
OGGETTO N. 2330/XIII - Ritiro di risoluzione: "Tavolo di
approfondimento delle condizioni e modalità delle prestazioni
previste dalla convenzione tra la Presidenza del Consiglio dei
ministri e la RAI".
Risoluzione
In considerazione del fatto che le condizioni e le modalità
delle prestazioni previste dalla Convenzione tra la Presidenza del
Consiglio dei Ministri - Dipartimento per l'informazione e
l'editoria - e la RAI - Radiotelevisione Italiana S.p.A. decorrente
dal 1° gennaio 2010 "sono comunque rinegoziate ogni
triennio";
Il Consiglio regionale
preso atto del rapporto elaborato dal Co.Re.Com. sul
monitoraggio dei TGR e dei Programmi informativi RAI della Valle
d'Aosta;
tenuto conto che la Commissione consiliare "Affari generali"
ha audito il Direttore della sede regionale RAI, il Caporedattore
del telegiornale regionale e il Capostruttura programmi sul
monitoraggio dei telegiornali regionali e dei programmi
informativi;
sottolineato che nel corso dell'audizione sono stati
evidenziati pesanti carenze di organico e incomprensibili tagli di
ordine finanziario, segnali preoccupanti per le prospettive future
per la gestione della sede regionale RAI;
richiamate le indicazioni emerse dal monitoraggio relative ad
un utilizzo della lingua francese al di sotto di standard almeno
sufficienti;
Dà mandato
alla seconda Commissione consiliare di aprire un tavolo di
approfondimento e di confronto nel merito delle condizioni e delle
modalità delle prestazioni previste dalla Convenzione tra la
Presidenza del Consiglio dei Ministri e la RAI, nell'ottica di
definire indicazioni utili al Governo regionale per la loro
rinegoziazione, come previsto all'articolo 12 della Convenzione
oggi in essere.
F.to: Rigo - Bertin - Chatrian - Donzel - Carmela Fontana -
Patrizia Morelli - Giuseppe Cerise - Louvin
Presidente
- La parola al Consigliere Segretario
Rigo.
Rigo (PD)
- Grazie Presidente.
La risoluzione mi sembra molto semplice: riassume il contenuto
delle audizioni promosse in II Commissione in merito al rapporto
presentato dal Co.Re.Com. sul monitoraggio dei telegiornali
regionali e dei programmi informativi RAI della Valle d'Aosta. Nel
corso delle audizioni sono state evidenziate le problematiche che
abbiamo riportato nel documento: carenze di organico, problemi
organizzativi e tagli finanziari nel bilancio, così come sono
emerse dal documento le note dolenti in merito allo spazio e
all'uso della lingua francese. In considerazione del fatto che
l'articolo 12, 2° comma, della convenzione fra la Presidenza del
Consiglio dei ministri e la RAI prevede che le condizioni e le
modalità delle prestazioni previste siano rinegoziate ogni tre anni
e tenendo conto che il termine per la rinegoziazione scade al 31
dicembre 2012, considerando la necessità di cominciare a porre le
basi per la stipula di un nuovo atto convenzionale per la
trasmissione dei programmi radiofonici e televisivi in lingua
francese, quello proposto ci sembra un metodo di lavoro concreto,
aprire in commissione un tavolo di approfondimento, non abbiamo
scritto con quali modalità, perché deve essere la commissione a
darci un programma di lavoro sulle condizioni, sulle modalità per
una possibile rinegoziazione della convenzione RAI. Da qui a
dicembre sembrano molti i mesi, ma, come sapete bene, in tali cose
alla fine non c'è mai il tempo di discutere con serenità dei
problemi, quindi il senso della mozione è quello di approfondire
per tempo un tema importante per la nostra realtà.
Presidente
- Dichiaro aperta la discussione generale.
La parola al Consigliere Bertin.
Bertin (ALPE)
- Grazie Presidente.
Intervengo brevemente dopo quanto ha bene illustrato il collega
Rigo. Questa risoluzione nasce dalle audizioni avute in II
Commissione del Direttore della sede RAI, del Caporedattore e del
Capostruttura dei programmi. In quella occasione si sono
evidenziati diversi problemi rispetto alla convenzione con la
Presidenza del Consiglio dei ministri, in particolare il fatto di
queste risorse messe a disposizione per la lingua francese, che, in
realtà, hanno un utilizzo generale che non si capisce bene e
comunque non mirato agli obiettivi che dovrebbero avere. Il
funzionamento della sede RAI ha evidenziato diversi problemi,
soprattutto dal punto di vista del rispetto del pluralismo
linguistico presente in Valle, pertanto è emersa la necessità di
rivedere tale convenzione e questa può essere l'occasione per
approfondire tale questione e in generale anche il ruolo della RAI
in Valle d'Aosta che a volte lascia piuttosto perplessi.
Grazie.
Presidente
- Se non vi sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
Questa risoluzione è comprensibile alla luce, come hanno detto i
colleghi Rigo e Bertin, delle informazioni date ad un certo
livello, ma c'è un particolare non insignificante: che la
convenzione è fra la RAI e il Consiglio dei ministri, noi non
veniamo nemmeno interpellati, noi veniamo messi a conoscenza - per
questo vi do la lettera di quello che è successo nell'ultima
convenzione - della convenzione firmata fra tali due organi.
Abbiamo fatto presente una serie di questioni, ma non siamo mai
stati interpellati e lei ha letto che la convenzione è rinnovata
ogni tre anni, non c'è purtroppo un punto nella convenzione che
preveda la partecipazione attiva della Regione in nessuna delle sue
parti. Alla luce di questo, chiederei ai proponenti di ritirare la
mozione, perché ne comprendo le motivazioni, ma è irricevibile per
il fatto che ci andremmo ad impegnare in situazioni che non possono
avere effetto se non viene modificato il modo con cui viene portata
avanti la convenzione. Quello di cui mi posso far carico è di far
presente, come abbiamo fatto magari con gli ulteriori chiarimenti
che lei voleva apportare, al Consiglio dei ministri, che, nel
momento in cui discuterete di questo, teniate conto dei tagli dei
fondi, delle ore di francese, come avete visto nella convenzione
fra l'altro, ci sono anche scritte le penali che dovrebbero essere
applicate nel caso in cui...ecco tutta una procedura molto ben
costruita, ma di fatto la parte propositiva e attiva non c'è.
Chiedo quindi ai colleghi di ritirarla, tenendo conto che la
formulazione di suggerimenti non può esserci, perché non c'è modo
di partecipare direttamente alla stesura della convenzione.
Per quanto riguarda alcune osservazioni, esse possono essere
fatte oggetto - per questo mi impegno - di una lettera che possiamo
inviare alla Presidenza del Consiglio dei ministri e alla RAI, dove
esprimiamo le nostre preoccupazioni.
Presidente
- La parola al Consigliere Segretario
Rigo.
Rigo (PD)
- Grazie Presidente.
Rispondo al Presidente sperando di interpretare anche il
pensiero degli altri firmatari. Mi ero incuriosito del fatto che in
nessuna pagina della convenzione - che poi è scarna, sono quattro
paginette - non vi fosse riferimento alla Regione Valle d'Aosta.
Credevo comunque che in un rapporto epistolare fra la Presidenza
del Consiglio dei ministri e la Regione fossero definiti i
contenuti di tale convenzione. Questa è un'altra anomalia dei
rapporti fra lo Stato e la Regione, perché non può lo Stato
interessarsi di una specificità di una regione senza neanche
consultarla, quindi capisco la difficoltà espressa dal Presidente
Rollandin. Se interpreto bene il suo pensiero, la proposta potrebbe
essere quella di formulare una lettera su questo tema in vista
della scadenza, ossia una nota in cui siano riaffermati alcuni
principi di fondo rispetto alla convenzione che il Presidente del
Consiglio sta predisponendo? Non credo che in questo momento sia
impegnato nel confronto su tale materia, perché ha altre faccende
di cui occuparsi. In II Commissione, anche su proposta della
Presidenza della Regione, potrebbe essere discusso un
documento-relazione indirizzato al Presidente del Consiglio dei
ministri su alcuni punti importanti per noi rispetto alla
rinegoziazione della convenzione stessa. Su questo impegno
ritiriamo la risoluzione.
Presidente
- Con questo impegno viene ritirata la
risoluzione.
Il Consiglio prende atto del ritiro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK