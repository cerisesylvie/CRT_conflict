Consiglio Regionale della Valle d'Aosta - Oggetto del Consiglio n. 867 del 22 settembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
MINORANZE ETNICHE E MOVIMENTI MIGRATORI
Movimenti migratori
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 867 del 22 settembre 2021 - Resoconto
OGGETTO N. 867/XVI - Interpellanza: "Valutazione complessiva
dell'accoglienza in favore di cittadini stranieri in Valle
d'Aosta".
Bertin (Presidente) -
Punto n. 27 dell'ordine del giorno.
Per l'illustrazione, ha chiesto la parola il consigliere Manfrin,
ne ha facoltà.
Manfrin (LEGA VDA)
- Questa iniziativa nasce dalle
dichiarazioni del Presidente della Regione sull'accoglienza di
Afghani nella nostra regione e allora su questo facciamo
innanzitutto un po' di storia.
Come abbiamo già evidenziato più volte, quando era stato operato
un taglio delle risorse disponibili per l'accoglienza, le solidali
cooperative avevano rinunciato a partecipare ai vari bandi che si
erano succeduti dal 2019 ad oggi. Da allora quindi erano state
operate numerose proroghe fino ad arrivare all'ultimo bando che è
stato pubblicato appunto a giugno.
Tanto per fare qualche cifra, così i cittadini che ci ascoltano
da fuori capiscono, la base d'asta della penultima gara era di
24,25 euro pro capite e
pro die
IVA esclusa, quindi
chiaramente i famosi 25 euro al giorno, più un
kit
di 150
euro per il primo ingresso, più 5 euro di
pocket money
a
persona ogni giorno più 2,50 euro di rimborso delle prestazioni
mediche a chiamata. Nella nuova gara la base d'asta era di 28,50
pro capite e pro die, quindi si aumenta di 4,25 euro, il kit di
primo ingresso raddoppia da 150 a 300 euro e poi abbiamo sempre i 5
euro di pocket money, 2,50 euro e il rimborso di prestazioni
mediche a chiamata. Sono certo quindi che un così sostanzioso
aumento della base di gara del capitolato avrà sicuramente fatto
una breccia nei cuori delle cooperative accoglienti della nostra
Regione che non lo fanno per soldi, ma ovviamente per convinzioni
personali, ma di questo ci auguriamo ci renda edotti il
Presidente.
Altra questione invece è quella che lei ha evocato, Presidente,
cioè la questione dell'accoglienza dei Comuni. Ho trovato infatti
curioso che fino ad oggi nessuna Amministrazione abbia sentito
l'esigenza di attivare dei progetti, progetti SPRAR, poi SIPROIMI
che adesso si chiamano progetti SAI, ovvero di quella accoglienza
che viene definita ordinaria. Ho trovato ancora più curioso che il
Presidente attivasse una ricerca fra i Comuni a pochi giorni dalla
conclusione della gara di appalto perché ho detto: "caspita, se le
persone possono essere ospitate, possono essere ospitate nei centri
di accoglienza speciali che erano appena stati banditi". Perché il
punto è questo, cioè che siano afghani o non afghani le persone
potevano essere accolte in qualsiasi momento con uno slancio di
generosità delle nostre munifiche comunità locali, eppure chissà
come mai fino ad oggi, come dicevo prima, nessuna comunità locale
aveva sentito l'esigenza di trovare un posto a eccezione di tre
Amministrazioni locali. Queste tre comunità locali rappresentano un
unicum
e, come saprete, sono i Comuni di Saint-Vincent, di
Champorcher e di Saint-Rhémy-en-Bosses che decisero di aderire alla
rete SPRAR. Vi chiedete: perché avevano deciso di adire la rete
SPRAR? Non sicuramente per generosità. Aderirono, così come chiarì
l'allora Sindaco Borgio in una riunione caotica del Consiglio
comunale a cui io partecipai, per evitare che sul loro territorio,
cioè sul territorio di Saint-Vincent e poi su quello di Champorcher
e poi su quello di Saint-Rhémy, venissero messi dei centri di
accoglienza speciale; perché? E qui veniamo alla curiosità che ci
contraddistingue, perché qualcuno si è dimenticato, esultando per
l'arrivo appunto degli Afghani, che i Comuni che ospiteranno un
progetto SAI sul proprio territorio saranno esclusi dal sistema di
accoglienza come specificato anche dal presidente Lavevaz con il
suo decreto n. 61 del 10 giugno 2021 con cui ha bandito la gara
d'appalto per l'ospitalità dei CAS. Lei nel primo periodo richiama
proprio il decreto n. 294 del 17 luglio 2020 e dice appunto:
"l'affidamento dei servizi di centri di accoglienza dei cittadini
stranieri costituiti da singole unità abitative sul territorio con
esclusione dei Comuni in cui risultavano attivi progetti SIPROIMI
ora SAI".
La circolare dell'11 ottobre del Ministero degli interni, oltre
a disporre una clausola di salvaguardia che rende esenti i Comuni
che appartengono alla rete SPRAR o che abbiano formalmente
manifestato la volontà di aderirvi dall'attivazione di ulteriori
forme di accoglienza, specifica che i centri di accoglienza
eventualmente presenti sul territorio devono essere ridotti o
ricondotti alla rete SPRAR stessa. Questo significa che le
Amministrazioni e gli amministratori - ne ho mente un paio che
hanno esultato - non vedevano l'ora che arrivasse qualcuno da
ospitare, dovranno limitare un po' la loro "fame" di accoglienza
perché chiaramente l'istituzione di un centro SAI, un centro
SIPROIMI sul loro territorio impedirà che si possa costituire un
centro CAS, oppure smantellerà quelli che sono già presenti. Questa
quindi è sicuramente una notizia positiva, però non dimentichiamo
un punto, cioè che l'accoglienza della rete SAI ha dei costi per
l'Amministrazione a differenza dello SPRAR, infatti il Ministero
dell'interno eroga fino al 95 percento delle risorse economiche
necessarie alle misure di accoglienza, specifico: fino al 95
percento, che non significa che le eroghi sempre fino al 95
percento, ma fino al 95 può finanziarlo ma l'Ente locale partecipa
con un minimo del 5 percento di cofinanziamento. Questo significa
che i tre Comuni che abbiamo citato prima, nella loro straordinaria
generosità, hanno speso 100 mila euro di fondi comunali per fare
accoglienza invece di spenderli per i propri cittadini.
Detto questo, ho detto: facciamo un'altra valutazione invece -
l'avevo già condivisa ma è bene farla anche in quest'aula -
dell'accoglienza della nostra Regione, perché ho avuto modo proprio
nei giorni precedenti a quelle dichiarazioni di avere un risultato
di richiesta di accesso agli atti sulle persone ospitate dal 2014
ad oggi nella nostra regione e mi sono chiesto: quanti di questi
erano effettivamente profughi? Quante di queste persone sono state
aiutate e quante si sono dimostrate non solo irriconoscenti, ma
addirittura dannose per la nostra comunità? I numeri ve li svelo
tra poco, anzi adesso: sono 960 le persone che si sono turnate
nella nostra regione dal 2014 ad oggi, quindi circa un migliaio di
presunti profughi, che avrebbero dovuto essere ospitate nelle
nostre strutture e il condizionale in questo caso è d'obbligo
perché sapete su 960 quante persone si sono viste revocare
l'accoglienza? Sono 741, 741 persone su 960 si sono viste revocare
l'accoglienza. Le motivazioni che poi hanno visto la revoca di
quest'accoglienza sono straordinarie, 636 di questi non si sono
nemmeno presentati nelle strutture in cui avrebbero dovuto essere
accolti, perché loro scappano dalla guerra ma se uno li accoglie,
non si presentano nemmeno, oppure sono scappati dalla struttura
facendo sorgere un interrogativo su tutti: ma se voi steste
scappando dalla guerra, per quale motivo dovreste abbandonare una
struttura che vi fornisce vitto, alloggio, istruzione, vestiti, i
pocket money
e quant'altro? È una domanda legittima a cui
purtroppo la risposta latita.
Il dato più inquietante però è quello relativo alle revoche per
violazione grave o ripetuta delle regole delle strutture compreso
il danneggiamento doloso di beni mobili e immobili o persino
comportamenti gravemente violenti, 41 di questi soggetti si sono
resi responsabili di questi atteggiamenti, sono quelli che sono
stati beccati, perché quelli che non sono stati beccati purtroppo
non figurano e quindi si sono visti revocare l'accoglienza e non si
sa se abbiano lasciato il territorio nazionale o meno. perché gli
sarà stato dato un bel fogliettino di via e con questo fogliettino
probabilmente ci avranno fatto dei ricci per capelli e saranno
rimasti sul territorio probabilmente a creare danni, non lo so.
Per inciso chiaramente sono usciti martedì, grazie a
un'inchiesta di Stefano Piazza, i dati sui rifugiati afghani giunti
in Europa durante la prima ondata del 2015 che dicono una cosa
molto interessante: la maggior parte di questi profughi rifugiati
afghani non si sono mai inseriti nella società, in Germania, ad
esempio, costituiscono lo 0,3 percento della popolazione ma hanno
compiuto il 6 percento degli stupri.
Un ultimo ma importante dato rispetto agli immigrati rimasti,
quindi 219 in quasi sette anni, l'ultimo dato disponibile rispetto
all'accoglimento dello
status
di rifugiato ci dice che fra
il 70 e l'80 percento ha ricevuto il rifiuto, quindi rifiuto dello
status di rifugiato, quindi erano persone che non scappavano da
nessuna guerra e solo una ridottissima percentuale, ovvero
indicativamente il 10-15 percento era effettivamente un
profugo.
Di fronte a questi dati quindi com'è possibile affermare che si
debba nuovamente accogliere una nuova andata che nel 90 percento
dei casi non solo non scappa da nessuna guerra, ma che addirittura
è dannosa per la nostra comunità, sia dal punto di vista economico,
perché drena risorse che andrebbero dirette ai nostri poveri, sia
dal punto di vista sociale, perché crea danni incalcolabili nel
nostro tessuto? Io sono certo, Presidente, che lei ci vorrà fornire
una spiegazione, dubito che lei ci vorrà fornire anche una
motivazione per la quale noi dovremmo produrci in un siffatto
sforzo per accogliere queste nuove persone che arrivano, però i
dati credo che siano a sua disponibilità, disponibilità di tutta la
comunità e mi auguro che, a prescindere dalla risposta che le avrà
preparato e che sarà sicuramente una risposta di circostanza, lei
potrà far tesoro di questi dati e magari cercare di regolare le sue
dichiarazioni o le sue offerte di accoglienza per il futuro.
Presidente -
Risponde il Presidente della Regione, ne ha
facoltà.
Lavevaz (UV) -
Intanto la ringrazio per l'iniziativa che
permette comunque di fare chiarezza anche su questo aspetto molto
delicato in questo momento particolare.
Ricordo innanzitutto - ma questa è una cosa che il collega
Manfrin conosce molto bene - che il tema trattato in questa
interpellanza, così come il tema della successiva, credo sia la n.
29, riguardano materie estranee alle competenze
dell'Amministrazione regionale, ma rientrano, come noto,
nell'ambito delle competenze prefettizie che il nostro particolare
ordinamento attribuisce alla Regione.
Il tenore delle domande formulate con questa interpellanza
peraltro consente di fornire le risposte richieste cominciando con
comunicare, per quanto riguarda la prima domanda, cioè "se siano
state formulate offerte a seguito del decreto n. 261 del 10 giugno
2021", che, relativamente alla procedura di gara di cui al decreto
n. 261, è pervenuta un'offerta da parte di un operatore economico,
che la gara si è conclusa e che la centrale unica di committenza
sta ultimando le verifiche ai fini dell'aggiudicazione
definitiva.
Per quanto riguarda la seconda domanda, cioè "se siano giunte
risposte dal CELVA in ordine alla disponibilità di accoglienza di
persone o nuclei familiari provenienti dall'Afghanistan", non sono
al momento pervenute dal CELVA manifestazioni di disponibilità per
l'accoglienza di persone o nuclei provenienti dall'Afghanistan.
Relativamente alla terza domanda: "se sia intenzione
dell'Amministrazione fare una valutazione complessiva
dell'accoglienza in Valle d'Aosta e dei risultati prodotti", posso
dire che l'Amministrazione regionale non ha alcuna titolarità a
valutare il sistema di accoglienza dei richiedenti asilo nel suo
complesso. Si ricorda al riguardo che il fondamento normativo è il
decreto legislativo n. 142/2015 intitolato: "Attuazione della
direttiva 2013 n. 33 UE recante norme relative all'accoglienza di
richiedenti di protezione internazionale, nonché della direttiva
2013/32 UE recante procedure comuni ai fini del riconoscimento e
della revoca dello status di protezione internazionale", in
particolare dell'articolo 11 del decreto rubricato, misure
straordinarie di accoglienza. Com'è noto, l'articolo in questione
prevede che, nel caso in cui siano esaurite le disponibilità dei
posti nei centri governativi di prima accoglienza a causa di arrivi
consistenti e ravvicinati di richiedenti la protezione
internazionale, l'accoglienza possa essere disposta dal Prefetto in
strutture temporanee individuate dalle Prefetture secondo le
procedure di affidamento dei contratti pubblici. L'andamento degli
arrivi ha in effetti portato, come sappiamo, alla ripartizione dei
richiedenti asilo per Regione secondo delle quote prestabilite, ma
si tratta di un procedimento gestito in tutto e per tutto dallo
Stato, nello specifico dal Ministero dell'interno attraverso le
Prefetture e sostenuto con risorse finanziarie statali. Quello che
si può dire in questa sede è che in Valle d'Aosta dal 2014 a oggi,
come ha ricordato lei stesso, nei cosiddetti "centri straordinari
di accoglienza" sono stati ospitati complessivamente 960
richiedenti e che in nessun momento la presenza di queste persone
ha dato origine a problemi di ordine pubblico.
L'altro aspetto che pare necessario ricordare è che si tratta,
come detto, di misure straordinarie definite a livello europeo e
statale che hanno comportato la distribuzione sul territorio
italiano dei richiedenti asilo al di fuori dei meccanismi ordinari
di ingresso per motivi di lavoro.
Le valutazioni in merito al sistema di accoglienza di cui al
decreto legislativo n. 142/2015 sono pertanto di competenza del
Ministero dell'interno e non dell'Amministrazione regionale, che,
nell'ambito delle competenze che le sono attribuite, ha solamente
dato applicazione, come ogni Prefettura d'Italia, a quanto previsto
dalla normativa sulla base delle indicazioni operative e di
dettaglio emanate dal Ministero stesso.
Presidente -
Per la replica, ha chiesto la parola il
consigliere Manfrin.
Manfrin (LEGA VDA) -
Vede, presidente Lavevaz, io le
avevo già formulato anche a livello personale un'osservazione nel
merito di quella che lei ha utilizzato come frase di apertura,
ovvero sul fatto che l'operato del Presidente della Regione in
qualità di Prefetto e sulla struttura di Prefettura non sia
sindacabile. Vede, io potrei accettare questo tipo di risposta nel
momento in cui la Prefettura fosse un ufficio a sé stante separato
nel quale lei ogni tanto va a presiedere, ogni tanto va a firmare i
documenti e poi ritorna tranquillamente nel suo ufficio. Il
problema è che la Prefettura, e tutte le attività connesse, sono in
strutture regionali con alle dipendenze dipendenti regionali pagati
con fondi regionali. Il punto è questo, Presidente, quindi il fatto
che lei sia anche Prefetto o che svolga le attività di Prefetto non
significa che lei a quel punto deve sfuggire al controllo del
Consiglio, ha capito Presidente? Il punto è proprio questo, anche
perché - e poi vengo a quello che giustamente ha detto - lei ha
detto alcune inesattezze: ha detto che innanzitutto non può
valutare nel merito la qualità dell'accoglienza o che non è suo
compito. Io credo che lei, Presidente, abbia una certa autonomia
politica anche di valutare le cose e, nel momento in cui io le
sottopongo un quadro nel quale si vede che 741 persone su 960 si
sono viste revocare l'accoglienza nella nostra Regione e sulle
motivazioni almeno un commento lo potrebbe fare, cioè quanti di
questo migliaio effettivamente scappava dalla guerra? Pochissimi.
Quanti si sono visti accordare lo
status
di rifugiato?
Praticamente nessuno. Una valutazione su questo va fatta. Lei dice
che nessuno ha creato problemi di ordine pubblico, su questo la
smentiscono i dati. La mia richiesta di accesso agli atti, come ho
già detto, evidenzia che 41 di queste persone sono state
allontanate perché hanno commesso delle violenze o delle
distruzioni di beni mobili e immobili. Dire che questo non sia un
problema di ordine pubblico mi sembra un po' assurdo, ma se vuole,
lei, Presidente, faccia una cosa che io ho fatto adesso, mentre lei
diceva che non c'erano stati problemi di ordine pubblico, provi a
cercare: "migrante arresto Aosta" su Google e vedrà che come primo
risultato le apparirà: "droga, arrestato migrante per spaccio ad
Aosta". Dire che questo non ha provocato problemi di ordine
pubblico evidentemente mi pare un qualcosa di non centrato
sull'obiettivo e non è l'unico caso perché ci sono stati degli
accoltellamenti. Lei non so se avrà saputo ma ci sono state anche
delle aggressioni a delle ragazze al parco davanti alla stazione di
Aosta da parte di un simpatico Signore della Guinea Bissau, cioè
non è che può dire che effettivamente non ci stati problemi di
ordine pubblico, ci sono stati eccome! Allora il punto è
interrogarsi sul fatto che quella quota di migranti che dobbiamo
giocoforza obbligatoriamente prendere sia stato un vantaggio o meno
per la nostra comunità e mi pare di vedere che non è che si siano
prodotti degli ottimi risultati.
Detto questo, prendo atto che lei ci ha detto che una
caritatevole cooperativa ha partecipato alla gara e quindi si è
aggiudicata l'accoglienza, vedremo chiaramente se supererà il
vaglio, perché mi pare che sia successo altre volte che qualcuno
partecipa e poi non ha i requisiti, quindi ci auguriamo che non
abbia i requisiti anche stavolta ma, a prescindere da questo,
prendiamo anche atto che, considerate le dichiarazioni roboanti che
alcune comunità locali hanno fatto pubblicamente ai giornali,
prendiamo atto che il suo appello è caduto nel vuoto e quindi che
nessuna comunità locale ha comunicato la propria disponibilità al
CELVA di accogliere degli Afghani, quindi vuol dire che erano solo
titoli di giornali ma poi, quando si tratta di dire ai propri
cittadini: "guardate che sul nostro territorio arriva uno, due,
tre, quattro, cinque...", ci si pensa due o tre volte.
La ringrazio quindi per le risposte presidente Lavevaz.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK