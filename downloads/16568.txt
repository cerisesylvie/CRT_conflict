Consiglio Regionale della Valle d'Aosta - Oggetto del Consiglio n. 2968 del 25 febbraio 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 2968 del 25 febbraio 1998 - Resoconto
SEDUTA ANTIMERIDIANA DEL 25 FEBBRAIO 1998
OGGETTO N. 2968/X Situazione degli ex dipendenti Cogne posti in
mobilità. (Interpellanza)
Interpellanza Tenuto conto che la situazione occupazionale in
Valle d'Aosta diventa sempre più drammatica in special modo per
quelle categorie espulse dal mondo del lavoro per situazioni di
crisi;
Considerato che in occasione di una recente interpellanza
l'Assessore Mafrica si era impegnato a dare delle risposte concrete
in merito alle problematiche degli ex dipendenti Cogne posti in
mobilità;
Visto che sempre in tale circostanza l'Assessore aveva
dichiarato di aver predisposto un incontro per la fine del mese
successivo vale a dire novembre 1997;
i sottoscritti consiglieri regionali
Interpellano
la Giunta regionale per sapere:
1) quali sono stati i motivi che hanno impedito l'incontro
programmato;
2) quali sono stati gli atti concreti assunti dalla Giunta per
dare risposte risolutrici;
3) quale è l'attuale situazione occupazionale in Valle
d'Aosta.
F.to: Parisi - Lanièce - Marguerettaz - Viérin Marco
Presidente Ha chiesto la parola il Consigliere Parisi.
Parisi (Aut) Nel prendere la parola, volevo far presente che
abbiamo riproposto questo problema riguardante l'occupazione in
generale, più in particolare quella riferita agli operai ex Cogne
posti in mobilità in quanto obbligati dal fatto che l'Assessore
Mafrica si era impegnato a dare delle risposte concrete entro il
mese di novembre dello scorso anno in occasione di un incontro che
sarebbe dovuto avvenire con gli ex dipendenti posti in mobilità, ma
non ci risulta che abbia dato seguito a detto incontro, né non
abbiamo avuto notizie di provvedimenti assunti tali da dare delle
soluzioni concrete a questi problemi.
Dobbiamo purtroppo rilevare che la situazione occupazionale in
Valle d'Aosta diventa sempre più drammatica, forse se ne parla poco
di questo problema, probabilmente ormai esiste sia nel mondo
giovanile, sia nell'ambito della nostra Comunità, di coloro che
cercano un posto di lavoro, una sfiducia totale per cui sarebbe
forse interessante che qualcuno - penso ai mezzi di informazione -
facesse presente qual è la situazione in questo momento in Valle
d'Aosta perché le statistiche sono statistiche. In tutte le
interviste che vengono rilasciate si parla di miglioramenti, si
parla di percentuali raffrontate ad altre situazioni italiane però,
basterebbe andare presso l'Ufficio del lavoro per rendersi conto di
quella che è la situazione reale esistente in questo momento in
Valle d'Aosta.
Certo, forse in Valle d'Aosta queste percentuali non sono quelle
che esistono nelle Regioni del centro sud però, crediamo che in
questo momento abbiano raggiunto dei limiti di guardia
insostenibili e che bisogna assumere dei provvedimenti tali da dare
se non delle certezze, almeno delle speranze ai Valdostani.
Non vorremmo fare le Cassandre, però riteniamo doveroso e
responsabile lanciare questo grido di allarme.
Il problema forse non potrà essere risolto soltanto
dall'Assessore, qui è necessario il coinvolgimento anche delle
forze del mondo imprenditoriale, forse ci vuole una concertazione
per fare in modo che vi sia uno strumento che faccia incontrare
l'offerta con la richiesta. A questo proposito sollevo un problema,
già sollevato altre volte in questo Consiglio, ed è quello della
funzione che ha in questo momento l'Agenzia del lavoro. Non
riusciamo ancora a capire qual è la funzione di quest'organismo, lo
abbiamo detto altre volte; vorremmo avere dei dati almeno per
sapere quanti giovani, che hanno ottenuto l'attestato di frequenza
ai corsi organizzati da quest'organismo, siano stati inseriti nel
mondo del lavoro. La settimana scorsa parlavo con un industriale
che mi diceva di aver bisogno di un gran numero di elementi da
inserire nel mondo del lavoro, ma di non riuscire a trovarli; qui
bisogna fare qualcosa per fare in modo che questi corsi siano
finalizzati e tengano conto delle necessità del mondo del lavoro
della nostra Regione. Non possiamo continuare ad avere un lungo
elenco di giovani e di meno giovani in cerca di occupazione che non
riescono a trovare un'occupazione probabilmente per mancanza di
professionalità. Bisogna fare qualcosa per fare in modo che questi
due elementi si incontrino e facciano emergere le necessità e le
possibilità di occupazione.
Non mi dilungo di più perché sarebbe un ripetere cose già dette.
Mi auguro che venga fatto qualcosa, che l'Assessore ci dia
finalmente delle risposte almeno per quanto riguarda le situazioni
di emergenza e che riguardano questi 120 ex operai Cogne, i quali,
avendo anche una certa età, trovano enorme difficoltà ad essere
inseriti nel mondo del lavoro.
Assessore, mi auguro che non mi ripeta le stesse cose che mi ha
già detto altre volte, cioè che abbiamo sperimentato i cantieri dei
lavori socialmente utili, i cantieri in economia o i cantieri
scuola perché abbiamo visto che non danno quelle risposte che
dovrebbero dare per affrontare in maniera seria il problema. Allora
credo che anche con le organizzazioni sindacali, con i
rappresentanti degli operai, ci si debba mettere attorno a un
tavolo per verificare quali possano essere gli elementi e le
proposte concrete per dare finalmente una risposta credibile a
questi lavoratori.
Presidente Ha chiesto la parola l'Assessore all'industria,
artigianato ed energia, Mafrica.
Mafrica (GV-PDS-SV) Il problema del lavoro è il problema
principale oggi presente nella Comunità europea, sono 20 milioni
gli iscritti nelle liste di collocamento e tutti i giorni a livello
nazionale ed europeo questi temi sono dibattuti perché le soluzioni
che si cercano non sono di facile realizzazione.
Evidentemente le informazioni in questa Regione - a questo
proposito condivido l'opinione di Parisi - non circolano in modo
sufficiente, forse anche questo Assessore non dà molto rilievo alle
riunioni ed alle iniziative prese perché l'impegno di fare la
riunione con i lavoratori nel mese di novembre è stato mantenuto:
il 28 novembre una delegazione nutrita di lavoratori ex Cogne ha
avuto nella sala riunioni dell'Assessorato un incontro con
l'Assessore, erano presenti anche i funzionari dell'Ufficio del
lavoro, i rappresentanti dell'Agenzia del lavoro e i rappresentanti
dei sindacati. In questa riunione sono stati illustrati i risultati
delle iniziative prese nel corso del ?97, sono stati discussi con i
lavoratori i problemi che queste iniziative avevano presentato e si
è concordato su miglioramenti di queste stesse iniziative. Quindi
la riunione è avvenuta, non è stato fatto un comunicato, non è
stata fatta una conferenza stampa, comunque si è dato seguito
all'impegno che era stato preso.
In questa riunione sono stati illustrati tutti gli interventi
che avevano avuto corso nel ?97, sono stati illustrati i risultati
di questi interventi; su 724 lavoratori in lista di mobilità 328
avevano trovato possibilità di lavoro con le iniziative messe in
campo dalla Regione e dall'Ufficio del lavoro, al riguardo posso
fornire i dati iniziativa per iniziativa, se interessano: 38 nella
forestazione, 56 nei lavori pubblici, 38 nei lavori per l'ambiente,
9 assunzioni in Regione con la normativa che prevede una quota del
20 percento delle assunzioni a tempo determinato, 22 assunti dalle
imprese a tempo indeterminato, 57 impiegati nei lavori di pubblica
utilità, 108 impiegati nei lavori socialmente utili. Di questi 328,
58 sono lavoratori ex Ilva su 122 che sono i lavoratori.
Il risultato non è completamente soddisfacente, non può però
neanche dirsi che non c'è stato nessun risultato. Credo di poter
affermare che a questo tema si dedica attenzione; il 5 febbraio si
è fatta un'ulteriore riunione con le organizzazioni sindacali,
l'Ufficio del lavoro e l'Agenzia del lavoro; venerdì scorso nella
Commissione per l'impiego si è dedicata una riunione interamente a
questi temi, quindi l'attenzione a questi problemi esiste.
Quali sono gli interventi presi per il ?98? Nel ?98 abbiamo
stanziato 2,5 miliardi per i lavori di pubblica utilità rispetto al
miliardo del ?97; di questi 2,5 miliardi già nel mese di febbraio 1
miliardo è stato avviato per iniziativa soprattutto dei Comuni
della cintura di Aosta e anche il Comune di Aosta, che in fase
precedente non era stato molto attivo, si sta in questo periodo
impegnando per la risoluzione di questi problemi.
Sempre in questo campo è stato portato da 850 milioni ad 1
miliardo il fondo per le assunzioni a tempo indeterminato, cioè per
le assunzioni definitive e a livello di Ufficio del lavoro rispetto
a 180 milioni del ?96, a 360 del ?97, si è ottenuto dal Ministero
per il ?98 la quota di 1 miliardo. Quindi l'impegno della
Commissione per l'impiego in questo campo ha dato qualche
risultato.
Vorrei far presente una possibilità - che può essere
interessante perché i lavoratori ex Cogne hanno un numero rilevante
di anni di contributi - aperta dal decreto 24 gennaio, n. 468, che
prevede la possibilità di interventi per il completamento dei
contributi ai fini pensionistici; stiamo valutando se in questa
Regione sia possibile in qualche modo, per quelli che hanno
trent'anni di contributi, arrivare ad un completamento degli anni
necessari alla pensione.
Condivido l'allarme per il lavoro perché anche un solo
disoccupato merita attenzione; non condivido un allarme
generalizzato e credo che, se la stampa volesse pubblicare dei
dati, potrebbero essere anche interessanti perché nella nostra
Regione nel ?97 la situazione dell'occupazione nella sostanza è
migliorata. Cosa succede? Succede che ogni mese si iscrivono nuovi
disoccupati, circa 1000 persone però, l'Ufficio del lavoro, che
prima cancellava quelli che avevano trovato lavoro o quelli che si
erano trasferiti una volta al mese, è passato a cancellazioni
bimestrali, poi a cancellazioni trimestrali, poi quadrimestrali,
poi semestrali, poi annuali. Allora per un anno hanno continuato ad
iscriversi nuove persone nelle liste di collocamento, ma la
cancellazione è stata fatta solo nel mese di dicembre.
Ne è conseguito che con la cancellazione di quelli che avevano
già trovato lavoro o che si erano trasferiti, a dicembre ?97
risultavano iscritti nelle liste di disoccupazione 7024 persone
rispetto alle 7148 del dicembre ?96, con un calo di 124 persone.
Quindi questo fatto amministrativo della cancellazione ha in parte
alterato i risultati, infatti nel mese di gennaio, dopo la
cancellazione avvenuta a dicembre, abbiamo una diminuzione degli
iscritti del 3 percento - 7287 rispetto ai 7475 del gennaio
dell'anno prima -; abbiamo un aumento degli avviati del 33 percento
- se interessano, questi sono dati di gennaio - e una diminuzione
dei licenziamenti del 16 percento.
Se andiamo a confrontare i dati del ?94, c'è stata
effettivamente una crisi che ha danneggiato il ruolo
dell'occupazione nella nostra Regione intorno agli anni ?93-?94,
dal ?95 in poi la cosa è progressivamente migliorata. Nel ?94 il
saldo fra avviamenti e licenziamenti era negativo, cioè c'erano più
licenziamenti che avviamenti, di 224 persone. A fine ?97 il saldo
di tutti gli avviamenti del ?97 rispetto ai licenziamenti è
positivo, di 1052 persone. Nel settore industriale nel ?94 il saldo
tra avviamenti e licenziamenti era negativo, di 917 persone, mentre
nel ?97 il saldo è stato positivo, di 229 persone.
Sono tutti dati dell'Ufficio del lavoro. Io credo che questi
elementi siano confermati anche da quel documento che ha ricordato
il Presidente della Giunta stamattina, di Standard & Poors,
dove si dice che il settore industriale ha subito profondi
cambiamenti nel corso dell'ultimo decennio e che è ormai molto più
dinamico rispetto al passato; la disoccupazione è inferiore a
quella nazionale, nonostante la recessione del ?93, ormai superata;
la prospettiva a medio termine è buona grazie al turismo e al
rinnovamento del settore industriale. Questo lo dice Standard &
Poors, non lo dice l'Assessore.
Il problema esiste, però iniziative non sufficientemente
divulgate continuano ad esserci, Consigliere Parisi. L'ultima
Giunta ha deliberato corsi di formazione per 26 giovani, in
maggioranza donne, assunti alla Faspa, ed è un'iniziativa
industriale nella zona di Saint-Vincent. Si stanno concludendo
accordi che porteranno all'insediamento di un'azienda nuova nella
bassa Valle, dove sono previste anche possibili assunzioni. Certo,
esistono difficoltà, però gli interventi previsti per i lavori di
pubblica utilità, per le assunzioni definitive da parte delle
imprese, per i lavori socialmente utili, credo che potranno
contenere questa situazione di difficoltà e portare nel corso del
?98 ad una situazione che, se confrontata nel ?97, sarà
migliore.
Nessuna distrazione rispetto agli impegni da prendere, benvenute
le iniziative di sostegno fatte da parte del Consiglio, però il
giudizio deve essere equilibrato quindi, se è vero che le esigenze
sono per oltre 700 persone in mobilità, è anche vero che per 328
una soluzione in qualche modo si è trovata e questo è un giudizio
equilibrato.
In quanto alle domande che riguardano l'Agenzia del lavoro, il
mio impegno principale è nel trovare industrie che diano una
soluzione definitiva dal punto di vista del lavoro, ma l'Agenzia
del lavoro sta lavorando, Consigliere Parisi, l'Osservatorio presso
l'Agenzia del lavoro è in funzione, ha persone che lavorano in modo
specifico e che hanno conoscenza di questi dati e possono essere
sentiti da parte delle commissioni. Presso l'Agenzia del lavoro
esiste il servizio per l'incontro, domanda di lavoro ed offerta di
lavoro, che ha almeno 2000 persone nelle proprie liste, un servizio
che consente alle imprese che vi si rivolgono di trovare il
personale attingendo da quelle liste. Probabilmente anche qui si
tratta di migliorare la comunicazione perché tutti gli interessati
possano rivolgersi a tale servizio e perché il collegamento con le
imprese sia migliore.
Al di là delle cose dette e al di là delle iniziative già
programmate, lo sforzo è quello di una migliore concertazione con
le imprese - su questo concordo con Parisi - perché alle esigenze
delle imprese corrisponda per quanto possibile una disponibilità di
mano d'opera o di impiegati formati dal punto di vista
professionale che riescano a migliorare una situazione che è di
difficoltà, ma che presenta sintomi di ripresa.
Presidente Ha chiesto la parola il Consigliere Parisi.
Parisi (Aut) Ringrazio l'Assessore per la risposta. Mi sembra
che rispetto al passato abbia detto qualcosa di nuovo. Non ho detto
che l'Assessore non ha fatto niente, il compito di ognuno di noi è
quello di sollevare i problemi e di fare in modo che questi possano
venire risolti. Naturalmente uno ascolta quello che è il grido di
dolore, chi ha il dolore grida, chi sta bene non dice niente.
Posso dire, in base alla mia azione, e credo non solo mia, ma di
tanti altri colleghi qui dentro o di coloro che si interessano dei
problemi degli altri, che ogni giorno arrivano da parte di giovani
e meno giovani delle richieste di lavoro; ci sono persone che si
trovano in situazioni anche drammatiche perché sono disoccupati e
non riescono a trovare un'occupazione. Credo che uno dei nostri
compiti principali dovrebbe essere quello di vedere come affrontare
questi problemi e dare delle risposte.
Mi auguro che il decreto che citava l'Assessore, il 468/98, sia
praticabile, perché in quella maniera si darebbe una risposta
concreta a tutti quegli operai che si trovano in quella
situazione.
Prendo atto della risposta dopo quanto ha detto l'Assessore,
credo che una migliore concertazione darà forse una possibilità in
più a coloro che sono in cerca di un posto di lavoro e mi auguro
che, a prescindere dalle statistiche, che purtroppo fanno sempre le
medie e non danno mai la sensazione esatta della situazione, perché
come dicevo nel mio primo intervento, è vero che in bassa Valle le
aziende non riescono a trovare mano d'opera, ma è altrettanto vero
che nella media ed alta Valle abbiamo una grossissima percentuale,
specialmente in Aosta, di giovani e meno giovani che non sanno dove
sbattere la testa, mi auguro - dicevo - che riusciremo ad
affrontare il problema realisticamente in modo da dare se non delle
risposte risolutrici, delle risposte che diano almeno delle
speranze, altrimenti la situazione diventerà sempre più
insostenibile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK