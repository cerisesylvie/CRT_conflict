Consiglio Regionale della Valle d'Aosta - Oggetto del Consiglio n. 1773 del 28 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1773 del 28 luglio 2022 - Resoconto
OGGETTO N. 1773/XVI - Interrogazione: "Notizie in merito alla
chiusura o al trasferimento dell'ufficio periferico
dell'Assessorato dell'agricoltura sito ad Aymavilles".
Bertin (Presidente) -
Punto n. 16. Risponde l'assessore
Sapinet.
Sapinet (UV) -
Grazie collega Foudraz. Due domande: se le
segnalazioni ricevute corrispondano al vero e, in caso affermativo,
quale sarà l'eventuale nuova sede dell'ufficio periferico.
Innanzitutto la ringrazio della domanda, che ci permette di dire
due parole sull'ufficio periferico. La risposta sarebbe molto
semplice: no, non corrispondono al vero, ma la ringrazio perché
possiamo aggiornare lei e l'assemblea sulla questione.
Come sa e come sappiamo bene tutti noi, è stato riaperto il
Castello di Aymavilles e parallelamente a febbraio del 2022 è nato
il Consorzio vini della Valle d'Aosta, che ha visto trasformare
l'Associazione dei viticoltori, quella che una volta chiamavamo
VIVA, in un vero e proprio Consorzio di tutela della doc Valle
d'Aosta. Nello stesso tempo abbiamo preso atto della necessità di
migliorare la logistica e aumentare anche gli spazi a disposizione
del Cervim, considerato inoltre il venire meno di parte dei locali
dell'immobile La Grandze, che in precedenza erano stati occupati in
via temporanea proprio da Cervim, ma che ovviamente oggi, con la
riapertura del castello, avranno un'altra destinazione.
Tutto questo, di concerto con la Soprintendenza, il Consorzio,
il Cervim e i coordinatori dei dipartimenti dell'Assessorato, ha
portato a una riflessione sull'utilizzo degli spazi. In particolare
il CERF, Centro Educazione Regionale Faunistico, non utilizzava più
gli uffici adiacenti all'ufficio periferico, quelli siti in
località Ferriere ad Aymavilles, in quanto per scelte autonome ed
in sinergia con il Comitato Caccia, ha preferito un'organizzazione
più razionale presso appunto la sede del comitato stesso. Sono
stati scelti quindi questi locali nello stesso stabile dell'ufficio
periferico, ma senza sovrapporsi ad esso, per ricollocare degli
spazi delle associazioni di cui sopra; il Cervim verrà posto
accanto agli uffici periferici anche - come detto - tenendo conto
della riapertura del castello e delle diverse esigenze dei due
importanti enti della viticoltura valdostana (uno, il Consorzio ha
la necessità di una sede anche di rappresentanza, l'altro una sede
più operativa anche ai fini del concorso e della necessità di
magazzini agevoli).
Riguardo agli uffici periferici non è prevista la chiusura. Il
lavoro dei tecnici di zona sul territorio è importante e qualunque
riflessione che potremo fare con il giusto coinvolgimento delle
aziende e delle associazioni di categoria riguardo a questi uffici,
sarà certo per dare un miglior servizio al territorio. Non è solo
la presenza di Consorzio e Cervim che danno prestigio a Aymavilles,
ma certamente come Comune sede della più grande cooperativa
vitivinicola e parallelamente di alcune delle più prestigiose
aziende vitivinicole valdostane, ci fa ben sperare che il Castello
di Aymavilles e i suoi dintorni siano un esempio della miglior
sinergia tra cultura, turismo ed enogastronomia. Credo che sia un
obiettivo di noi tutti.
Presidente -
Per la replica la consigliera Foudraz.
Foudraz (LEGA VDA) -
Grazie assessore Sapinet per la
risposta. Apprendo con piacere che non ci sarà la chiusura
dell'ufficio periferico di Aymavilles. Probabilmente quando mi sono
state fatte le segnalazioni, c'erano le due opzioni e a me era
arrivata la voce così. Accolgo con piacere questo, anche perché
comunque per gli operatori del settore agricolo risulta importante
un ufficio di questo tipo presente sul territorio.
Mi lascia un pochino più perplessa la faccenda che lei ha detto
sullo spostamento del Cervim per migliorarne la logistica e
l'utilizzo degli spazi, ma su questo magari poi ci torneremo nel
prossimo Consiglio di settembre.
Un'ultima cosa, chiederei solo, se fosse possibile, di
aggiornare la pagina del sito istituzionale della Regione sotto la
voce "Uffici periferici", perché l'ufficio di Arnad risulta attivo
ma chiuso per emergenza Covid. Ormai lo stato di emergenza è
terminato a fine marzo, magari le motivazioni per l'ufficio
periferico di Arnad sono altre e sono da ricercare altrove, quindi
solo se è possibile fare una correzione per non indurre l'utenza in
errore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK