Consiglio Regionale della Valle d'Aosta - Oggetto del Consiglio n. 3486 del 3 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3486 del 3 aprile 2024 - Resoconto
OGGETTO N. 3486/XVI - Interpellanza: "Azioni per contrastare
eventuali disagi futuri a seguito della privatizzazione del gruppo
Poste Italiane SpA".
Bertin (Presidente) -
Punto n. 27. Consigliera Erika
Guichardaz, ha facoltà di intervenire.
Guichardaz E. (PCP) -
Il Governo Meloni ha annunciato la
volontà di avviare un programma di parziale privatizzazione del
gruppo di Poste Italiane SpA, operazione collegata anche al nuovo
piano di impresa.
Considerato che attualmente l'assetto societario di Poste
Italiane prevede comunque il 65% di proprietà in mano pubblica, ed
evidenziato - questo sia di interesse di tutti - il ruolo svolto da
Poste Italiane soprattutto in territori come il nostro, dove è
importante poter consentire l'accesso universale a servizi che
proprio Poste Italiane concede, ricordato poi che in Valle d'Aosta
è presente con due centri di recapito, uno a Saint-Christophe e uno
a Saint-Vincent, con settantuno uffici postali e sono impiegate 250
persone, segnalata poi la forte preoccupazione da parte delle
organizzazioni sindacali di categoria valdostane e
dell'Associazione dei consumatori, considerata la capillarità dei
servizi che non si limitano al ritiro della pensione, ma sappiamo
essere altri - e anche a dimostrazione di questo c'è stato un
grosso investimento ad esempio sul servizio Polis, che vede anche
delle ingenti risorse anche spese sul nostro territorio proprio per
rendere più accessibili determinati servizi -, chiediamo al Governo
regionale le notizie in possesso dell'Amministrazione rispetto a
questo processo di privatizzazione che sta mettendo in campo il
Governo nazionale, come l'Amministrazione sta monitorando questo
progetto e valutando le ripercussioni che potranno esserci sul
nostro territorio e le azioni messe in atto o le intenzioni per
scongiurare decisioni che potrebbero comunque mettere a rischio
quel ruolo sociale di cui parlavo prima delle Poste e
marginalizzare i territori sicuramente più disagiati.
Presidente -
Risponde il Presidente della Regione.
Testolin (UV) -
Sulla questione oggetto di
quest'interpellanza, il Governo regionale non ha informazioni
ulteriori rispetto a quelle riportate nell'interpellanza stessa e
che, come voi, ha potuto acquisire solo dai mezzi di
informazione.
Il Governo italiano ha approvato l'11 febbraio scorso il Dpcm
che prevede le modalità per la vendita della partecipazione
detenuta dal Ministero dell'economia e delle finanze in Poste
Italiane SpA, che dovrebbe essere pari a circa il 29% del capitale
sociale.
L'iniziativa sembra dunque configurarsi come un'operazione di
cassa da parte del Governo italiano, non dissimile da analoghe
operazioni eseguite dai Governi precedenti, per cercare di far
fronte alla situazione del bilancio statale.
Dal punto di vista della Regione, allo stato delle cose diventa
difficile individuare quali azioni si potrebbe mettere in atto;
allo stato attuale, infatti, l'operazione di OPB (offerta pubblica
di vendita) non ha ancora una data certa di esecuzione e comunque
il suo realizzarsi non rappresenta di per sé un elemento per il
quale poter valutare una qualsivoglia iniziativa da mettere
eventualmente in atto da parte della nostra Regione.
Seppur l'operazione in questione desti più di una perplessità in
merito sia all'opportunità di attuazione, sia sulla sua
strategicità ed impatto finanziario complessivo a favore dei conti
pubblici, le ipotetiche ricadute sui territori ipotizzati
dall'interpellante non riguardano in effetti una mera composizione
societaria di Poste Italiane, ma piuttosto lo sviluppo di eventuali
nuovi piani strategici o politiche societarie di cui però, al
momento, non vi è traccia né sentore.
Tali aspetti saranno quelli che effettivamente dovranno essere
attenzionati anche da parte della nostra comunità, al netto di un
possibile alleggerimento o meno della percentuale di proprietà
detenuta dallo Stato dell'azienda.
Queste saranno quindi le situazioni che dovranno essere
sinceramente attenzionate, soprattutto per un territorio come il
nostro che - come si diceva - ha e trova una serie di servizi
proprio in questo tipo di società.
La vostra interpellanza prende sicuramente il via da
considerazioni che sono espresse principalmente dalle associazioni
sindacali, che ci hanno anche contattato, e trova una prima
risposta puntuale in quelle che sono state, ad onor del vero, le
istanze presentate dal deputato Manes presso il relatore della
norma che ha ripreso sostanzialmente, con la stessa tenacia, delle
indicazioni.
Penso che quel tipo di iniziativa sia la più appropriata in
questo momento, anche perché fa parte di un percorso normativo che
coinvolge il Parlamento italiano; per quanto riguarda
l'Amministrazione regionale, credo che le attenzioni vadano invece
più puntualmente sui nuovi progetti operativi che dovranno essere
esplicitati.
Una cosa che per certi versi ci dà un po' di chiarore in fondo
al tunnel, se vogliamo, è la necessità comunque di allocare una
parte, almeno il 30% di queste risorse, quindi il 30% del 29%, a
degli operatori privati o ai dipendenti delle stesse Poste
italiane, che potrebbero così acquisire un pacchetto azionario
interessante e mitigare l'ingresso in società di grossi gruppi
finanziari, che sono poi quelli che mirano al massimo della
redditività.
Con questo sarebbe anche ipocrita pensare che anche con
l'assetto azionario attuale non ci possano essere dei momenti di
criticità per il nostro territorio, perché le politiche,
soprattutto quelle in ambito finanziario e di servizio offerti da
Poste italiane, probabilmente necessiteranno di una
razionalizzazione che, gioco forza, dovrà interessare anche il
nostro territorio, sul quale dobbiamo sicuramente farci trovare
preparati per limitare se non altro i danni.
Presidente -
Consigliera Erika Guichardaz, ne ha
facoltà.
Guichardaz E. (PCP) -
Sinceramente, Presidente, mi
aspettavo una risposta un po' più energica da parte sua, nel senso
che almeno un confronto con la dirigenza delle Poste in Valle
d'Aosta e soprattutto magari una richiesta ad entrambi i
Parlamentari valdostani. Perché noi parliamo del deputato Manes, ma
abbiamo due Parlamentari a Roma: magari che entrambi i parlamentari
valdostani facessero notare l'importanza del servizio delle Poste
per una realtà come la nostra.
Dall'altra parte, io la invito a vedere quanto si sta muovendo
in altre Regioni simili alla nostra, cioè con gravi carenze, anche
dal punto di vista della popolazione con gravi disagi e via
dicendo, quindi ci sono sia l'ANCI, sia i Sindaci, sia i Consigli
regionali che si stanno muovendo per fare un po' di
pressing
sull'azienda, perché lei giustamente diceva: "Quello che è
importante è il piano di impresa", ma il piano di impresa è
strettamente collegato a questa privatizzazione.
Dobbiamo poi pensare, e credo che sia evidente soprattutto per
chi abita in territori più disagiati, che, ad esempio, il servizio
delle Poste si occupa anche di recapitare tutti quei pacchi che non
vengono recapitati dalle grandi aziende di distribuzione perché non
hanno nessuna convenienza, quindi sotto questo punto di vista a me
è capitato diverse volte, quando sono nella valle del Lys, ad
esempio, di vedere arrivare il portalettere a consegnare dei pacchi
perché sicuramente altri servizi di distribuzione non hanno nessuna
convenienza a portare pacchi o altro in quelle località.
Quello che le chiedo è di cercare di essere un po' più incisivo.
Ho visto la relazione rispetto all'audizione del ministro
Giorgetti, che comunque sotto questo punto di vista, adesso sta già
prendendo un po' di tempo dicendo che questa possibile
privatizzazione va inquadrata in un orizzonte che va più verso il
2026.
Secondo me, per la Valle d'Aosta sarebbe un danno enorme perdere
un servizio di questo tipo. Teniamo poi conto che non molto tempo
fa i Sindaci valdostani si sono recati a Roma - ed erano diversi da
quel che ricordo -, proprio per quel servizio Polis che sta
prendendo avvio anche in Valle d'Aosta e che sicuramente aiuta
anche quelle che sono le realtà comunali dei territori, come
dicevo, più disagiati.
Quello che le chiedo, quindi, è magari di incontrare entrambi i
Parlamentari per porre all'attenzione, soprattutto di chi magari ha
dei rapporti con il Governo, per far sì che ci sia un'attenzione
particolare rispetto alla nostra Regione.
Dopodiché, magari incontrare la dirigenza delle Poste che,
sempre più spesso, non è legata a persone del nostro territorio, ma
persone che mi sembra arrivino dalla Sicilia, ad esempio, quindi
molto probabilmente la realtà valdostana è poco conosciuta e forse
sarebbe importante far loro conoscere che cosa vuol dire per la
nostra Regione quel servizio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK