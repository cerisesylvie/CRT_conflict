Consiglio Regionale della Valle d'Aosta - Oggetto del Consiglio n. 988 del 24 gennaio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 988 del 24 gennaio 1990 - Resoconto
OGGETTO N. 988/IX - Giuramento del neo-consigliere regionale
Raffaele Ricco.
Bich (Presidente
del Consiglio)
- Invito il neoconsigliere
Raffaele Ricco a prendere posto nei banchi del Consiglio.
Do il benvenuto al neoconsigliere Ricco, neoconsigliere si fa
per dire perchè conosce già i lavori di questa assemblea, essendo
stato Consigliere nell’VIII legislatura; auguro a
lui un proficuo lavoro e un espletamento più attento possibile ai
suoi lavori di Consigliere ed al suo ruolo.
Passiamo adesso ad un adempimento fondamentale per il neo-
Consigliere che è quello del suo giuramento.
Pertanto, se il Consiglio è d’accordo, la
Presidenza propone di procedere immediatamente al giuramento del
neoconsigliere Ricco. Leggerò la formula del giuramento del
neoconsigliere, il quale dovrà aggiungere le parole "Lo giuro".
Giura di essere fedele alla Costituzione della Repubblica e allo
Statuto speciale per la Valle d’Aosta e di
esercitare il suo ufficio al solo scopo del bene inseparabile dello
Stato e della Regione autonoma della Valle
d’Aosta?
Ricco (DC)
- Lo giuro.
Presidente
- Con lo spirito di collaborazione che regna
all’interno di quest’aula, la
Presidenza, facendosi interprete dei sentimenti dei Consiglieri,
rivolge al neoeletto Consigliere Ricco il suo benvenuto ed i suoi
sentimenti di amicizia e di augurio.
Ha chiesto di parlare il Consigliere Ricco, ne ha facoltà.
Ricco (DC) - Monsieur le Président de la Junte régionale,
Monsieur le Président du Conseil, Messieurs les Conseillers,
permettez-moi, d’une facon très brève, de remercier
mes électeurs et mes nombreux amis qui se sont réjouis avec moi
pour ma rentrée dans ce Conseil.
Vous tous connaissez les raisons de ma présence
aujourd’hui parmi vous, mais je vous prie de
m’accorder quelques minutes pour les expliquer aux
citoyens.
Ogni aggregazione umana non può vivere senza un complesso di
regole che disciplinano i rapporti tra le persone che
l’aggregazione stessa compongono
(ubi societas
ibi ius)
e non può vivere senza apparati che si incarichino di
farle osservare.
Applicando questa osservazione elementare a quella specifica
attività che è lo Stato, constatiamo ugualmente la necessità di un
complesso di norme che regolano i rapporti tra i cittadini e di
organi ed istituzioni che hanno il compito di tentare di realizzare
gli scopi che lo Stato decide di perseguire.
Da quanto sopra detto emerge chiaro l’elementare
concetto di ordinamento giuridico, che è costituito dal complesso
di norme e di istituzioni, mediante le quali viene regolato e
diretto lo svolgimento della vita sociale e dei rapporti tra i
singoli.
Il sistema di regole, modelli e schemi mediante i quali è
organizzata una collettività viene chiamato "ordinamento". La
scelta di questa denominazione tende a porre subito in luce la
finalità del fenomeno giuridico, che è quella di "ordinare" la
realtà sociale, cioè di fare in modo che questa si svolga in
conformità ad un dato "ordine".
Naturalmente qualsiasi ordinamento non è un "dato" obiettivo,
fisso ed immutabile, bensì è il risultato, in continua evoluzione
sotto la spinta di forze ed interessi contrastanti, dei
comportamenti dei membri della collettività, delle loro lotte e
delle loro alleanze, delle ideologie prevalenti, delle
interpretazioni che le classi dominanti riescono ad imporre; ed è
altresi ovvio che tale "ordine" è suscettibile delle più svariate
valutazioni, positive e negative, sul piano morale, politico,
storico, sociale, a seconda del punto di vista ideologico di chi
formula il giudizio e, conseguentemente, si adopera per conservare,
riformare o, addirittura, rivoluzionare il cosiddetto "ordine
costituito".
L’ordinamento di una collettività costituisce il
suo
"diritto"
, cioè un sistema di regole; ognuna di queste
regole, proprio perchè concorre a disciplinare la vita organizzata
della comunità, si chiama norma; e poichè il sistema di regole da
cui è assicurato l’ordine di una società rappresenta
il "diritto" di quella società, ciascuna di tali norme si dice
giuridica.
Di solito la norma viene consacrata in un documento normativo ed
in tal caso occorre non confondere la "formula" - cioè il testo
della disposizione - con il "precetto" cioè il significato che a
quel testo viene attribuito dall’interprete.
Se ciascuna "formula" consentisse una sola interpretazione
"vera" -cioè quella esatta - quasi che il suo significato
costituisse un dato obiettivo precostituito, che si tratta soltanto
di seguire, evitando degli errori, vi sarebbe identità tra le due
nozioni.
Senonchè di un testo possono darsi più letture, e quindi non è
infrequente che in un medesimo documento normativo possono leggersi
differenti precetti, tra i quali, al momento
dell’applicazione della norma, occorre
scegliere.
Da quanto sopra accennato ne discende la mia presenza oggi in
questo Consiglio, a seguito del mio ricorso alla Corte
d’Appello di Torino nel quale invocavo
l’applicazione dell’articolo 6
lettera d) della legge 5 agosto 1962 n. 1257 relativa alle norme
per l’elezione del Consiglio Regionale della Valle
d’Aosta.
La suddetta Corte d’Appello di Torino, con
ordinanza del 30 settembre 1988, rilevava la non manifesta
infondatezza della questione di legittimità costituzionale
dell’articolo 19 della legge 17 febbraio 1968 n.
108, e articolo 7 della legge 23 aprile 1981 n. 154 e di riflesso
dell’articolo 27 della legge 5 agosto 1962 n. 1257 e
disponeva la trasmissione alla Corte Costituzionale degli atti,
sospendeva il giudizio in corso perchè riteneva ingiustificata la
disparità di trattamento rispetto ai consiglieri delle regioni a
statuto ordinario, ai quali è assicurato il doppio grado di
giurisdizione (cioè Tribunale e Corte
d’Appello).
La Corte costituzionale, con ordinanza del 17 e 29 maggio 1989
n. 300, sentenziava che la questione era già stata dichiarata
inammissibile (sentenza 1131 del 1988) e dichiarava la manifesta
inammissibilità della questione di legittimità costituzionale
dell’articolo 19 della legge 17 febbraio 1968, n.
108 (norme per l’elezione dei Consigli regionali
delle regioni a statuto normale) e dell’articolo 7
della legge 23 aprile 1981, n. 154 (norme in materia di
ineleggibilità ed incompatibilità alle cariche di consigliere
regionale, provinciale, comunale e circoscrizionale), e - di
riflesso - dell’articolo 27 della legge 5 agosto
1962, n. 1257 (norme per l’elezione del Consiglio
regionale della Valle d’Aosta), sollevata in
riferimento all’articolo 3 della Costituzione, dalla
Corte d’Appello di Torino con le ordinanze emesse il
30 settembre 1988.
La sopracitata Corte di Appello di Torino - in conseguenza di
quanto sopra - in data 15 dicembre 1989 riuniva le cause civili n.
1227/88 e n. 1243/88 promosse da Ricco Raffaele ed Aloisi Domenico
ed emetteva la sentenza di decadenza da Consigliere regionale di
Vesan Silvano sostituendolo con Ricco Raffaele, dopo aver rilevato
- tra l’altro - che la norma incostituzionale
potrebbe essere la legge comune a tutte le altre regioni, che nel
creare il doppio grado di giurisdizione non ha voluto abrogare la
norma derogatrice e particolare per la Valle
d’Aosta.
Potrei aggiungere
"quod non dixit, non voluit".
Presidente
- Grazie, Consigliere Ricco; Dante avrebbe
aggiunto:
"Tu vuoi che rinnovelli il disperato dolor che al cor
mi preme, già pur pensando pria che ne favelli".
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK