Consiglio Regionale della Valle d'Aosta - Oggetto del Consiglio n. 2084 del 11 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2084 del 11 maggio 2016 - Resoconto
OGGETTO N. 2084/XIV - Interpellanza: "Studio di fattibilità
per la realizzazione di un Traforo sotto il Piccolo San
Bernardo".
Viérin M. (Presidente) -
Prima di procedere, volevo solo
fare una comunicazione. Distribuiremo adesso una copia della
risoluzione presentata alla Presidenza inerente l'anticipazione
dell'orario di apertura degli impianti sciistici del Breuil
Cervinia per la stagione estiva, presentata dal gruppo ALPE, e la
relazione alla proposta di legge regionale n. 55: "Divieto di
accumulo di assegni vitalizi" da parte del Consigliere Ferrero.
Prego gli uscieri di distribuire sia la risoluzione che la
relazione.
Punto n. 34 dell'ordine del giorno. La parola alla collega
Certan.
Certan (ALPE) -
Ritorniamo sull'argomento trafori visto
che la primavera porta bene per quest'argomento. In mancanza dei
gatti, i topi ballano e, in mancanza di uno stile, di un'idea, di
una programmazione dei trasporti - lo abbiamo già detto questa
mattina - da parte del Governo, stanno fioccando proposte di tutti
i tipi su come collegare la nostra regione, che è beatamente
isolata, al resto del mondo. Assessore, altro che
carrefour
d'Europe
, in questi ultimi anni veramente abbiamo assistito
credo all'isolamento della nostra regione. Ciò che è grave è che,
di fronte alla sua risposta di questa mattina come Assessore ai
trasporti di non essere al corrente e di non avere particolari idee
- né lei, né la Giunta - riguardo a queste proposte che ci sono
poiché non a conoscenza dei documenti, ci troviamo di fronte invece
a chi la smentisce subito, Assessore. Come sapranno i cittadini -
lei, Assessore, non ne era al corrente, ma i cittadini sicuramente,
perché hanno letto i giornali e le informazioni le hanno avute
direttamente dai quotidiani -, oltre alla proposta di un tunnel
ferroviario tra Morgex e Le Fayet, vi è anche un'altra proposta di
una società che si occupa di stazioni ferroviarie, porti, di varie
cose...vi è anche un'altra proposta invece portata avanti da un
comitato di un tunnel. È stata una proposta che era già stata
presentata nella programmazione europea del 2000-2006,
programmazione progetti ALCOTRA, allora fu in qualche modo
archiviata perché pare mancassero le risorse. Vi è appunto un'altra
proposta che riguarda un tunnel non ferroviario, ma solo per
trasporto stradale e trasporto comunque leggero fra La Thuile e
Bourg-Saint-Maurice, non proprio Bourg-Saint-Maurice, ma la zona
fra La Rosière e Bourg-Saint-Maurice, appena sotto La Rosière.
Perché portiamo all'attenzione del Consiglio regionale
quest'argomento? Perché attorno a questo progetto di fattibilità si
è creato un comitato ed è già diversi mesi che questo comitato di
cittadini si sta riunendo, sta lavorando, ha prodotto della
documentazione, tra le altre cose ha avuto diversi incontri, perché
questo progetto di fattibilità è stato già oggetto di
un'interpellanza parlamentare da parte dell'Onorevole Romano ad
aprile dello scorso anno, dove si riportavano tutti gli obiettivi,
i principi: "
l'analyse des perspectives pour la réalisation
d'une liaison permanente entre la Vallée d'Aoste et la Savoie par
le Col du Petit Saint-Bernard, studio promosso dalla Regione
autonoma Valle d'Aosta e dal Conseil général de la Savoie"
.
Ecco perché portiamo oggi all'attenzione del Consiglio
quest'argomento: perché comunque pare che nei diversi incontri che
sono stati già fatti ci sia stato anche quello con il Presidente
della Regione Augusto Rollandin - mi dispiace che non sia ancora
presente in aula, perché mi sarebbe piaciuto poter sentire anche la
sua opinione -, che ha già dato un parere favorevole, o comunque
una prima idea di disponibilità riguardo a tale progetto, così
riportano i giornali, e direi anche interessato ad un incontro tra
Presidente della Valle d'Aosta e Presidente della Regione Savoia.
Credo che, di fronte a questo, sarebbe interessante conoscere qual
è l'opinione anche dell'Assessore ai trasporti, non solo del
Presidente della Regione, se esiste in Valle d'Aosta un Governo che
lavora in modo condiviso,
partagé
. Non sappiamo bene se
anche nei trasporti vige la legge dell'uomo solo al comando che
decide.
Noi in commissione non siamo stati informati, lei, Assessore, è
venuto tantissime volte, ma mai nulla ci ha presentato, per cui
vorremmo capire in particolare: "se è a conoscenza di tale studio",
e chiaramente tale studio, essendo del 2000 o 2006, dovrà essere
rivisto, i costi sono di 350 milioni per dieci chilometri di
tunnel; "quali siano gli intendimenti e gli investimenti previsti
da parte dell'Amministrazione regionale", se ne avete già parlato
all'interno della Giunta, quindi quale sia il vostro parere
politico.
Ripeto: queste due iniziative che il gruppo ALPE ha fatto per
questo Consiglio, non sono riguardo al posizionamento: siamo
favorevoli o non siamo favorevoli, ma, di fronte a dei cittadini o
a degli Enti locali - perché nell'altro caso, ma anche in questo,
sono anche stati interpellati gli Enti locali -, di fronte ad un
interessamento di cittadini riguardo a queste tematiche, credo che
un Governo regionale, un Consiglio regionale non possa fare come
gli struzzi dicendo: "non sappiamo nulla, non siamo a conoscenza,
non ci sono stati dati i documenti". Soprattutto, e credo che sia
questo anche il passaggio abbastanza singolare...noi in Valle
d'Aosta non ci stupiamo più, ma forse qualche altro cittadino
rimane ancora colpito dal fatto che l'Assessore ai trasporti non ne
abbia parlato mai e il Presidente della Regione abbia già dato un
parere favorevole. Assessore, ascoltiamo veramente con interesse la
sua risposta.
Presidente -
La parola all'Assessore Marguerettaz.
Marguerettaz (UV) -
Io capisco questa passione per i
tunnel della collega Certan, come ha detto lei, quest'aria
primaverile probabilmente genera questi entusiasmi, ma le
consiglierei di andare a rileggere, perlomeno a risentire quello
che ho detto prima. Noi abbiamo acquisito la documentazione che ci
hanno fornito e le ribadisco: due fogli A4 con un tratto di penna,
dove viene descritto un investimento di miliardi di euro, per cui
l'attendibilità di queste proposte la lascio a lei che ha queste
passioni. Dopodiché, visto che quest'innamoramento per i tunnel
potrebbe non terminare, le posso poi dare una serie di indicazioni,
c'è un'ampia letteratura sui tunnel: quello da Macugnaga a Saas
Fee, quello da Cervinia a Zermatt, tutti cittadini e tutte proposte
interessanti...interessanti nel nostro immaginario. Credo quindi
che tutte queste idee valgano perlomeno un'interpellanza.
Per quanto attiene lo studio di fattibilità per la realizzazione
di un traforo, collega Certan non si arrabbi, ma ho difficoltà a
seguirla, ma non sono l'unico. Credo che il fatto di aver citato la
programmazione ALCOTRA Italia-Francia 2000-2006 abbia dato già
un'indicazione. C'è stato un approfondimento scientifico non
superficiale pagato con fondi europei per valutare questo
collegamento.
Rispetto ai vari scenari, essendo parte di questa
programmazione, abbiamo le idee abbastanza chiare, nel senso che ci
sono stati due scenari: un'apertura della strada al 75 percento nel
periodo invernale, 30 giorni di chiusura, soluzione che non
necessitava la realizzazione di una galleria per il superamento del
Colle, sarebbero tuttavia da prevedere vari lavori: paravalanghe,
dispositivi per i cumuli di neve, lavori nelle zone sciabili per un
intervento valutato di 53 milioni e un costo annuo di gestione di
1,5 milioni all'anno, perché noi abbiamo delle idee, ma bisogna
sempre concretizzarle. L'altro scenario era un'apertura della
strada al 95 percento durante l'inverno, quindi si stimavano
cinque-dieci giorni di chiusura al massimo, soluzione che prevedeva
la costruzione di una galleria di quattro chilometri situata a
duemila metri di quota tra le località di Le Balmette in Italia e
Le Pontet in Francia. Inoltre sarebbero stati necessari ulteriori
lavori nelle zone sciabili per un costo circa di 290 milioni e un
costo annuo di gestione pari a 2,2 milioni. Lei capisce che questo
ALCOTRA non è andato a finire in un cassetto, ma necessitava di
ulteriori valutazioni: fattibilità economica delle varie soluzioni,
l'interesse socio-economico nei confronti del progetto che
porterebbe alla realizzazione di un territorio franco-italiano
costituito da Valle d'Aosta e Tarentaise. La nostra valutazione
politica è stata quella di conoscere e non parlare a vanvera, cioè
avere una fattibilità tecnica, scientifica e non semplicemente idee
che rimandano tutte le decisioni e poi la sostenibilità è proprio
una condizione.
"Quali sono gli intendimenti e gli investimenti previsti
dall'Amministrazione regionale", riteniamo che lo strumento
migliore per proseguire questi studi sia proprio la presentazione
di progetti e di valutazioni nell'ambito della programmazione a
venire nei fondi europei. Rispetto a questo, quindi abbiamo
manifestato la nostra disponibilità a vedere se ci sono dei
progetti europei che potranno dare delle risposte a quei quesiti
che sono rimasti inevasi dalla prima programmazione ALCOTRA.
Presidente -
La parola alla Consigliera Certan.
Certan (ALPE) -
Assessore, la ringrazio perché oggi mi ha
fatto due complimenti: uno che non riesce sempre a seguirmi e per
me questo è un grande complimento, sarei preoccupata se lei
riuscisse a seguire quello che noi diciamo perché vorrebbe dire che
non capisce niente, quindi mi fa estremamente piacere; il secondo
complimento è che ho delle passioni e degli innamoramenti, ma lei
non mi conosce abbastanza, le assicuro che non sono per i tunnel.
Una delle passioni però che abbiamo anche come gruppo ALPE è quella
di dare risposte ai cittadini, che ci chiedono le cose in modo
molto umile, in modo tranquillo, senza parlare a vanvera,
informandoci...però di essere corretti nei confronti dei cittadini
e di non snobbarli. Questa quindi è un'altra delle passioni che ho
e che abbiamo: di essere disponibili a dare voce anche ai
cittadini.
Per quanto riguarda la risposta che ha dato nel particolare a
quest'iniziativa, bene se avete fatto tutti gli approfondimenti
scientifici, se avete analizzato i due scenari, 1,5 milioni di
gestione all'anno di questo tunnel non ci preoccupano per lei,
perché sappiamo che buco ha fatto all'aeroporto di Aosta, per cui
non sarebbe una novità una gestione di 1,5 milioni all'anno.
L'aeroporto non funziona e ha più o meno gli stessi costi di
gestione, per cui, guardi, saremmo quasi pronti a tutto.
C'è un altro interrogativo a cui lei non ha risposto e a cui si
è sottratto, ma lei è Assessore ai trasporti e quindi la domanda
che le faccio è: di fronte ad una Valle d'Aosta che ormai è isolata
con la chiusura ulteriore della ferrovia - che è una barzelletta
davvero sulla bocca di tutto il Paese, mentre altre Regioni e altre
Nazioni stanno andando verso il potenziamento ferroviario, noi in
Valle d'Aosta, Regione a Statuto speciale, noi le chiudiamo -, noi
le chiediamo: c'è una politica dei trasporti e una programmazione
per i trasporti da parte di questo Governo regionale, da parte sua
e da parte di tutto il Governo? Certo, una politica che sia
sostenibile, che sia efficace, che non guardi al passato ma che
guardi al futuro. Siamo contenti che, di fronte a questi progetti,
avete dimostrato disponibilità, ma mi pare anche che abbiate in
qualche modo anche già risposto prima ancora di incontrare o di
fare degli incontri. Credo che oggi i cittadini, Assessore
Marguerettaz, che hanno ben chiaro quello che non è stato fatto in
Valle d'Aosta in questi otto anni perché vivono sulla loro pelle
l'isolamento, lei vivrà in un'altra dimensione, per cui può
permettersi di snobbare gli altri...quindi, di fronte a questa
situazione, le chiediamo, invece di occuparsi di tante cose che
forse non riguarderebbero il suo Assessorato, di occuparsi dei
trasporti, in particolare della ferrovia e di tutti quei vari
dossier che sono veramente un bagno di sangue e, come dice lei,
hanno dei costi di gestione altissimi e non portano nessun
beneficio alla Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK