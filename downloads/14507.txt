Consiglio Regionale della Valle d'Aosta - Oggetto del Consiglio n. 1764 del 10 gennaio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Impianti a fune
Precedente
Successivo
Resoconto integrale del dibattito dell'aula
Oggetto del Consiglio n. 1764 del 10 gennaio 1996 - Resoconto
SEDUTA POMERIDIANA DEL 10 GENNAIO 1996
OGGETTO N. 1764/X Istituzione di una commissione d'inchiesta
regionale sui lavori di realizzazione degli impianti di risalita
Staffal/Gabiet e Aosta/Pila. (Ritiro di risoluzione)
Risoluzione Il Consiglio regionale della Valle d'Aosta
Appreso dai recenti guasti verificatisi sugli impianti di
risalita Staffal-Gabiet e Aosta-Pila a danno di impianti realizzati
dalla società Agudio di Leinì;
Considerato che tali incidenti hanno comportato il blocco totale
degli impianti stessi in orario particolarmente critico, poiché
hanno impedito a migliaia di utenti di poter scendere a valle o li
hanno obbligati per diverse ore a bordo delle cabine di
trasporto;
Ritenuto indispensabile procedere all'analisi della cause che
hanno provocato tali disguidi, anche a fronte degli ingenti
stanziamenti in denaro che questa Regione ha profuso negli anni
scorsi per la realizzazione dei due impianti in questione;
Impegna
la Giunta regionale ad istituire una commissione di inchiesta
che verifichi i criteri e le modalità con le quali sono stati
affidati ed eseguiti i lavori di realizzazione dei suddetti
impianti e a relazionare in merito al Consiglio regionale entro il
prossimo mese di febbraio.
F.to: Linty - Tibaldi - Lanièce - Chiarello
Presidente Ha chiesto la parola il Consigliere Linty.
Linty (LN) Penso sia noto a tutti quello che è successo su due
impianti di risalita e la spinta a questa risoluzione è stata
l'analogia che si è creata fra i due impianti in questione, la
funivia Staffal-Gabiet e la funivia Aosta-Pila.
Se il blocco della funivia Aosta-Pila ha richiesto l'intervento
di alcuni autobus per riportare a valle gli sciatori, invece il
blocco della funivia Staffal-Gabiet ha comportato ai turisti il
rimanere appesi per alcune ore, con delle insindacabili paure
perché quando c'è una linea di discesa carica di un impianto a fune
viene veramente da aver paura. Si pensa sempre che i freni tengano,
ma ricordo che qualche anno fa ci sono stati casi nel Trentino Alto
Adige dove la mancata tenuta dei freni di sicurezza aveva causato
parecchie vittime. Questo per giustificare la paura che si era
generata all'interno delle cabine.
Ora l'analogia viene perché si tratta di due impianti costruiti
dalla società Agudio di Leinì e spiego dove sta la preoccupazione.
Sta nel fatto che, per quel poco che è di mia conoscenza sugli
impianti elettrici delle stazioni di risalita, c'erano delle
sicurezze che dovevano scattare e che non sono scattate, tutto qua.
Difficilmente un impianto rimane bloccato per parecchie ore se le
sicurezze scattano al momento giusto.
Questo fa sorgere in noi alcuni dubbi, che sono avallati anche
dalla funzione che noi qui ricopriamo perché sono due impianti per
i quali la Regione ha sborsato parecchi denari per costruirli; non
solo, l'impianto Aosta-Pila sarà oggetto nel futuro prossimo di una
convenzione, quindi credo sia doveroso e giusto da parte dei
consiglieri porre delle legittime preoccupazioni, per avere
soprattutto una situazione chiara davanti agli occhi dal momento
che saremo chiamati a discutere di questa convenzione con la
società Pila S.p.A.
Cosa si chiede alla Giunta? Si chiede di istituire una
commissione che verifichi anzitutto la procedura degli appalti, che
risalgono anche a parecchi anni fa, procedura che ha un lato oscuro
nel senso che, se ricordo bene, la società Agudio a metà dei lavori
di realizzazione della struttura di Gressoney-La-Trinité fallì,
quindi si chiede di ragionare sui motivi del fallimento e sui
motivi soprattutto che hanno determinato questi due arresti che -
detto all'interno di quest'aula, e me ne guardo bene dal dirlo
all'esterno della Valle d'Aosta - non hanno rappresentato il
cosiddetto "biglietto da visita ideale". Perché uno che sta tre ore
e mezza appeso ad una cabina qualcosa dentro si porta, non voglio
dire che questo sia un disastro per il turismo montano e per il
turismo degli sciatori nostri, però se qualcuno va a sciare, ad
esempio, in Trentino e rimane appeso quattro ore in una cabina,
torna a casa con un ricordo sicuramente, e non positivo.
Credo che questa richiesta che facciamo alla Giunta sia una
richiesta mirata alla chiarezza e a quel diritto di informazione
che hanno i consiglieri, per cui quello che si chiede alla Giunta è
di istituire una commissione di inchiesta per verificare quelli che
sono stati i danni, quelle che sono state le procedure degli
appalti e relazionare a questo Consiglio prima che venga in
quest'aula la discussione sulle future convenzioni che si vogliono
fare con le società degli impianti di risalita.
Si dà atto che, dalle ore 19,02, presiede il Presidente
Stévenin.
Presidente Qualcuno chiede la parola? Ha chiesto la parola
l'Assessore all'ambiente, territorio e trasporti, Riccarand.
Riccarand (VA) Il fatto che esistano dei problemi nel
funzionamento di alcuni impianti a fune è sicuramente un fatto
negativo, che ci preoccupa e che non giova all'immagine della Valle
d'Aosta, così come credo che sia indubbio il fatto che si possano
esprimere elementi di insoddisfazione rispetto ad alcune opere che
sono state realizzate dall'Agudio per i difetti che poi hanno
evidenziato. Però già qui vorrei far presente, come ben sa anche il
Consigliere Linty, che problemi come quelli che si sono verificati
negli impianti oggetto della risoluzione si verificano e si sono
verificati anche recentemente su altri tipi di impianto, costruiti
da altre società che non sono l'Agudio. Quindi non è che possiamo
neanche generalizzare questo discorso.
Quello che però trovo strano in questa risoluzione è il tipo di
richiesta che viene fatta, che non riguarda tanto gli inconvenienti
che si sono manifestati, il modo per cercare di migliorare la
situazione ed anche i rapporti contrattuali che ci possono essere
da parte della Regione con certe società, quanto che si chieda di
andare ad istituire una commissione di inchiesta sulle modalità di
affidamento di lavori rispetto a questi due impianti.
Allora, in un caso fra l'altro si tratta di un impianto
realizzato da una società privata con partecipazione anche della
Regione, ma sicuramente non è un impianto costruito dalla Regione,
quindi non vedo proprio come potremmo metterci ad indagare sulle
modalità di affidamento dei lavori quando si tratta di una società
privata; nell'altro è un impianto realizzato direttamente
dall'Amministrazione regionale, ma realizzato più di 10 anni fa,
secondo modalità che sono state oggetto in anni passati di
interrogazioni, interpellanze, indagini, cioè l'argomento è stato
sviscerato più volte in questo stesso Consiglio.
Se il Consigliere Linty va all'archivio della Presidenza del
Consiglio, troverà pacchi di documenti chiesti da altri consiglieri
prima di lui su questo argomento, non solo, ma, da quanto mi
risulta, la stessa Magistratura negli anni scorsi aveva condotto
un'indagine, anche se non so poi a quali risultati abbia approdato.
Quindi direi che è un argomento analizzato e sviscerato in tutti i
suoi aspetti e non mi pare certo il caso di andare ad istituire
adesso una commissione di inchiesta. Anzitutto una commissione di
inchiesta non si può chiedere alla Giunta di istituirla, semmai
potrebbe essere una richiesta che viene dal Consiglio, ma credo che
sarebbe comunque una iniziativa impropria, perché si tratta di un
argomento che è già stato sviscerato e che non ci fa fare un passo,
che sia uno, rispetto ai problemi reali che abbiamo, che sono di un
buon funzionamento di questi impianti.
Ritengo che sia stato giusto segnalare la preoccupazione e
l'interesse per questa problematica, ma il bersaglio non è stato
centrato in questa risoluzione; quindi chiederei ai proponenti di
ritirare la risoluzione, evidentemente c'è la massima disponibilità
a fornire tutta la documentazione che viene richiesta, e se
qualcuno vuole ripercorrere tutte le vicende non c'è nulla che
debba essere nascosto e ripeto che c'è documentazione agli atti
abbondante.
Chiederei ai proponenti di ritirare la risoluzione, altrimenti
da parte della maggioranza ci sarà una astensione.
Presidente Ha chiesto la parola il Consigliere Linty.
Linty (LN) Non è che con questa risoluzione si volesse sanare
tutto il problema dei controlli sugli impianti di risalita in Valle
d'Aosta; è chiaro che è un problema complesso, è un problema che
regolarmente tutte le stagioni invernali, o quasi tutte, si
presenta perché c'è la seggiovia, c'è l'ovovia, c'è la cabinovia,
c'è la funivia che si blocca per qualche motivo; raramente si sono
verificati guasti come i due che si sono verificati in questo
periodo per così lungo tempo, di solito nel giro di un'ora o due
gli impianti riprendevano a circolare. Soprattutto la sfortuna è
stata quella del verificarsi del guasto in un orario critico,
perché faceva notte quindi la gente vedeva avvicinarsi la notte ed
era preoccupata.
Ora, questa risoluzione era mirata non tanto a risolvere i
problemi tecnici degli impianti, anche se è giusto che vengano
dette in maniera definitiva quali sono state le cause di questi due
blocchi, perché leggendo gli organi di stampa si ha una immagine o
del no comment, ovvero le società che nulla dicono al riguardo,
oppure di versioni a volte diverse e a volte contrastanti, quindi
viene meno la chiarezza. E' la chiarezza che chiedevamo come
consiglieri, per poter poi affrontare il discorso delle eventuali
ulteriori convenzioni e degli eventuali ulteriori interventi che la
Regione intenda fare. Che poi li faccia direttamente o che li
faccia indirettamente con società partecipate dalla Regione, qui si
ripresenta il discorso che abbiamo affrontato nell'ultima o nella
penultima seduta consiliare su quando i soldi della Regione, anche
messi in una società privata, vengono distaccati dal vincolo del
bene pubblico, della finanza pubblica. Perché se la Regione
interviene sul capitale di una società per fare un impianto di
risalita, e interviene in maniera anche ingente, credo abbia tutti
i diritti di poter controllare come vengono fatti i lavori e di
poter chiedere il rendiconto di come mai si sono verificati
determinati disguidi.
Se l'impegno dell'Assessore è quello di fornirci prima della
prossima convenzione una relazione dettagliata - penso che nel suo
Assessorato o alla Presidenza del Consiglio ci saranno gli atti che
per questioni anagrafiche non conosco -, non c'è nessun problema a
ritirare la risoluzione. Chiedo se c'è questo impegno formale,
ufficiale, dell'Assessore di fornirci gli elementi di valutazione
per sapere qual è lo stato delle cose, soprattutto sapere una volta
per tutte come mai i due impianti si sono fermati e cosa non ha
funzionato e cosa si intende fare per evitare nel futuro ulteriori
errori; in tal caso, siamo disposti a ritirarla.
Presidente Ha chiesto la parola il Consigliere Voyat.
Voyat (UV) Je suis convaincu que ce n'est pas souhaitable qu'il
arrive très souvent des accidents de ce genre. Mais je crois quand
même que si on me demande aujourd'hui de signer que tous les
accidents qui arrivent en Vallée d'Aoste sont de cette gravité, moi
je suis prêt à signer.
Je crois que ce qui vient d'être présenté aujourd'hui ne
représente pas les problèmes que nous avons eus dans le passé sur
ce type d'accidents; peut-être que personne se souvient de ce qui
est arrivé l'année passée à Courmayeur, ou, pire encore, de ce qui
est arrivé, il y a 4-5 ans à Ayas.
Mais le fait de demander l'institution d'une commission
d'enquête "che verifichi i criteri e le modalità con le quali sono
stati affidati ed eseguiti i lavori...", soyons sérieux, peut-être
qu'on nous demande de nommer quelqu'un qui est compétent en matière
qui vérifie ce qui ne va pas et ce qui doit être changé, pas voir
ce qu'on fait en ce moment, et comme a dit l'Assesseur un de ces
implants n'a pas été fait par l'Administration régionale. Ce sont
d'autres les problèmes sur lesquels ce Conseil doit se pencher.
Presidente Tenuto conto delle disponibilità date dall'Assessore
alle richieste del Consigliere Linty, pensavo che... Ha chiesto la
parola il Consigliere Linty.
Linty (LN) Ricordavo bene, perché gli incidenti mortali e gravi
che ci sono stati sugli impianti di risalita chiedono comunque una
riflessione più approfondita, ma volevo specificare che il discorso
sulle modalità con cui sono stati affidati i lavori era riferito a
quella zona d'ombra che avevo citato prima, solo a quella.
L'Agudio, tanto per dirla in breve, non gode di così grande e bella
reputazione per gli impianti fatti, quindi il fatto che sia fallita
e che abbia avuto dei seri problemi, può determinare eventuali
disguidi.
Il discorso è che comunque, seppure non fosse la soluzione a
tutti i mali, era già qualcosa, e se ci sono altri problemi ben più
grandi di cui parlare, me ne scuso di non essermene fatto
portavoce. Mi stupisco che chi conosce questi problemi ben più
grandi, non li porti all'esame di questo Consiglio sotto forma di
documenti consiliari.
Presidente Tenuto conto che l'Assessore darà le informazioni
relative agli ultimi incidenti che si sono verificati e le
motivazioni per cui questi incidenti si sono verificati, il
Consigliere Linty ritira la risoluzione.
Il Consiglio prende atto.
Presidente Si sono conclusi i lavori.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK