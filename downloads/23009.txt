Consiglio Regionale della Valle d'Aosta - Oggetto del Consiglio n. 2341 del 20 dicembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2341 del 20 dicembre 2006 - Resoconto
OGGETTO N. 2341/XII - Scelte gestionali della Camera di
commercio della Valle d'Aosta. (Interrogazione)
Interrogazione
Preso atto che dal Consiglio della Camera di Commercio
valdostana si è da tempo dimesso il Presidente della Confindustria
valdostana, Giuseppe Bordon, e che l'attuale Presidente del
Comitato della Piccola Industria della Valle d'Aosta, Paolo
Musumeci, ha annunciato le sue dimissioni dal Consiglio, in quanto
non condivide le scelte gestionali;
Considerato che, in particolare, la proposta di costituire
una società in house finalizzata ad offrire servizi alle imprese
valdostane ha suscitato alcune perplessità, specie da parte della
Confindustria, in quanto parrebbe che tale attività sia demandata a
coloro che operavano nel Centro Sviluppo;
Ritenuto opportuno avere notizie più dettagliate su quanto
sta avvenendo nella Chambre;
la sottoscritta Consigliera regionale
Interroga
l'Assessore competente per sapere:
1) se è a conoscenza dei motivi per cui i rappresentati della
Confindustria valdostana si sono dimessi dal Consiglio
Camerale;
2) quale valutazione dà delle decisioni della Chambre di
attivare una propria società di servizio;
3) se è vero che nella società in house attivata dalla
Chambre trovano collocazione persone che lavoravano al Centro
sviluppo: in questo caso, quante sono, e di quali professionalità e
competenze sono portatrici.
F.to: Squarzino Secondina
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- La mia sarà una risposta breve, convinto
dell'autonomia funzionale e gestionale della Camera di commercio.
Alle sue domande cercherò in sintesi di dare una risposta, spero di
non deluderla; lei sa come la penso sul fatto che la Camera di
commercio debba agire liberamente, senza alcuna ingerenza da parte
della Regione.
Sulla prima domanda:
"se è a conoscenza dei motivi per cui i
rappresentati della Confindustria valdostana si sono dimessi dal
Consiglio Camerale"
, sono a conoscenza dei motivi che ho letto
sui giornali, non credo vi siano altri motivi, anche perché mi
risulta che il Presidente Bordon è stato sostituito dalla dott.ssa
Crosa, quindi credo che l'Associazione industriali continui con la
massima presenza la sua operatività all'interno della "Chambre",
quindi non riesco a leggere alcun motivo particolare, se non
valutazioni personali che le persone in oggetto hanno ritenuto di
fare. Mi risulta che il decreto per la sostituzione di Musumeci sia
già stato proposto, credo sia il sig. Bertolin, il figlio, quindi
alla prima domanda posso risponderle così.
Sulla seconda domanda:
"quale valutazione dà delle decisioni
della Chambre di attivare una propria società di servizio"
, io
onestamente do delle valutazioni positive su questo, perché se la
"Chambre" agisce con le proprie gambe per portare avanti i suoi
obiettivi, che sono la promozione e il "marketing" delle aziende
associate, e lo fa assumendosi le proprie responsabilità, è una
cosa giusta, tenendo conto delle indicazioni della "legge Bersani",
che dice che solo le società "in house" possono svolgere dei
servizi specifici per le proprie emanazioni. Mi risulta che ancora
non è stata costituita, penso sarà costituita alla fine dell'anno e
mi auguro che funzioni nel modo migliore, perché posso esprimere la
mia opinione sul fatto che venga realizzata, poi mi auguro che
funzioni nel modo migliore, perché in caso contrario potrebbe
essere - come immagino sottintenda la domanda - una società
inutile. Spero invece che funzioni bene, quindi è un'azione
positiva, a mio parere.
Sulla terza domanda:
"se è vero che nella società in house
attivata dalla "Chambre" trovano collocazione persone che
lavoravano al Centro Sviluppo..."
, anche qui, mi auguro che
riusciamo a far trovare collocazione in questa società che è in
costituzione, perché ritengo che il "Centro Sviluppo" svolgeva
alcune funzioni importanti per le aziende, queste funzioni di
promozione e di "marketing" non devono essere perse, quindi ben
venga la "Chambre" che se ne occupa nella sua autonomia gestionale
e ben venga se riusciamo a recuperare delle professionalità che si
erano formate nel "Centro Sviluppo" e se queste professionalità
possono avere uno sbocco continuativo rispetto alle esperienze che
hanno già svolto nel "Centro Sviluppo". Mi auguro quindi, non sono
io che lo tratto direttamente questo argomento, ma mi auguro che si
possano introdurre in questa società della "Chambre" anche delle
persone che hanno lavorato nel "Centro Sviluppo", perché questo
permetterebbe non solo di recuperare le operatività, ma di creare
dei posti di lavoro e spero che questo possa avvenire. So di essere
breve, ma sono molto rispettoso dell'autonomia funzionale e
gestionale della "Chambre".
Presidente
- La parola alla Consigliera Squarzino
Secondina.
Squarzino (Arc-VA)
- Ringrazio l'Assessore per le
risposte. Prendo atto di quanto ci ha comunicato, lei sa che la
nostra attenzione sulla "Chambre" è molto alta, sappiamo anche che
è stata un po' una novità nell'ambito regionale il fatto di aver
attribuito alla "Chambre" tutta una serie di prerogative e
competenze che aveva la Regione, quindi è interessante capire se
questo tipo di decisione effettivamente raggiunge lo scopo che si
aveva, o non diventa un elemento ancora ulteriore di burocrazia e
di struttura che è più attenta a costruire sé stessa, che non a
dare risposte: questa è la nostra preoccupazione. Io non do
giudizi, esprimo una preoccupazione che avevamo già espresso nel
momento in cui è nata la "Chambre", la nostra attenzione è puntata
sulla "Chambre" perché non vogliamo che anche strutture che hanno
nobili ideali e nobili finalità, di fatto si preoccupino più di
loro stesse che non degli obiettivi che intendono raggiungere.
Credo che anche l'attività di vigilanza del Consiglio regionale
che ha voluto questa "Chambre" sia importante. È vero che nessuno
conosce esattamente i motivi, anch'io conosco i motivi che conosce
lei e che sono apparsi sui mezzi di comunicazione, ma è
preoccupante che un settore così importante dell'economia
valdostana non riconosca, come ambito privilegiato in cui i
problemi della propria categoria vengono affrontati, la
"Chambre"... questo mi preoccupa! Allora al di là del motivo che è
apparso, le chiedo di verificare se i problemi dell'industria sono
presi in carico dalla "Chambre" come gli industriali vorrebbero.
Lei continuamente ha rapporti con il mondo dell'industria da dove
credo emergano una serie di esigenze, quindi le chiedo di
verificare se le loro esigenze vengono prese in carico o no! La
società "in house" non è ancora stata costituita: adesso non entro
nel merito se sia bene o male, non lo so, bisogna vederlo, ma mi
preoccupa questa lentezza nelle decisioni! Di questa società "in
house" se ne parla all'inizio dell'estate, se ne riparla adesso,
poi si decide, poi non è ancora costituita... o è uno strumento
importante e allora lo si realizza, altrimenti se questo strumento
è essenziale per il funzionamento della Camera, mi preoccupa che le
decisioni che devono dare funzionalità alla Camera, abbiano questi
tempi così lunghi per l'attuazione, dal momento in cui si pensa al
momento in cui si attua! Allora non è che la Camera sia uno
strumento che accelera i tempi delle decisioni ed è meno lenta
della struttura burocratica regionale... comincio a pormi alcuni
dubbi, può darsi che non sia così, può darsi che ci sia quasi
un'inerzia nelle cose o la difficoltà a procedere in un campo nuovo
che rende difficile attuare subito le decisioni, ma credo che si
debba capire se questo strumento è più efficace o meno di quanto
non lo erano gli uffici della Regione, perché questa era la
scommessa!
Terzo elemento: sono la prima a dire che le professioni vanno
valorizzate al massimo, ma perché è stato chiuso il "Centro
Sviluppo" se aveva così grandi professionalità per rispondere ad
esigenze della popolazione e adesso queste stesse professionalità
vengono utilizzate diversamente? La domanda che ci si pone è:
questa società "in house" è nata solo per dare lavoro al personale
del "Centro Sviluppo"? Spero di no, e spero che fra pochi mesi
potremo fare un'altra iniziativa a cui lei potrà rispondermi:
guardi che a, b, c, d... e io sarò ben contenta, perché questa è
una risorsa della Regione che deve funzionare, altrimenti è inutile
che ci sia!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK