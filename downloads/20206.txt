Consiglio Regionale della Valle d'Aosta - Oggetto del Consiglio n. 192 del 5 novembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Precedente
Successivo
Resoconto integrale del dibattito dell'aula
Oggetto del Consiglio n. 192 del 5 novembre 2003 - Resoconto
OGGETTO N. 192/XII - Determinazioni per il completamento del
processo insediativo dell'area autoportuale di Pollein/Brissogne,
in applicazione delle deliberazioni consiliari n. 1187/X del 22
febbraio 1995, n. 2198/XI del 19 settembre 2001 e n. 3142/XI del 2
aprile 2003.
Il Consiglio
a. richiamata la propria deliberazione n. 4463/IX del 13
aprile 1993, di ratifica della deliberazione n. 2053 del 26
febbraio 1993, della Giunta regionale, concernente l'approvazione
degli elaborati fondamentali del piano di ristrutturazione e
riconversione dell'area autoportuale nei Comuni di Pollein e
Brissogne, articolato nei seguenti stralci funzionali:
a.1. realizzazione delle opere infrastrutturali;
a.2. costruzione dell'edificio modulare denominato
"serpentone";
a.3. costruzione dell'edificio denominato
"direzionale";
a.4. costruzione dell'edificio denominato "torre della
comunicazione";
b. vista la deliberazione della Giunta regionale n. 7874 del
17 settembre 1993, con la quale la finanziaria regionale Finaosta è
stata autorizzata - ai sensi dell'articolo 5 della legge regionale
28 giugno 1982, n. 16 e successive modificazioni - ad acquisire
l'intero capitale della società "Autoporto S.p.A.", al fine di dare
attuazione - per il tramite di detta società - al piano di
ristrutturazione e riconversione;
c. considerato che gli interventi previsti dal piano sono
attuati nell'ambito dei seguenti programmi comunitari o
statali:
c.1. gli interventi di cui in a.1), già ultimati, nell'ambito
dei programmi di iniziativa comunitaria INTERREG Italia-Francia
(Alpi) 1991/93 e INTERREG Italia-Svizzera 1991/93 (sottoprogramma
Valle d'Aosta) approvati, rispettivamente, con proprie
deliberazioni n. 3093/XI del 29 giugno 1992 e n. 3957/IX del 25
novembre 1992;
c.2. gli interventi di cui in a.2), già ultimati, nell'ambito
del programma comunitario INTERREG Italia-Francia (Alpi) 1994/99,
approvato con propria deliberazione n. 2000/X del 26 giugno 1996 e
nell'ambito degli interventi statali in favore delle aree depresse,
ai sensi delle leggi n. 641 del 1996 e n. 208 del 1998, a seguito
di due richieste di finanziamento formulate dalla Regione e
approvate dal CIPE, rispettivamente, con deliberazioni 18 dicembre
1996 (in GURI, serie generale, n. 28 del 4 febbraio 1997) e n.
135/99 del 6 agosto 1999;
c.3. gli interventi di cui in a.3), già ultimati, nell'ambito
del citato programma comunitario INTERREG Italia-Francia (Alpi)
1994/99;
c.4. gli interventi di cui in a.4) - i cui lavori sono in
fase di attuazione e comprendono altresì la realizzazione del
"modulo di raccordo" tra gli edifici "serpentone" e "direzionale" -
nell'ambito del Docup Obiettivo 2 2000/06, approvato con propria
deliberazione n. 1744/XI del 20 dicembre 2000;
d. richiamata la propria deliberazione n. 1187/X del 22
febbraio 1995, integrata con successive proprie deliberazioni n.
2198/XI del 19 settembre 2001 e n. 3142/XI del 2 aprile 2003, con
cui:
d.1. sono state individuate, con apposito schema basato sulla
classificazione ISTAT delle attività economiche, le tipologie di
attività economiche insediabili nelle strutture edilizie
recuperate, riferendole ai singoli edifici di cui in a.2), a.3),
a.4) (ivi compreso il "modulo di raccordo") e alla relativa
superficie disponibile nonché alle tre aree settoriali
("commercio"; "merci"; "comunicazione") previste dal piano di
ristrutturazione e riconversione;
d.2. sono stati approvati i criteri di selezione delle
proposte di insediamento;
d.3. è stata demandata alla Giunta regionale l'individuazione
dei parametri da adottarsi dalla Società "Autoporto Valle d'Aosta
S.p.A." per la selezione delle iniziative;
e. vista la deliberazione n. 4653 del 30 dicembre 2000, con
cui la Giunta regionale ha provveduto all'individuazione dei
parametri in d.3);
f. dato atto che, in applicazione delle deliberazioni citate
alle precedenti lettere d) ed e), è stata avviata nel 2001 la
procedura di selezione delle attività, in esito alla quale
risultano attualmente insediate, nell'edificio "Direzionale", n. 10
unità locali, che occupano circa mq 6.545, pari a circa l'81% della
superficie utile locabile (al netto degli spazi comuni, locali
tecnici ed accessori in seminterrato) e, nell'edificio
"Serpentone", n. 20 unità locali, che occupano circa mq 20.253,
pari a circa l'83% della superficie utile locabile (al netto degli
spazi comuni, locali tecnici ed accessori in seminterrato);
g. considerato che, in ragione di quanto detto in f), possono
considerarsi sostanzialmente realizzate le opzioni, fissate con la
citata propria deliberazione n. 1187/X del 22 febbraio 1995, in
termini di collocazione di specifiche tipologie di attività
economiche nelle singole strutture edilizie e nella relativa
superficie disponibile;
h. ritenuto opportuno, in ragione di quanto indicato in f) e
g), perseguire, in questa fase del processo insediativo,
l'obiettivo di piena utilizzazione degli spazi - in quanto atto a
valorizzare più efficacemente le suscettività indicate al punto 2
della citata deliberazione n. 1187/X del 1995 - oltre a quello del
mantenimento di coerenza con le opzioni tipologiche adottate nelle
deliberazioni citate in d), consentendo l'insediamento, negli
edifici "Serpentone" e "Direzionale", di tutte le attività indicate
nello "schema delle tipologie di attività economiche insediabili
nell'area" approvato da ultimo con propria deliberazione n. 3142/XI
del 2 aprile 2003, anche se non specificamente indicate dal
predetto schema quali insediabili in ciascuno dei singoli edifici
in discorso;
i. ritenuto altresì che quanto previsto in h) debba
applicarsi anche agli edifici "modulo di raccordo" e "Torre della
comunicazione", attualmente in costruzione, allorquando anche per
questi risulterà insediata una superficie pari all'80% di quella
disponibile;
j. visto il parere favorevole rilasciato dal Coordinatore del
Dipartimento sviluppo regionale e affari europei, ai sensi del
combinato disposto degli articoli 13, comma 1, lettera e) e 59,
comma 2 della legge regionale 23 ottobre 1995, n. 45, sulla
legittimità della presente deliberazione;
Visto il parere della IV Commissione consiliare
permanente;
Delibera
1) di stabilire che tutte le attività indicate nello "schema
delle tipologie di attività economiche insediabili nell'area
oggetto del piano di ristrutturazione e riconversione di cui alla
deliberazione di Giunta n. 2053 del 26 febbraio 1993 ratificata dal
Consiglio con deliberazione n. 4463/IX del 13 aprile 1993",
allegato alla deliberazione n. 3142/XI del 2 aprile 2003, possono
essere insediate nella restante superficie degli edifici
"Serpentone" e "Direzionale", non ancora oggetto di insediamenti
produttivi;
2) di stabilire che tutte le attività indicate nello "schema
delle tipologie di attività economiche insediabili nell'area
oggetto del piano di ristrutturazione e riconversione di cui alla
deliberazione di Giunta n. 2053 del 26 febbraio 1993 ratificata dal
Consiglio con deliberazione n. 4463/IX del 13 aprile 1993",
allegato alla deliberazione n. 3142/XI del 2 aprile 2003, potranno
essere insediate negli edifici "Modulo di Raccordo" e "Torre della
Comunicazione" allorquando anche per questi edifici risulterà
occupata da insediamenti produttivi una superficie almeno pari
all'80% della superficie utile locabile (al netto degli spazi
comuni, locali tecnici ed accessori in seminterrato).
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - È una questione molto semplice che rientra nel
lungo percorso di ricostruzione dell'insediamento noto come
Autoporto, iniziata con una deliberazione del Consiglio regionale
datata aprile 1993, quindi più di 10 anni fa, la cui logica era
quella di dare una destinazione molto precisa agli esercizi
commerciali e artigianali presenti all'interno dell'area. Così è
stato fatto, come per sommi capi illustrato all'interno della
deliberazione che oggi viene proposta all'aula e si può dire che
siamo ampiamente soddisfatti del risultato. Oggi è occupato l'81%
delle superfici dell'edificio noto come "direzionale", siamo
all'83% dell'edificio noto come "serpentone" e si sono
perfettamente adoperate quelle tipologie che erano previste dalla
deliberazione di cui ho parlato in premessa.
Oggi si ritiene, questa è la prima parte della deliberazione
sottoposta oggi al Consiglio, che possano essere insediate nelle
restanti superfici dei 2 edifici, serpentone e direzionale, tutte
le attività indicate nello schema, senza quelle limitazioni
pre-esistenti. Questo dovrebbe consentire di avere in tempi molto
rapidi un'occupazione al 100% della struttura autoportuale in
queste due tipologie di superfici, previste nell'autoporto così
come configurato oggi.
La seconda parte invece "mette un po' le mani avanti", ma si
tratta in questo senso di avere un comportamento equo anche
rispetto ad altre 2 strutture: una è il cosiddetto modulo di
raccordo che è la parte che collega il direzionale con il
serpentone. Già oggi è in fase di occupazione e non ci saranno
problemi a riempirlo, però la richiesta è che anche in questo caso
esista questo stesso meccanismo (una volta raggiunto l'80%
dell'occupazione della superficie utile locabile) e la medesima
previsione vale anche per la cosiddetta "torre delle
comunicazioni", che invece è in fase di costruzione e anche in
questo caso si prevede che al raggiungimento dell'80% della
superficie vi sia una libertà di insediamento. Sempre però nei
limiti di quello schema delle tipologie così come approvato nel
1993.
Per queste ragioni invito il Consiglio ad approvare questa
deliberazione, perché sicuramente consentirà di dare piena
attuazione a quello che possiamo considerare essere stato un
intervento modello, che è quello del riutilizzo dell'autoporto dopo
la caduta delle barriere doganali, che anche nei rapporti con la
Commissione europea è da considerarsi un intervento ben riuscito,
fra l'altro assolutamente nelle linee della spesa che allora fu
preventivata, e questo non sempre avviene per delle opere
pubbliche.
Président - Je déclare ouvert le débat.
Est-ce qu'il y a des conseillers qui souhaitent intervenir? S'il
n'y a pas de collègues qui souhaitent intervenir, je ferme la
discussion générale.
Je soumets au vote l'objet n° 39:
Conseillers votants: 33
Votants: 28
Pour: 28
Abstentions: 5 (Curtaz, Frassy, Riccarand, Squarzino Secondina,
Tibaldi)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK