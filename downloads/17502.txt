Consiglio Regionale della Valle d'Aosta - Oggetto del Consiglio n. 889 del 7 ottobre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ELEZIONI
Precedente
Successivo
Resoconto integrale del dibattito dell'aula
Oggetto del Consiglio n. 889 del 7 ottobre 1999 - Resoconto
OGGETTO N. 889/XI Impegno all'adozione di un disegno di legge
relativo alla forma di governo regionale ed alla connessa legge
elettorale. (Approvazione di mozione)
Mozione Tenuto conto dei progetti di legge costituzionali in
discussione in Parlamento relativi alle nuove attribuzioni di
competenza alle regioni a statuto speciale in materia di forme di
governo e leggi elettorali;
richiamata la propria risoluzione approvata nella seduta del 22
settembre 1999
Il Consiglio regionale
Si impegna
a predisporre ed adottare un disegno di legge organico relativo
alla forma di governo ed alla connessa legge elettorale entro 18
mesi dall’entrata in vigore della legge
costituzionale attualmente in discussione in Parlamento.
F.to: Fiou - Cottino - Martin
Presidente
La parola al Consigliere Fiou.
Fiou (GV-DS-PSE) Non voglio, con questa mozione, riaprire, in
quest'aula, il dibattito sui due temi che hanno caratterizzato
tutta la vicenda della legge costituzionale; do per scontato quindi
tutta una serie di cose che sono state dette nella precedente
seduta consiliare.
Richiamo solo due temi, quelli dello sviluppo dei rapporti fra
Stato e Regione e quello della riforma della politica. Di
quest'ultima fanno parte le scelte su proporzionale o
maggioritario; l'elezione diretta del Presidente; eccetera.
Sul primo di questi temi si è aperto un confronto che ha
verificato convergenze e differenze; è normale, direi, che su un
tema di questa portata, ci possano essere differenze, altrimenti
militeremmo tutti in una stessa forza politica; questo confronto
avrà molte occasioni per proseguire, io spero con spirito
costruttivo.
C'è stato in proposito nella scorsa seduta un impegno di tutte
le forze di maggioranza e non solo, per affrontare in modo
costruttivo almeno il passo contingente dei pareri da far arrivare
a Roma sulla legge costituzionale; mi pare che si sia aperta la
strada verso una soluzione positiva.
Sulle prospettive più a lunga scadenza ci saranno occasioni per
rimettere a confronto le posizioni. A tal fine ricordo solo che c'è
anche una commissione pensata ad hoc, e quindi potrebbe riaprirsi
l'occasione per un confronto su come fare ripartire la stessa
coinvolgendo tutti quanti.
Sul secondo punto, quello della riforma della politica: leggi
elettorali, eccetera, il dibattito ci ha visti concordare
sull'opportunità di rinviare l'approfondimento, separandolo dal
condizionamento di un tentativo di dare per risolto il problema con
un atto calato dall'alto; tentativo che di fatto voleva modificare
le nostre competenze in materia di legge elettorale. Rinviare
l'approfondimento però con la certezza di farlo nella sede
opportuna, in quest'aula consiliare, ma farlo in tempi definiti. Il
significato della mozione è solo questo: sollecita la realizzazione
di una proposta da me avanzata, accolta dal Presidente della Giunta
nelle sue conclusioni, e vuole anche smentire battute ironiche
attraverso le quali nella scorsa seduta consiliare si presagiva
l'affossamento "sine die" della volontà della maggioranza di
affrontare il problema in questione.
Le conclusioni sostanziali del percorso che la mozione vuole
avviare saranno ovviamente quelle che il dibattito politico
definirà, e quindi qui valgono le leggi della democrazia.
Presidente
È aperta la discussione generale.
La parola al Consigliere Curtaz.
Curtaz (PVA-cU)
Forse il mio intervento sarà un po' meno
ecumenico rispetto a quello del Consigliere Fiou, che mi ha
preceduto.
Credo che questa breve mozione, che ha avuto anche un parto
piuttosto difficile nel corso del passato Consiglio, per poi non
essere ammessa ed essere ripresentata oggi, ha quanto meno due
letture politiche, solo apparentemente contraddittorie. Sarebbero
contraddittorie se non avessimo seguito l'iter dei lavori su questo
tema la scorsa seduta.
C'è una lettura più nobile, di cui mi occuperò successivamente,
e c'è una lettura meno nobile - non voglio utilizzare il nome
ignobile perché mi sembra eccessivo - che è riferita alla necessità
che ha questa mozione di ricucire due strappi: uno che è avvenuto
in quest'aula e un altro che è avvenuto a Roma. Di cosa si
tratta?
Dobbiamo ricordarci cosa è successo nella scorsa seduta. Venne
presentata una risoluzione sottoscritta da 3 Capigruppo, 2 della
maggioranza e 1 della pretesa opposizione?
(interruzione di un Consigliere, fuori microfono)
? chiedo scusa per il lapsus, pretesa va bene? Mi interessava la
"pretesa", dicevo, della pretesa opposizione, risoluzione che
veniva votata anche dal gruppo dei DS in maniera sorprendente,
perché questa risoluzione diceva l'esatto contrario di quello che
il Capogruppo dei DS aveva sostenuto nel dibattito precedente.
Ovviamente si trattava da parte del gruppo dei DS di un
atteggiamento di fedeltà alla maggioranza e quindi si è trattato di
un voto dato magari controvoglia, ma che aveva il significato
politico di non allargare una frattura che ai più pareva
evidente.
Ecco allora che questa mozione ha lo scopo di ricucire, è una
sorta di risarcimento che le altre due forze di maggioranza devono
concedere ai DS per poter presentarsi all'opinione pubblica
valdostana con una faccia un po' più presentabile. E questo è il
primo effetto di questa lettura meno nobile.
C'è poi un secondo effetto, noto peraltro a tutti, che è quello
di permettere attraverso il voto su questa mozione ai Commissari
diessini a Roma di fare quello che un deputato di AN a me poco
simpatico ha definito "il voltafaccia". Lo abbiamo letto sui
giornali questo atteggiamento dei Commissari DS a Roma, che in un
primo tempo hanno presentato gli emendamenti che andavano in una
certa direzione, e poi a seguito della risoluzione inviata a Roma
hanno cambiato atteggiamento e assunto un atteggiamento più
morbido.
Tutte cose dal punto di vista politico legittime, però dobbiamo
avere la coscienza che il voto di questa mozione oggi costituisce
più che un cerotto, due cerotti, uno più piccolo qui e uno più
grande a Roma, su una ferita che era stata inferta alla credibilità
di una posizione politica. E questa è la lettura meno nobile della
mozione.
Ritengo però onestamente che questa mozione contenga anche una
lettura più nobile, perché di fronte alla riserva di molti di noi
rispetto alla volontà del Consiglio regionale di esprimersi sulla
forma di governo in Valle d'Aosta, impegna il Consiglio stesso a
pronunciarsi nel termine di 18 mesi dall'entrata in vigore della
legge costituzionale attualmente in discussione al Parlamento.
Si potrebbero fare alcune osservazioni rispetto alla necessità
di questo impegno: può sembrare pleonastico che il Consiglio
regionale impegni sé stesso a fare una cosa che può fare ogni
giorno; però capisco che l'esigenza di congelare oggi per tirare
fuori dal freezer fra 18 mesi questa proposta renda auspicabile, in
particolare dal punto di vista dei proponenti, proprio per i
ragionamenti che ho fatto prima, che questo impegno venga
formalizzato dalla maggioranza.
E la ritengo particolarmente importante questa cosa, perché c'è
stata a dire il vero non da parte del Consigliere Fiou, ma da parte
del Consiglio regionale, delle forze politiche di maggioranza, una
grave sottovalutazione dell'importanza di questa riforma sul punto
competenza in materia di forma di governo, perché come sempre - ho
sentito anche interviste a vari esponenti degli Autonomisti - ci si
accanisce su questioni di procedura, ci si accanisce su a chi
spetta l'iniziativa, se è più giusto che l'iniziativa sia
periferica, sia centrale, e poi ci si dimentica dei dati di fatto!
Nell'ambito della maggioranza l'unico Consigliere che ho sentito
dire delle cose condivisibili, a mio giudizio, in questo senso, è
proprio il Consigliere Fiou, che ha affermato: attenzione perché
qui possiamo discutere di tutto, ma la Valle d'Aosta per la prima
volta potrà modificare la forma di governo, o magari la seconda
volta, mi suggerisce il Presidente, però per la prima volta
attraverso una legge regionale, non attraverso il meccanismo ad
approvazione "aggravata" delle leggi costituzionali. Quindi c'è una
delega evidente alla Regione, che va in senso federale. Questo mi
sembra un dato positivo da cogliere, perché a volte quest'enfasi
autonomistica fa concentrare di più sulle procedure che sulla
sostanza.
E questa miopia, secondo me, è stata in questi giorni di
commenti ancora più grave, perché non si è tenuto conto di un dato
oggettivo: che tutte, dico tutte le modifiche proposte in sede
parlamentare, tutti gli emendamenti ampliavano le competenze della
Regione autonoma. Non ho letto un solo emendamento che dicesse che
la forma di governo veniva riservata allo Stato. La forma di
governo veniva demandata alla potestà sovrana del Consiglio
regionale, poi si discuteva se a maggioranza assoluta o meno,
eccetera, ma questo è un altro tema su cui non voglio entrare.
Anche se sarebbe interessante che ognuno esprimesse la propria
opinione.
Un'ultima considerazione meno positiva sempre a proposito degli
effetti positivi, se mi è consentito il bisticcio di parole, è sul
fatto che comunque questo impegno è privo di contenuti, ed è una
cosa che mi preoccupa dal punto di vista più teorico perché sempre
il sottoscritto ha lamentato in tutti questi giorni di dibattito
sul tema il fatto che si discutesse della forma e non della
sostanza. Poi c'è il Consigliere Ottoz che dice che in certi casi
la forma è più importante della sostanza, ma io non sono d'accordo,
perché voglio sapere se la Regione Valle d'Aosta acquisisce
autonomia su una certa materia per farne che cosa. Non c'è
un'autonomia sempre buona, è un po' il vecchio discorso dell'uso
del coltello, che può servire per tagliare il pane, e va bene, può
servire per uccidere una persona, e va male: l'autonomia è come un
coltello, però voglio sapere come lo si usa! E qui, ancora una
volta, non si dice niente, questo perché com'è normale e legittimo
probabilmente all'interno delle forze di maggioranza le opinioni
sono diversificate, e probabilmente, anzi sicuramente, all'interno
degli stessi gruppi di maggioranza le posizioni sono diversificate,
e la cosa non mi stupisce, perché in materia istituzionale dovrebbe
essere la regola questa. Però è un limite che si vada già a dire
oggi che il Consiglio si occuperà entro 18 mesi di una riforma così
importante, senza dare alcuna indicazione.
Per quanto riguarda il primo intervento, avrei finito
nell'esporre le mie argomentazioni, mi riservo di tornare, se
necessario, in un prossimo intervento sull'oggetto della mozione
stessa.
Presidente
La parola al Consigliere Frassy.
Frassy (FI)
Il nostro gruppo è abbastanza perplesso di
fronte a questa mozione, perché questa è, per certi versi, la
continuazione del dibattito precedente, e mi riferisco al dibattito
sulla sanità. Ci sembra che sia quel dibattito, sia questa mozione,
innovino, e non so fino a che punto in termini positivi, quella che
era la procedura e l'operatività di questo Consiglio.
Sulla sanità l'Assessore, più che dare delle soluzioni, ha
svolto una relazione che poteva essere oggetto - a seconda dei
punti di vista - di una conferenza piuttosto che di un comizio, e
si è impegnato a fare quello che non aveva fatto. Questa è la
sintesi di un'intera mattina di riflessioni fatte sulla sanità.
Questa mozione, che porta come prima firma quella del Capogruppo
dei diessini, è una mozione che era arrivata con polemiche fuori
tempo massimo lo scorso Consiglio, dopo un lunghissimo dibattito
che aveva avuto un oggetto specifico, ossia la discussione a
livello parlamentare delle leggi di riforma degli statuti delle
regioni a statuto speciale, e la sensazione che abbiamo è che si
cerchi di rafforzare una propria posizione politica, piuttosto che
di produrre un risultato politico.
Stamani l'Assessore Vicquéry era preoccupato di rafforzare la
sua posizione politica, questo pomeriggio il gruppo dei DS è
preoccupato di riposizionare il proprio ruolo politico più che
all'interno di quest'aula all'interno della maggioranza e forse,
soprattutto, della sua opinione pubblica. Anche perché il Consiglio
regionale, sappiamo tutti che è sovrano e non ha bisogno di
autoimpegnarsi con una certa formalità, soprattutto quando questo
autoimpegno viene dalle forze di maggioranza, che hanno i numeri e
di conseguenza la capacità di governo mentre è normale che le forze
di minoranza o di opposizione si presentino al cospetto dell'aula
chiedendo l'impegno del Consiglio, o meglio della Giunta. Non
abbiamo noi i numeri, non abbiamo la forza di governo che ci
consente di arrivare a certe conclusioni!
Allora diventa curioso che il Consiglio regionale impegni sé
stesso, e che l'impegno a sé stesso venga richiesto in blocco dalle
forze di maggioranza, e apro un inciso. Non dimentichiamo che su
questo dibattito, nello scorso Consiglio, la maggioranza era un po'
diversa, perché la maggioranza del dibattito consiliare aveva visto
per un certo momento il PDS fuori e gli Autonomisti dentro, mentre
la maggioranza in sede di voto ha visto insieme agli Autonomisti
che si erano affacciati, il rientro del gruppo dei DS.
E allora voi cosa proponete? Proponete che il Consiglio si
impegni. Ma noi pensiamo che faccia parte dei diritti-doveri di
ogni gruppo politico formulare delle proposte.
Voi però volete solennizzare questo momento e lo volete
solennizzare con l'adozione di un disegno di legge; è pochino,
molto poco! Normalmente quando si chiede un impegno, lo si chiede
soprattutto su un percorso, su un principio; qua, invece, chiedete
semplicemente che il Consiglio si impegni a fare quello che deve
fare, a legiferare, perché questa è l'estrema conclusione di questa
impegnativa. Non ipotizzate un principio di governo privilegiato
rispetto ad altri, non ipotizzate una legge elettorale di un tipo
piuttosto che di un altro tipo, ma ipotizzate una previsione
temporale: 18 mesi. Chissà poi perché 18 mesi! L'unico dato certo è
un dato temporale che non vediamo quale peso politico possa avere
nel contesto di questa discussione.
È evidente allora che questa è una proposta sulla quale non
possiamo non rilevare la contraddittorietà fra la serietà
dell'argomento e la leggerezza della parte impegnativa della
proposta.
Lo abbiamo denunciato più volte in quest'aula e lo ribadiamo
oggi: abbiamo la sensazione che sulle riforme istituzionali, o
meglio, sull'autonomia, di più, sullo Statuto speciale, questa
maggioranza stia giocando; l'ha fatto con la "Commissione Nicco",
l'ha fatto con il dibattito dello scorso Consiglio, lo sta
rifacendo con questa mozione. Non vediamo i contenuti, ma vediamo
né più né meno che la riproposizione degli equilibri, delle
schermaglie dialettiche all'interno della maggioranza stessa!
E vorrei dire di più. Per certi versi quello che voi chiedete è
quello che noi, come Assemblea regionale, avremmo già dovuto fare!
La nostra potestà legislativa quanto meno sulla legge elettorale
penso che sia chiara al momento, e la Regione Sicilia, lo abbiamo
ricordato nello scorso dibattito, è stata sicuramente più solerte
della Regione Valle d'Aosta, perché è riuscita a portare
all'attenzione del Comitato ristretto dei nove una proposta di
legge che incideva sulla loro ipotesi di governo e di legge
elettorale.
Ciò detto, non vogliamo entrare in beghe che riteniamo non di
natura istituzionale, ma beghe di maggioranza, di conseguenza non
ci sentiamo di schierarci in un senso o nell'altro su un disegno di
legge che non è definito nei suoi principi e che è definito
soltanto nella tempistica. E poi chissà perché volete mettere un
termine a quella che è la potestà illimitata e legislativa del
Consiglio regionale.
Siccome riteniamo che questo sia l'ennesimo atto che dimostra la
difficoltà di coesione politica che questa maggioranza ha, ne
prendiamo per certi versi piacevolmente atto, perché vuol dire che
ciò che avevamo ipotizzato all'inizio di legislatura si sta per
strada verificando, e riteniamo di non partecipare non alla
votazione, o meglio, riteniamo di non partecipare con il nostro
voto a una votazione che nei fatti tende a ricompattare una
maggioranza alla quale noi non abbiamo mai dato la nostra
fiducia.
Presidente
La parola al Consigliere Marguerettaz.
Marguerettaz (Aut) Non ho capito molto l'illustrazione del
collega Fiou di questa mozione, nel senso che il collega Fiou ha
fatto un "excursus" di ciò che è successo nel Consiglio scorso, ma
non è che ci abbia illustrato molto bene - può darsi però che sia
una deficienza mia - il significato e l'obiettivo che si pone
questa mozione.
Forse lo ha già detto qualcuno che mi ha preceduto, la prima
considerazione da farsi è che questa è una stranissima mozione,
innanzitutto dal punto di vista della formulazione e dei contenuti
che essa ha.
Non mi sembra di ricordare che un Consiglio regionale impegni sé
stesso a parlare o se vogliamo ad adottare un disegno di legge
riguardante una certa materia entro un certo periodo. Non ha senso,
per il semplice motivo che se il collega Fiou, il collega Cottino,
o il collega Martin che sono i firmatari, tra un mese o due mesi
presentano un disegno di legge che riguardi la forma di governo e
la legge elettorale di questa regione, questo Consiglio regionale è
obbligato ad occuparsene, fra l'altro molto prima dei 18 mesi che
voi mettete come impegno.
È stranissima quest'impostazione procedurale, tant'è che al
sottoscritto è persino venuto in mente se poteva essere ammessa una
mozione con un contenuto così scarno!
Il Consiglio regionale deve dettare degli indirizzi che qua non
ci sono; ricordo che anche la scorsa legislatura erano state
adottate delle risoluzioni in materia di legge elettorale, prima
che la stessa fosse adottata e discussa, ma la risoluzione diceva
delle cose, aveva dei contenuti, esprimeva delle opinioni e quindi
delle posizioni in materia, e dava poi mandato di discutere
dell'enjeu, dell'oggetto, rispettando i principi che erano stati
sanciti, ovvero tracciava i binari entro cui marciare. Qui di
binari non ce ne sono e quindi mi sono chiesto, ripeto, se
proceduralmente era ammissibile l'iscrizione all'ordine del giorno
di una mozione di questo genere.
Se il prossimo Consiglio, senza voler svilire il ruolo di
quest'aula, presentassi una mozione in cui dico che il Consiglio
comunale si impegna nei prossimi sei mesi a discutere un disegno di
legge che regolamenti le trappole per i topi, questa Presidenza me
la accoglierebbe? Nutro diversi dubbi, perché la mozione non
esprime nessun indirizzo?
(interruzione di un Consigliere, fuori microfono)
? sì, però nessuno lascia la barca? In genere si dice che quando
la barca affonda i topi sono i primi a lasciarla, qui la barca
affonda ma si sentono tutti capitani? Al di là delle battute, credo
che questa sia una mozione senza nessun senso!
Evidentemente non poteva avere contenuto questa mozione, perché
quando già in passato le forze politiche che compongono l'attuale
maggioranza si confrontarono su temi di questa portata, che
portarono poi alla legge elettorale che abbiamo oggi in vigore, e
con la quale abbiamo eletto questo Consiglio regionale, la
maggioranza di allora che non è molto dissimile da quella attuale,
non aveva un programma comune, tant'è vero che forze di maggioranza
votarono in un modo e forze di opposizione in un altro. Tutti ne
siamo perfettamente coscienti, anche perché se così non fosse
inviterei il Presidente della Giunta a fare un piccolo emendamento
al suo programma di legislatura, ecco questo sì sarebbe pregnante:
le forze di maggioranza, anziché presentare una mozione di questo
genere, avessero annunciato tramite il Presidente della Giunta,
all'aula, che il programma di legislatura, vista la situazione
contingente venutasi a creare, era modificato e che le forze di
maggioranza inserivano le direttrici del programma di legislatura
da seguire per la nuova legge elettorale.
Allora non prendiamoci in giro dal punto di vista dei contenuti:
sappiamo che questa maggioranza, al di là di dietro front, ai quali
peraltro abbiamo già più volte assistito, su questa materia non ha
gli stessi contenuti!
A cosa serve la mozione? E qui finiamo di scherzare. Ciò a cui
serve la mozione è qualcosa di estremamente avvilente, soprattutto
se, come qualcuno ha detto, questa mozione è la prosecuzione del
dibattito che c'è stato nell'ultimo Consiglio, in cui venne
adottata una risoluzione che noi addirittura firmammo e che, a
nostro avviso, dava forza e dignità a questo Consiglio regionale.
La mozione che invece oggi ci apprestiamo a votare toglie gran
parte di quella dignità conquistata la volta scorsa a questo
Consiglio regionale, perché? Perché, qualcuno lo ha detto, ma lo
stesso Onorevole Caveri nella ultima riunione della I Commissione
lo ha ammesso, nel Comitato ristretto - mi sembra di sentirne il
tono della voce - è stato fatto presente anche il fatto
propriamente politico di un impegno che il Consiglio si appresta ad
assumere sulla base di una risoluzione che verrà portata nella
prossima adunanza consiliare, in cui quest'organo s'impegna, una
volta passata questa legge, a legiferare in questa materia entro 18
mesi.
Questo non è lo stile che vogliamo avere nei confronti del
Governo romano e lo dico a chiarissime lettere!
In passato, anche abbastanza lontano, i rapporti Stato-Regione
erano spesso lasciati all'inventiva di questo o quel Presidente del
Consiglio o della Giunta o Assessore attraverso le conoscenze che
si avevano con Roma, e devo dire che - tutti noi conosciamo la
storia non scritta di questa Regione - che tante volte si sono
ottenute delle deleghe, delle competenze per la nostra Regione
attraverso dei sistemi non propriamente ortodossi, che spesso
facevano leva sulle debolezze, anche umane, su questo o quel
ministro di turno, di questo o di quel Presidente del Consiglio dei
Ministri di turno.
Oggi questo metodo fortunatamente non esiste più, ma se prima
era avvilente per coloro che contrattavano queste cose, oggi è
decisamente peggio, perché oggi è il Consiglio regionale della
Valle d'Aosta che si pone nei confronti di Roma con quest'atto che
faccio fatica a definire politico.
Faccio fatica, doppia fatica a credere alle parole che ha detto
prima il collega Curtaz, faccio fatica, anche se non le metto in
discussione, proprio una fatica personale, a credere che questa
mezza paginetta abbia il compito - come lui diceva - del doppio
cerotto.
Se questa maggioranza politica all'interno di quest'aula sta
insieme attorno a questa mezza paginetta, così come se i nostri
rapporti con Roma sono salvaguardati da questa mezza paginetta,
perché questi sono i due cerotti, signori, io abito da un'altra
parte, voglio abitare da un'altra parte rispetto a
quest'impostazione.
Credo che il Consiglio regionale quello serio, quello non
preoccupato di giochetti di equilibri di potere, si sia pronunciato
lo scorso Consiglio regionale; quello è il Consiglio regionale che
voglio vedere rapportarsi con Roma, quello sì: una dignità, come
dicevo, una posizione chiara, un indirizzo fermo. Questo in realtà
non si rapporta con Roma. Mi diceva il Consigliere Cottino bevendo
un caffè insieme prima: è chiaro, abbiamo dovuto firmare perché il
PDS ce lo ha chiesto? no, chiedo scusa, il Consigliere Martin, un
piccolo lapsus?
Cottino
(fuori microfono)
? per gli altri non
garantisco, per me sì?
Marguerettaz (Aut)
? scusa, un lapsus. In realtà il
Consigliere Cottino non può dire queste cose, ma le pensa di più
del Consigliere Martin?
(ilarità dell'Assemblea)
Presidente
La parola al Consigliere Beneforti.
Beneforti (PVA-cU)
Non voglio ripetere quanto su questo
argomento abbiamo detto nella seduta del 22 settembre, però vi devo
dire che la mozione che viene presentata mette ancora più in
evidenza alcune verità di cui eravamo a conoscenza. Innanzitutto
mette in evidenza due posizioni nette e precise: quella di chi
vuole l'elezione diretta del Presidente della Giunta, e quella di
chi questa elezione diretta non vuole. E nello stesso tempo va alla
ricerca, siccome queste differenze ci sono non solo fra maggioranza
e opposizione in questo Consiglio, ma ci sono all'interno della
stessa maggioranza, di strumenti e di risoluzioni che non rompano i
rapporti nella maggioranza.
Voglio credere che fra di noi non ci sia nessuno che non voglia
difendere la nostra autonomia; tutti quanti credo che siamo
d'accordo, lo abbiamo dimostrato anche nel passato, quando certe
imposizioni provenienti dal Centro non sono mai state accettate.
Siamo andati, abbiamo aperto il confronto e il dialogo anche con il
Centro e abbiamo rifiutato le imposizioni che ci venivano rivolte.
Questo per dire che abbiamo le carte in regola nella difesa dei
diritti e delle prerogative della Valle d'Aosta. Questo non lo nego
a nessuno.
Noi siamo una piccola forza, ma consideriamo l'elezione diretta
del Presidente della Giunta regionale un fatto altamente
democratico, e ve lo dice chi non è favorevole ad una politica
plebiscitaria e neanche ad una politica referendaria, perché alla
lunga a soccombere con queste politiche sono le minoranze e le
piccole forze politiche. Infatti, dove questo strumento è stato
usato, molto di frequente certi fenomeni si sono verificati. Ma
ritengo che sia un fatto democratico e che un popolo debba darsi la
struttura che ritiene più opportuna. Dobbiamo verificare anche se
noi siamo d'accordo che le minoranze etniche o politiche debbano
avere il diritto di esistere e di esprimersi a tutti i livelli.
Chi - ed è qui il problema - non vuole l'elezione diretta del
Presidente della Giunta e quindi non vuole giungere alla
consultazione della base, fa pensare almeno di non voler scegliere
a monte i compagni di viaggio in una vita amministrativa. Non crede
nel bipolarismo. Chi rifiuta l'elezione diretta, non vuole il
dialogo e il confronto politico. È più facile scegliere dopo che le
elezioni sono avvenute, perché dopo, conoscendo già i risultati, è
molto più facile arrivare alla formazione dei governi in un modo o
nell’altro, arrivare a realizzare alleanze in un
modo o nell'altro. E questo è il comportamento di chi intende
mantenere una certa egemonia sulle forze politiche che esistono in
una pubblica amministrazione.
La presentazione di questa mozione porta a fare alcune
considerazioni che non sono virtuali; con ciò non scopro l'acqua
calda, perché ciascuno si è già fatto la propria idea. Questa
risoluzione non è che una toppa che viene messa per rasserenare i
rapporti di maggioranza, è uno scambio di voti, è la mediazione fra
l'Union Valdôtaine e i Democratici di Sinistra: io do un voto a te,
tu dai un voto a me. Il Consigliere Fiou vota la mozione unitaria
che non vuole l'elezione diretta del Presidente della Giunta,
Viérin vota la mozione dei DS che richiede che il Consiglio
regionale entro 18 mesi deliberi il sistema di elezione del
Presidente.
Si dice in Toscana che "con il tempo e con la paglia maturano
anche le nespole", insomma, intanto queste cose si scrivono, poi di
qui a 18 mesi vedremo quello che accadrà. Conoscendo - lo dico
bonariamente - l'Union Valdôtaine, non ha mai negato la speranza a
nessuno?
(ilarità dei Consiglieri dell'Ulivo)
? e non la nega neppure per sé, prendendo tempo, perché così
facendo riesce a sanare le sue divisioni interne che ogni giorno si
accentuano sempre di più.
Che questa mozione sia, me lo permetta, Presidente, una mezza
farsa è vero, e dico mezza perché sono rispettoso delle idee degli
altri. A Roma, al Parlamento, i DS che su questa roba discutono
nella "Commissione affari costituzionali" hanno giustificato
l'accettazione degli emendamenti proposti dall'Onorevole Caveri,
perché si dichiarano fiduciosi che i contenuti della risoluzione
che voi state per approvare si avverino. Noi gli abbiamo fatto
sapere che non si avvereranno, ma loro ci credono, sperano, almeno,
e votano a favore degli emendamenti Caveri.
Sono convinto che nessuno si illude che fra 18 mesi avremo
questo tipo di legge elettorale e non si illude nemmeno il mio
collega Fiou, perché lo conosco da troppi anni; il perché è chiaro
anche a un cieco come me, che ci vede poco. Perché l'Union
Valdôtaine sulle riforme istituzionali, sullo Statuto, vuole
decidere tutto autonomamente, addirittura ha messo in campo - l'ho
letto sul giornale - una consultazione della sua base ed è logico e
giusto. Vuole decidere le modifiche, i tempi e il luogo dove devono
avvenire queste modifiche, indipendentemente da ciò che pensano i
suoi alleati a livello locale e a livello nazionale, se a livello
nazionale si possono chiamare alleati. Basta vedere il
comportamento tenuto nei confronti della "Commissione Nicco", che è
stata frutto di un accordo di potere; una commissione che mantiene
monca, nonostante che da nessuna parte del mondo ci sia qualcuno
che pensa di realizzare le riforme a colpi di maggioranza.
Una commissione che l'UV non intende valorizzare come dovrebbe
fare, e che umilia perché a Roma tratta la riforma dello Statuto
indipendentemente da quello che ha deciso la "Commissione Nicco":
sono convinto che si definirà tutto, prima che la "Commissione
Nicco" finisca i suoi lavori, ed è una scommessa che faccio. Questo
per quanto riguarda la "Commissione Nicco"!
Nei confronti del Governo centrale addirittura minaccia di
ritirare la fiducia al Governo D'Alema: o passa quello che dico io,
o io ritiro la fiducia. Ma questo è stato detto in "Commissione
affari costituzionali", ci sono i verbali, abbiamo anche noi i
rappresentanti in certi luoghi che ci riferiscono quanto viene
detto. E poi il comportamento nei confronti del Consiglio, al quale
vengono proposte risoluzioni, pur sapendo che per certi loro
contenuti non possono essere votate dall'opposizione. Anche quella
attuale si richiama al Consiglio del 22, quella del 22 si
richiamava ad altre cose, sulle quali abbiamo sempre risposto
negativamente; si ripropongono, senza aprire il confronto sulle
cose che ci possono unire e a risolvere insieme i problemi. Noi
l'abbiamo rivendicata sulla sanità, la rivendichiamo anche qui
questa richiesta. Io dico che questo comportamento dimostra che
esiste nei fatti un'egemonia strisciante di cui ho appena
parlato.
Non ci sentiamo di avallare questo comportamento e tanto meno
quello dell'Onorevole Caveri a Roma. Quando non c'è confronto, non
c'è rispetto delle parti; pertanto voteremo contro la
risoluzione.
Presidente
Se nessun altro chiede la parola, dichiaro
chiusa la discussione generale.
La parola al Presidente della Giunta, Viérin Dino per
dichiarazione di voto.
Viérin D. (UV)
Le Gouvernement votera à faveur de cette
motion présentée par les Chefs de groupe des Démocrates de Gauche,
de l'Union Valdôtaine et de la Fédération Autonomiste. Il n'y a pas
eu de difficultés quant à l'accouchement ou à la rédaction mieux
encore - mais j'ai voulu reprendre les mots qui ont été utilisés
lors de la discussion générale - de cette motion; il y a eu, il est
vrai, un problème de procédures quant à son inscription pour la
discussion au sein de cette Assemblée.
Egalement il y a toujours, à notre avis, un peu de contradiction
quant aux jugements portés sur les agissements d'une majorité. Si
la majorité est monolithique, il y a toujours la même accusation:
il n'y a pas de débat, il n'y a pas de confrontation, les uns sont
soumis aux autres. Par contre, comme c'est le cas aujourd'hui,
quand il s'agit d'une majorité plurielle qui discute à son
intérieur sur des thèmes, notamment sur des thèmes d'ordre
statutaire, institutionnel et constitutionnel, alors il y a
l'accusation opposée!
Mais de la part de ceux qui formulent ces accusations, il
devrait y avoir un peu plus de mémoire, parce qu'au cours des cinq
années précédentes l'on avait déjà une majorité plurielle. Une
majorité qui a débattu, qui a discuté, qui s'est présentée à cette
Assemblée même avec des positions différentes, qui a voté même
différemment.
Or, de la part de ceux qui à l'époque faisaient partie de cette
majorité il n'y a jamais eu d'étonnement ou il n'y a jamais eu - si
nous voulons tirer les conséquences sur le plan politique de
certaines affirmations - abandon de la majorité. Au cours des
années 1993-1998 nous avons discuté et toujours trouvé un accord
sur certains thèmes. Aujourd'hui il y a un revirement d'attitude.
Nous comprenons quelles en sont les raisons politiques, mais alors
que l'on les exprime clairement; c'est la politique qui est l'art
du possible et également l'art du devenir. Mais ce n'est jamais le
résultat d'une non-confrontation, au contraire! Quant à nous, nous
exprimons une appréciation sur cette méthode de confrontation, de
débat et de travail.
Nous n'avons pas contesté l'attribution d'une compétence à
l'Assemblée régionale; au contraire nous avons exprimé notre
opposition aux limites qui lui sont accordées ou imposées. Donc ce
n'est pas le cas de ne pas tenir compte d'une compétence qui est
reconnue en matière de forme de gouvernement à notre Assemblée,
mais plutôt d'éviter que cette compétence ait des limites qui à la
rigueur annulent l'attribution même de la compétence. Ce serait
retirer avec une main ce que l'on accorde avec l'autre!
Aujourd'hui nous n'avons pas une compétence spécifique en
matière de forme de gouvernement. Même si nous le voulions, nous ne
pourrions donc pas présenter un projet de loi portant modifications
des modalités d'élection du gouvernement. Il faut d'abord que l'on
modifie ces dispositions statutaires, que l'on attribue la
compétence à cette Assemblée, pour que cette même Assemblée puisse
exercer sans limites cette compétence.
Il est vrai, nous avons déjà une compétence, c'est une
compétence en matière électorale. Mais là encore, contrairement aux
comparaisons qui ont été faites avec la Sicile, nous avons déjà
exercé cette compétence. L'on peut partager ou pas la façon
d'exercer cette compétence, mais on ne peut pas affirmer que nous
sommes en retard dans l'application de la compétence en matière
électorale, tant il est vrai que cette Assemblée a voté la loi
électorale, portant modalités de son élection.
Cette motion établit ou réaffirme un principe, d'où son
importance, et ce sans troquer ou renoncer à d'autres principes,
voire ceux qui étaient prêts à renoncer au principe de la majorité
qualifiée pour modifier les normes en matière électorale. C'est une
position que nous ne partageons pas. Nous l'avons déjà exprimé,
nous le confirmons. Nous pensons qu'il est important qu'en matière
électorale il y ait une large majorité, à savoir une majorité
qualifiée pour délibérer et non pas simplement la majorité absolue.
On n'accepte pas le fait de dire: bon, nous pouvons troquer ce
principe, pourvu que la disposition transitoire nous accorde? Elle
nous "accorde", entre guillemets, parce que la disposition
transitoire nous impose et annule toutes nos compétences, même
celles que nous avons déjà exercées, et ce non seulement en
établissant une date limite, mais aussi en indiquant les modalités
pour l'élection de l'Assemblée.
Cette motion nous la partageons, elle rétablit un principe, elle
réaffirme l'attribution de la compétence en matière électorale à
cette Assemblée, comme l'a bien dit le Conseiller Ottoz, aux seuls
représentants légitimes de cette communauté.
C'est pour ces raisons que nous voterons en faveur de cette
motion.
Presidente
Se non vi sono altre dichiarazioni di voto,
pongo in votazione la mozione in oggetto:
Consiglieri presenti e votanti: 30
Favorevoli: 24
Contrari: 6
Il Consiglio approva.
L'ordine del giorno è esaurito, il Consiglio è chiuso e verrà
convocato a domicilio.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK