Consiglio Regionale della Valle d'Aosta - Oggetto del Consiglio n. 1567 del 21 novembre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1567 del 21 novembre 1990 - Resoconto
OGGETTO N. 1567/IX - COMUNICAZIONI DEL PRESIDENTE DELLA
GIUNTA.
PRESIDENTE:
Ha chiesto la parola il Presidente della
Giunta Bondaz, ne ha facoltà.
BONDAZ (DC):
Vorrei comunicare al Consiglio che è stato
convertito in legge il decreto-legge n. 62 sul ripiano della
maggiore spesa sanitaria relativa agli anni 1988-89-90. La legge n.
334 del 19 novembre 1990 prevede alcune modifiche nella parte
relativa alla copertura delle spese per il '90.
A tale proposito si ricorda che le Regioni possono autorizzare
le Unità Sanitarie Locali ad assumere impegni anche in eccedenza
agli stanziamenti di bilancio. La quota fissa del disavanzo "pro
capite" a carico dello Stato rimane fissata in lire 90.000, come
nel decreto originario. La differenza residua tra disavanzo "pro
capite" e la quota di lire 90.000 viene accollata alla Regione per
il 25 per cento (nella stesura precedente del decreto-legge si
prevedeva il 50 per cento), mentre il restante 75 per cento è a
carico dello Stato.
Pur in presenza di queste modifiche, le Regioni mantengono la
loro posizione critica, sostenendo l'inderogabilità della
regionalizzazione del servizio sanitario.
La Regione Valle d'Aosta proporrà ricorso alla Corte
Costituzionale sulla legge di conversione del decreto-legge testé
ricordato.
In merito al disegno di legge di riordino del Servizio sanitario
nazionale, le Regioni hanno presentato emendamenti, che sono stati
accolti dalla Commissione Sanità del Senato, ma allo stato attuale
non trovano d'accordo il Ministro della Sanità.
Se nel disegno di legge non ci saranno le norme di trasferimento
di poteri e di competenze per l'effettivo controllo e la gestione
della spesa sanitaria, le Regioni ricorreranno all'arma del
referendum abrogativo.
Per quanto concerne sempre la legge di riforma del Servizio
sanitario, ieri, nel corso di un vertice di maggioranza, è stato
manifestato l'impegno di approvare la legge entro l'anno. Si
deciderà oggi al Senato se accordare eventualmente al testo una
deroga, per l'esame durante la sessione del bilancio.
La Giunta regionale, nella sua riunione del 16 novembre si è
occupata della situazione venutasi a creare all'Olivetti, in
seguito ai preannunciati tagli ai livelli occupazionali.
L'Assessore all'Industria, Commercio, Artigianato e Trasporti, ha
già preso contatti con la dirigenza dell'Olivetti e con il
Ministero del Lavoro.
La Giunta è poi pervenuta alla determinazione di promuovere le
opportune iniziative per essere parte attiva nelle trattative in
corso tra il Governo e l'Olivetti.
Considerato poi che la crisi potrebbe ripercuotersi
sull'occupazione di numerosi Valdostani che lavorano nelle aziende
del Gruppo informatico ed in quelle che operano nell'indotto, la
Giunta regionale assumerà le dovute iniziative per l'incontro con
le forze politiche e sociali, nonché con gli amministratori della
Bassa Valle, per discutere gli opportuni interventi, nell'interesse
dei lavoratori delle imprese interessate, sollecitando altresì la
presenza della Dirigenza Olivetti, che ha già dato il suo
consenso.
Posso peraltro aggiungere che il Presidente della Finaosta mi ha
comunicato di aver partecipato all'Assemblea della Società Baltea
Disk e di aver avuto un incontro con il Presidente dott. Morezzi,
il quale ha detto che, almeno per il 1991, non dovrebbe cambiare
nulla.
Sabato 17 novembre si è svolto un incontro tra chi vi parla e
l'Assessore all'Agricoltura, Foreste ed Ambiente naturale, con i
rappresentanti di parte piemontese del Parco Nazionale del Gran
Paradiso, nel corso del quale è stata confermata la comune volontà
di ricercare una soluzione all'annosa vertenza del Parco stesso. In
particolare, sono stati esaminati i nuovi rapporti che si intendono
instaurare tra Parco e Regione Valle d'Aosta. Si è deciso che il
progetto di zonizzazione del versante valdostano del Parco,
predisposto dal prof. Bernard Janin, sarà preso come utile base di
discussione, essendosi espresse in tal senso anche le istituzioni
valdostane interessate.
L'obiettivo è quello di giungere ad una definizione completa dei
problemi, procedendo in modo analogo a quanto è avvenuto nel
versante piemontese, cioè attraverso il coinvolgimento delle
comunità locali, cosa che dovrebbe consentire di affrontare in modo
sereno e costruttivo sia la questione dell'esatta definizione dei
confini, sia la normativa per le zone abitate.
A tale scopo, si è deciso di nominare una Commissione tecnica
paritetica, Parco Nazionale del Gran Paradiso-Regione Autonoma
Valle d'Aosta e Comunità locali della Regione Valle d'Aosta, che
possa mettersi immediatamente al lavoro. Entrambe le parti hanno
espresso il proprio apprezzamento per il costante miglioramento dei
rapporti tra il Parco e la Regione Valle d'Aosta, che, come
speriamo, dovrebbe consentire di giungere rapidamente ad un
accordo.
PRESIDENTE:
E' aperta la discussione sulle comunicazioni
del Presidente della Giunta. Chi chiede la parola?
Se nessuno chiede la parola, passiamo alla trattazione
dell'oggetto n. 3 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK