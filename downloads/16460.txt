Consiglio Regionale della Valle d'Aosta - Oggetto del Consiglio n. 2843 del 26 novembre 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula
Oggetto del Consiglio n. 2843 del 26 novembre 1997 - Resoconto
SEDUTA ANTIMERIDIANA DEL 26 NOVEMBRE 1997
OGGETTO N. 2843/X Comunicazioni del Presidente del
Consiglio.
Aloisi (Presidente) Do comunicazione al Consiglio dell'attività
svolta dalla Presidenza del Consiglio e dagli organi consiliari
dopo l'ultima adunanza:
Disegni di legge presentati:
Disegno di legge n. 271, presentato dalla Giunta regionale in
data 25 novembre 1997: "Modificazioni ed integrazioni alla legge
regionale 10 novembre 1997, n. 36, concernente: "Primo
provvedimento di variazione al bilancio di previsione della Regione
per l'anno finanziario 1997 e rideterminazione di autorizzazioni di
spesa". (II Commissione)
Disegni di legge vistati:
Disegno di Legge n. 253: "Disciplina della vigilanza e del
controllo preventivo sugli atti dell'Agenzia regionale per la
protezione dell'ambiente (ARPA)".
Disegno di Legge n. 257: "Disposizioni in materia di comandi e
di utilizzazione del personale".
Deliberazioni vistate: 4
Riunioni:
Ufficio di Presidenza: 1
I Commissione: 2
II Commissione: 1
III Commissione: 1
IV Commissione: 1
V Commissione: 2
II e V Commissione: 1
In data 15 novembre si è svolto ad Aosta un incontro che ha
visto la partecipazione dei responsabili dei centri fieristici
dell'Alta Savoia e del Vallese. La Riunione, cui hanno partecipato
il Presidente del Consiglio François Stévenin, l'Assessore
all'industria, artigianato e energia Demetrio Mafrica, funzionari
dell'Assessorato nonché alcuni operatori economici della Regione,
ha avuto come obiettivo l'acquisizione di informazioni in merito
all'organizzazione di centri espositivi e delle principali fiere
che in essi si svolgono.
In data 18 novembre è stato presentato a Roma presso la sede
dell'Associazione della Stampa estera in Italia, il premio annuale
Regione Autonoma Valle d'Aosta - Presidenza del Consiglio "La donna
dell'anno". Hanno partecipato, oltre al sottoscritto, il Presidente
Stévenin, il Consigliere Secondina Squarzino e una rappresentanza
del Soroptimist International Club Valle d'Aosta. Il premio,
istituito dalla Presidenza del Consiglio regionale in
collaborazione Soroptimist International Club Valle d'Aosta e la
RAI, sede regionale per la Valle d'Aosta, ha come obiettivo di
portare alla ribalta l'operato di tante donne impegnate
quotidianamente a livello mondiale soprattutto nella difesa dei
diritti umani e delle libertà fondamentali della persona, violati
purtroppo in tante parti del mondo e sarà assegnato ad una donna
che si sia particolarmente distinta in quest'ambito a livello
mondiale. Il premio, che ha ottenuto l'Alto Patronato del
Presidente della repubblica, del Parlamento europeo e della
Commissione nazionale per la Parità e la Pari opportunità tra uomo
e donna, sarà assegnato, nella primavera prossima, da una Giuria
formata da eminenti personalità del mondo della cultura, delle
scienze e dell'economia e della politica.
Venerdì 21 novembre ho partecipato a Roma ad un incontro del
Coordinamento della Conferenza dei Presidenti dei Consigli
regionali con il Presidente della Camera, On.le Violante in merito
all'organizzando Forum sulla "democrazia decidente" in previsione
per il prossimo febbraio. Nel corso della riunione si è convenuto
di costituire un gruppo di lavoro per l'organizzazione del Forum in
questione. Nell'ambito di questo Forum si discuterà sui principi
cui ispirare le regole di funzionamento di Assemblee elettive che
oltre a rappresentare i cittadini sappiano, attraverso le diverse
tipologie di competenze proprie, rendere alla collettività quei
servizi che fanno conveniente e competente un sistema democratico.
Si è ancora discusso nella riunione di iniziative da adottarsi
nella primavera prossima per avvicinare i giovani alle
istituzioni.
Il Presidente dell'Associazione Agricoltori della Valle d'Aosta,
con lettera pervenuta a questa Presidenza il 24 novembre scorso, ha
comunicato l'adesione dell'Associazione regionale alla
mobilitazione indetta su tutto il territorio nazionale dalla
COLDIRETTI, affinché il Governo si impegni in una serie politica
programmatica e in mirati investimenti nel settore agricolo.
L'Associazione ha inoltre predisposto un documento con il quale
richiede l'impegno delle istituzioni per la realizzazione di un
piano di interventi in favore dell'agricoltura con riguardo
particolare alla tutela delle zone di montagna, chiedendo che
questo sia sottoposto all'attenzione del Consiglio regionale. Copia
di tale documento verrà ora distribuita a tutti i consiglieri
regionali.
Presidente Ha chiesto la parola il Consigliere Viérin Marco.
Viérin M. (Aut) La mia richiesta di intervento è inerente
all'ultimo argomento trattato dal Presidente del Consiglio,
relativo al problema dell'agricoltura in generale e soprattutto
della nostra agricoltura di montagna. Chiedo all'Assemblea, in
particolare modo all'Assessore, di verificare la possibilità che
questo Consiglio si esprima su quella proposta arrivata sui banchi
dei consiglieri dalla COLDIRETTI, e fin d'ora faccio presente che
il Gruppo degli Autonomisti si farà carico di presentarla al
dibattito eventualmente come risoluzione.
Presidente Ha chiesto la parola il Consigliere Squarzino
Secondina.
Squarzino (VA) Volevo intervenire rispetto al premio "La donna
dell'anno" che la Regione Valle d'Aosta ha istituito, per
sottolinearne l'importanza e soprattutto per ricordare che tutti i
consiglieri possono presentare una terna di proposte. Ricordo che è
un premio in cui si chiede la partecipazione di tutte le persone;
l'obiettivo, come ricordava prima il Presidente Aloisi, è quello di
far emergere nelle realtà di esperienze a favore della pace, della
non violenza, della solidarietà, della difesa dei diritti umani,
quelle persone, quelle donne o quelle istituzioni o associazioni
che lavorano perché la persona umana abbia la dignità che noi tutti
riconosciamo. E proprio perché è un premio del Consiglio Valle,
tutti i consiglieri possono presentare una terna di tre nomi o di
tre associazioni. Invito in modo particolare i consiglieri che sono
interessati a fare una specie di panoramica rispetto alle
conoscenze che ciascuno ha di realtà del terzo mondo, per
individuare quelle esperienze che noi come consiglieri riteniamo
significative e da segnalare alla giuria.
Presidente Ringrazio il Consigliere Squarzino, sarà premura
dell'Ufficio di Presidenza mandare a tutti i consiglieri il
Regolamento. Ha chiesto la parola l'Assessore all'agricoltura e
risorse naturali, Vallet.
Vallet (UV) Pour dire que j'avais anticipé avant, en privé, au
Conseiller Lanièce la présentation d'un ordre du jour concernant le
thème de l'agriculture, en particulier l'agriculture de montagne.
Puisque, aux termes de l'article 43 du Règlement du Conseil, il
n'est prévu la possibilité de présenter des ordres du jour sur les
communications du Président du Conseil ou du Président du
Gouvernement, on le fera au cours de la séance.
Presidente Ringrazio l'Assessore Vallet, credo che
l'anticipazione che aveva fatto il Consigliere Viérin fosse
implicita.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK