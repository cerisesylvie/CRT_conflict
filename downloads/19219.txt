Consiglio Regionale della Valle d'Aosta - Oggetto del Consiglio n. 2400 del 23 gennaio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 2400 del 23 gennaio 2002 - Resoconto
OGGETTO N. 2400/XI Eventuale dismissione dello stabilimento
"Olivetti I Jet" di Arnad e situazione generale della struttura in
questione. (Interrogazione)
Interrogazione Premesso:
- che la nuova proprietà di Olivetti-Telecom avrebbe inserito,
secondo indiscrezioni trapelate anche su alcuni organi di stampa,
lo stabilimento Olivetti I Jet di Arnad nel piano di
dismissioni;
- che per ovviare alla crisi e occupare comunque il personale, è
stato effettuato nell’autunno scorso un massiccio
intervento formativo e di aggiornamento professionale per 150
dipendenti della stessa azienda;
- che Olivetti I Jet starebbe da tempo tentando di concludere un
accordo con un partner forte, al fine di potere collocare sul
mercato i grossi quantitativi di testine ink-jet tuttora non
commercializzati;
- che le maestranze occupate presso lo stabilimento sono
comprensibilmente preoccupate per il loro futuro lavorativo e per
la continuità produttiva dell’insediamento;
il sottoscritto Consigliere regionale
Interroga
l’assessore delegato per conoscere:
a) se le notizie inerenti le presunte dismissioni sono fondate e
se ci sono stati contatti ufficiali con i vertici del gruppo o,
quantomeno, dell’azienda interessata in merito a
quanto descritto in premessa;
b) se corrisponde al vero la notizia del possibile interesse di
una cordata di dirigenti Olivetti per rilevare
l’azienda;
c) quali considerazioni esprime sull’andamento
dell’Olivetti I Jet e sulle eventuali prospettive di
sviluppo;
d) quante sono le persone occupate e se gli risulta che
l’azienda intenda ricorrere ad ammortizzatori
sociali.
F.to: Tibaldi
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Nel rispondere a questa
interrogazione vorrei fare due brevissime premesse: la prima
riguarda la situazione di rallentamento produttivo che riguarda il
settore delle telecomunicazioni, in particolare il settore in cui
opera l'Olivetti I Jet, che ha comportato - non solo per questo
stabilimento, ma anche per gli stabilimenti della concorrenza -
delle riduzioni produttive e la riduzione dei prezzi di vendita; la
seconda: per quanto riguarda la situazione specifica dello
stabilimento, ci troviamo di fronte a un cambiamento
dell’azionista di riferimento con
l’ingresso del gruppo Pirelli
all’interno della compagine azionaria
dell’Olivetti che ha definito un progetto di
riassetto del gruppo secondo il quale le attività non riconducibili
alla gestione dei servizi di telecomunicazioni, quindi le attività
della telefonia fissa, mobile e di Internet, non rappresentano il
"core business" dell’azienda, che invece rimane
collegato alle attività di telecomunicazione.
L’Olivetti Tecnost, che è
l’azionista di riferimento
dell’Olivetti I Jet, è un’azienda che
nel 2000 ha avuto un fatturato di 1.130 milioni di euro, circa
2.200 miliardi di lire, e che ha attività produttrici nel settore
delle copiatrici e dei prodotti laser, delle calcolatrici e delle
macchine per scrivere, dei sistemi per il gioco, dell'elettronica e
di consumo, di altre attività; all’interno di questo
gruppo i prodotti dell'Olivetti I Jet rappresentano il 16 percento
del fatturato. L'Olivetti Tecnost nel suo complesso, quindi, per il
tipo di attività che ho elencato e per le enunciazioni che sono
state fatte dall’azionista di riferimento
dell'Olivetti, non rientra nelle attività "core business", di
conseguenza l'Olivetti Tecnost nel suo insieme - non solo
l'Olivetti I Jet - rientra fra le società per le quali è prevista
la cessione da parte del gruppo Tronchetti Provera, una cessione
che, dalle notizie che abbiamo e da incontri avuti con i dirigenti
dell’azienda, non è prevista come una "cessione
spezzatino", nel senso di un'azienda o un’altra
all’interno del gruppo Tecnost, ma è vista come una
cessione in blocco della società Tecnost.
In merito alla seconda domanda, per quanto riguarda eventuali
trattative sulla cessione del gruppo Tecnost, abbiamo non solo
richiesto all’azienda di essere tempestivamente
informati, ma di tenere conto anche dell'importanza che questo
stabilimento ha per la Valle d’Aosta, sia in termini
di occupati che di attività produttiva anche dal punto di vista
delle tecnologie interessate, e di tenere conto del fatto che nello
stabilimento di Arnad sono stati fatti degli interventi - anche
grazie al contributo della Regione - tesi a migliorare la
competitività dello stabilimento.
In ogni caso, non risultano al momento operazioni di "management
buy out", così come veniva indicato nella domanda, riguardanti
l’acquisizione da parte dell’azienda
di dirigenti della azienda stessa. Ribadisco che l'Olivetti Tecnost
ritiene che le competenze tecnologiche dell'Olivetti I Jet
rappresentano un patrimonio inalienabile per la società, quindi
riconfermo che non è prevista una cessione separata. Si tenga conto
che l'Olivetti I Jet è l’unica azienda europea -
sono cinque le aziende nel mondo - che governa e sviluppa i
processi produttivi collegati ai componenti, che utilizzano le
testine a stampa a getto di inchiostro.
Per quanto riguarda poi le questioni relative
all’andamento e alle prospettive del gruppo e
all’utilizzo di ammortizzatori sociali, la
situazione è la seguente. Relativamente agli occupati, i dipendenti
dell'Olivetti I Jet sono 870: 510 ad Arnad, 360 a Scarmagno. Le
difficoltà di mercato insorte nel corso del 2001 sono state gestite
ricorrendo, come viene citato nell'interrogazione, ad una massiccia
azione di formazione che è stata finanziata interamente
dall’azienda.
In ogni caso l’azienda è orientata ad utilizzare
strumenti non traumatici per contenere i volumi produttivi.
L’azienda ha inoltre attivato la ricerca di
partnership per incrementare i volumi produttivi e ha attivato
politiche di investimento nel campo degli impianti e della ricerca,
sempre per il miglioramento della propria competitività. Nel corso
di quest’anno non è prevista una significativa
inversione di tendenza. La ripresa, che credo tutti ci attendiamo e
che è stata anche annunciata, al momento in questo comparto
produttivo non c’è; per questa ragione, sempre
secondo l’azienda, si dovrà far corso ad
ammortizzatori sociali.
L’azienda comunque precisa la propria volontà di
evitare conseguenze traumatiche sui lavoratori, nello spirito di
quanto già sperimentato lo scorso anno per quanto riguarda il
processo di formazione che è stato attivato. Infine, sono previsti
incontri la prossima settimana fra sindacato e azienda per
affrontare questa specifica parte della questione. Aggiungo, ma
credo sia pleonastico dirlo, che seguiamo con particolare
attenzione gli sviluppi della situazione.
Président
La parole au Conseiller Tibaldi.
Tibaldi (FI)
Ringrazio l’Assessore per la
risposta che ci ha fornito anche se sinceramente, essendo la
Regione proprietaria dello stabilimento, mi aspettavo che nella sua
risposta ci fosse qualche conoscenza più approfondita rispetto a
quelle che sono state elencate sinteticamente nella premessa
dell'interrogazione e rispetto a quelle che conosciamo grazie alle
pubblicazioni sugli organi di stampa.
La risposta, purtroppo, non è rassicurante da un punto di vista
sostanziale, malgrado le comunicazioni
dell’Assessore, perché conferma che lo stabilimento
vive una nuova fase evolutiva della sua esistenza, una fase che
consiste nel fatto che l’azionista di riferimento
Tronchetti Provera (il gruppo Pirelli), non ha più interesse a
concentrare risorse e strategie nei confronti della tecnologia I
Jet, in particolare del gruppo Olivetti Tecnost, mentre ha
individuato nel "core business" delle comunicazioni la propria
linea di indirizzo aziendale e imprenditoriale. Purtroppo per
l’Olivetti I Jet di Arnad si profila un nuovo
scenario.
Lo scenario, come abbiamo già visto dal dopo alluvione, è
piuttosto grigio perché da allora l’azienda sta
vivendo una situazione di difficoltà.
Ha prodotto una notevole quantità di testine I Jet, ma non è
riuscita a collocarle in analoga quantità sul mercato, mancando un
rapporto con un soggetto commerciale che potesse conseguire quegli
obiettivi di distribuzione che un'azienda di queste dimensioni
dovrebbe meritarsi. L’intenzione che
c’è da parte di una cordata di dirigenti per
rilevarla è, da quello che ci risulta, l’unico
spiraglio di salvezza e penso che l’Assessore ne sia
consapevole.
È vero, bisogna riconoscere il merito a questa azienda di essere
riuscita nell’autunno scorso è ad evitare il ricorso
agli ammortizzatori sociali, investendo risorse proprie in un corso
di formazione professionale per 150 unità, con
l’obiettivo però di adeguare le competenze degli
addetti all'evoluzione della tecnologia I Jet (così ci rispondeva
lo stesso Assessore ad una nostra interpellanza del 19 settembre).
Una iniziativa lodevole, quindi, perché l’azienda
non ha fatto ricorso allo strumento della cassa integrazione e ha
provveduto all’aggiornamento professionale di tasca
propria, ma allo scadere di queste 13 settimane, concluse le
festività natalizie, per i dipendenti si profila un periodo ancora
più critico.
Prendiamo atto delle attenzioni che l’Assessore
ha detto di voler rivolgere nei confronti del futuro scenario di
questa azienda e uniamo le nostre attenzioni di gruppo consiliare
perché la realtà produttiva dell'Olivetti I Jet di Arnad, anche
sulla base delle maestranze occupate, ha una rilevanza notevole per
la nostra Regione.
Président
La parole à l’Assesseur à
l’industrie, à l’artisanat et à
l’énergie, Ferraris, uniquement pour une courte
précision.
Ferraris (GV-DS-PSE)
Rispetto
all’affermazione del Consigliere Tibaldi secondo cui
la Regione è proprietaria di una parte del pacchetto azionario
della società, vorrei solo informare il Consiglio?
Tibaldi
(fuori microfono)
? nello
stabilimento?
Ferraris (GV-DS-PSE)
? allora no, perché è stata ceduta la
partecipazione azionaria del 6,87 percento detenuta da
Finaosta?
Tibaldi
(fuori microfono)
? nello
stabilimento?
Ferraris (GV-DS-PSE)
? perfetto, chiedo scusa, allora ho
capito male io.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK