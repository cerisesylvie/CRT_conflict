Consiglio Regionale della Valle d'Aosta - Oggetto del Consiglio n. 2301 del 27 luglio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2301 del 27 luglio 2016 - Resoconto
OGGETTO N. 2301/XIV - Disegno di legge: "Primo provvedimento
di variazione al bilancio di previsione della Regione per il
triennio 2016-2018".
Rosset (Presidente) -
Punto n. 14.02 dell'ordine del
giorno. Articolo 1 del disegno di legge n. 86. Ha chiesto la parola
il Consigliere Gerandin, ne ha facoltà.
Gerandin (GM) -
Per esprimere la mia soddisfazione per
questo articolo, in quanto rende giustizia anche al Corpo forestale
della Valle d'Aosta, al personale professionista dei vigili del
fuoco per quanto riguarda la norma nazionale legata agli 80 euro,
in quanto sarebbe stata una discriminante rispetto al trattamento
per questi due Corpi equipollenti sul territorio nazionale.
Pertanto, è un'ottima iniziativa e un ottimo segnale per quel che
riguarda il discorso di un recepimento di una norma nazionale.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
Per ringraziare il collega che ha
sottolineato questo aspetto, che, tra l'altro, abbiamo messo
all'articolo 1, a giusto titolo per sottolineare l'importanza del
provvedimento e soprattutto per non incorrere in quella che è a
volte un po' la posizione dei Corpi che sono passati alla Regione,
che si sentono ogni tanto "penalizzati" rispetto a quello che
succede a livello nazionale, quindi ci sembrava giusto.
Presidente -
Ha chiesto la parola il Consigliere Nogara,
ne ha facoltà.
Nogara (UVP) -
Io colgo l'occasione, ognuno tira l'acqua
al suo mulino, questo è un importante segnale per i Corpi, secondo
me, altamente specializzati che abbiamo qui in Valle d'Aosta, non
bisogna dimenticarli. Meno male, fortunatamente ultimamente si è
fatto ancora un concorso qui in Valle per dei forestali, però le
volevo far notare che il Corpo forestale sta invecchiando e sta
invecchiando molto, allora bisogna non far passare troppi anni,
perché sennò qui ci troveremo in una situazione ad un certo punto
difficile perché tanti andranno insieme in pensione e questi
saranno problemi. Vista la specializzazione che hanno raggiunto
questi Corpi e l'alta professionalità che hanno, volevo solo
puntualizzare questa cosa.
Presidente -
Non ci sono altri interventi. Dichiaro
aperta la votazione sull'articolo 1. La votazione è chiusa.
Presenti: 31
Votanti: 30
Favorevoli: 30
Astenuti: 1 (Cognetta)
Il Consiglio approva.
All'articolo 2 c'è l'emendamento del Gruppo Misto, di ALPE e del
Movimento Cinque Stelle abrogativo del comma 1, porto a conoscenza
che c'è il parere negativo da parte dell'Assessorato del bilancio e
delle finanze, è consentita pertanto l'illustrazione ma non la
votazione. Ci sono anche un emendamento del gruppo UVP con parere
positivo e un emendamento della II Commissione.
Ha chiesto la parola il Consigliere Gerandin, ne ha facoltà.
Gerandin (GM) -
Prima di iniziare l'illustrazione
dell'emendamento, peraltro molto semplice perché chiede
l'abrogazione del comma 1 dell'articolo 2, le chiederei se è
possibile avere le motivazioni del parere negativo sulla congruità
finanziaria, tenuto conto che questo articolo non impegna risorse,
ma prevede solo che le risorse, per quel che riguarda gli avanzi
che derivano dagli Enti locali, siano non più in disponibilità
degli enti ed eventualmente poi distribuiti o comunque utilizzati
previa delibera d'intesa con gli Enti locali, per cui sarei curioso
se non altro di capire qual è la motivazione del non accoglimento
della parte finanziaria.
Questo emendamento è un po' la logica conseguenza della mia
posizione anche all'atto dell'approvazione della finanziaria, nel
senso che non ho mai ritenuto fosse così opportuno andare ad
impegnare, o comunque andare a togliere risorse agli Enti locali
per il semplice motivo che le risorse che derivano dall'avanzo
d'amministrazione hanno tutta una serie di possibilità di utilizzo
per quello che riguarda gli Enti locali: possono essere utilizzate
per pagare senza problemi gli investimenti che non erano stati
pagati: i cosiddetti "residui passivi", che non era stato possibile
per non sforare il Patto di stabilità; era possibile, ad esempio,
destinare all'estinzione di mutui, tenuto conto che abbiamo tutta
una serie di grandi indebitamenti da parte degli Enti locali.
Questo provvedimento non va nel senso giusto: estende i 20 milioni
previsti all'inizio della finanziaria, prelevando anche tutto
l'avanzo 2015, ed è un chiaro segnale con cui si vuole entrare a
gamba tesa sulle risorse degli Enti locali. In nessun'altra parte
d'Italia - ci tengo a sottolinearlo - sono state fatte delle
operazioni del genere. Si dice che è una possibilità concessa agli
Enti locali per poter poi eventualmente finanziare ristrutturazioni
di edifici scolastici. Io ricordo che, per quel che riguarda la
possibilità di intervenire per la ristrutturazione degli edifici
scolastici, il comma 713 della legge di stabilità 2016 fissa nella
misura massima di 480 milioni di euro le spese che gli Enti locali
possono eventualmente sostenere utilizzando l'avanzo
d'amministrazione. C'era un termine per le richieste da parte degli
Enti locali entro il 1° marzo 2016 e con decreto del Presidente del
Consiglio dei ministri veniva decisa la ripartizione degli spazi
finanziari. Il 27 aprile 2016 il Consiglio dei ministri ha
deliberato. Per quel che riguarda gli Enti locali, sono otto i
Comuni che hanno fatto richiesta, per un totale di spazio
finanziario liberato di 1,840 milioni di euro.
Se l'interpretazione che viene data è quella di dire che i
Comuni valdostani potevano spendere tranquillamente i loro avanzi
senza il vincolo previsto dal comma 713 della legge di stabilità,
non capisco perché otto Comuni hanno dovuto fare domanda e chiedere
allo Stato di avere degli spazi liberi. Se non è così, sono davvero
curioso di capire anche con questa norma, qualora andasse avanti,
chi sarà che metterà l'autorizzazione finanziaria, la compatibilità
finanziaria da parte dell'ente, tenuto conto che c'è una legge
dello Stato che fissa questi limiti. Sarà comunque curioso capire
chi anche da parte degli uffici regionali dovrà certificare il
rispetto del discorso della compatibilità finanziaria, e non solo,
del rispetto della norma finanziaria di riferimento. Ne riparleremo
di nuovo, tanto siamo verso la fine dell'anno e vedremo quante di
queste risorse verranno mai utilizzate e da chi verranno mai
utilizzate. Con questo noi riteniamo che sia corretto e necessario
abrogare questo articolo, che vincola solamente gli Enti locali a
non poter utilizzare come nel resto d'Italia la possibilità
dell'utilizzo dell'avanzo.
Presidente -
In merito alla sua richiesta sul parere, se
lei gira l'emendamento, dovrebbe avere il parere scritto...
(interruzione di un Consigliere, fuori microfono)
...ha chiesto qual è la motivazione, sto spiegando al collega
Gerandin la motivazione che è sul retro, basta girare la pagina e
c'è, mi limito a questo. Ulteriori spiegazioni l'Assessore o il
tecnico è in grado di fornirgliele. Ha chiesto la parola il
Presidente della Regione, ne ha facoltà.
Rollandin (UV) -
Mi spiace che ancora una volta da parte
di chi dovrebbe capirne qualcosa di Enti locali si stia ad
insistere su quello di cui abbiamo già discusso durante l'esame del
bilancio, tant'è che su questo tema prima c'era il limite dei 20
milioni, ma il collega Gerandin, non essendo convinto che gli
avanzi d'amministrazione fossero 20 milioni, ha fatto in modo che
ci fosse un emendamento che diceva: "nel caso in cui gli avanzi non
fossero di 20 milioni, la Regione interviene". Giusto? Adesso noi
cosa abbiamo detto? Nel comma dove si diceva di avanzi
d'amministrazione 2014, 2015...che, sottolineo, non possono essere
usati, nella parte in cui non possono essere usati, quindi non
nella parte vincolata...facendo un minestrone così il gusto è
indescrivibile, ma non dà la possibilità di capire se è minestra di
porri, di cavoli,
Vapelenentse
, così diventa un minestrone
di cui non si capisce niente. Le parti che sono già prenotate non
vengono toccate e sono le parti vincolate. Alle parti non vincolate
noi abbiamo dato due possibilità, utilizzando quell'avanzo che
altrimenti rimane bloccato, l'hanno capito anche i Comuni, tranne,
e noi l'abbiamo inserito, il discorso per le scuole. Terzo
minestrone: hai inserito il discorso dello spazio finanziario, che
è stato previsto con norma dello Stato con limite dei 480 su tutto
il territorio nazionale, a cui hanno aderito gli otto Comuni, che
sono stati regolarmente accolti, difatti è già arrivata la lettera,
noi abbiamo già fatto la lettera ai Comuni corrispondente allo
spazio finanziario che loro hanno in funzione di quella richiesta
per l'intervento nelle scuole, lì è spazio finanziario.
Invece noi prevediamo di utilizzare l'avanzo di amministrazione
2014 e 2015, che chiaramente supera i 20 milioni, perché l'abbiamo
già superato; allora abbiamo tolto il limite di 20 milioni per
poter utilizzare queste somme per il sociale, per gli anziani e per
le scuole. Faccio notare che ultimamente c'è stato anche un decreto
che ha dato un po' di scossa anche sulle scuole con l'esigenza di
intervenire nel più breve tempo possibile. Noi non abbiamo ancora
oggi l'avanzo di amministrazione 2015, ma se mi sopprimi questo, i
soldi non li posso utilizzare, pertanto è una doppia stupidaggine:
rimangono bloccati e non li posso utilizzare. Per i Comuni l'unica
difficoltà è che non viene riparametrato, per cui il Comune che ha
dato dieci non è che riceve dieci attraverso questo; un Comune ha
dato dieci, uno zero, il discorso nell'insieme viene visto in
funzione delle esigenze per la sicurezza, per gli interventi nelle
scuole.
Il discorso quindi è molto chiaro su questo comma, che ci dà la
possibilità di utilizzarlo secondo l'articolo 10 ma senza il
vincolo dei 20 milioni, perché sennò quello che avanza del 2015 non
lo potremmo spendere. Oggi il collega Chatrian lo ha citato questo:
saranno circa 40 milioni aveva detto, oggi non abbiamo dei dati, ma
potrebbero essere un po' di meno, comunque le cifre si avvicinano a
quelle, e sono soldi che noi utilizziamo come abbiamo detto, guai
se togliamo questo, andiamo a bloccare tutto il resto. Con quale
finalità? Rimangono soldi bloccati? Questo le volevo spiegare,
quindi siamo di nuovo a quel punto. Per fortuna, l'emendamento che
si era voluto in quel momento - e giustamente perché non si sapeva
ancora - non è servito, perché poi abbiamo avuto i fondi
sufficienti per intervenire nelle microcomunità e dare i soldi ai
Comuni. Oggi non sappiamo ancora quant'è, ma ha la stessa funzione
e quindi si mantiene secondo l'articolo 10.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
Questi sono dei temi non facili, non
semplici, ogni buon legislatore deve cercare di avere tante
informazioni per poter mettere sul tavolo una posizione, quindi, se
vuoi, è una questione molto tecnica. L'abbiamo detto e affrontato
in sede di finanziaria: c'erano delle aspettative da una parte e,
dall'altra, c'era la certezza in quest'aula che si poteva fare solo
quello, altrimenti questi soldi non avremmo potuto usarli. Poi,
come capita nelle migliori famiglie, e anche qua all'interno, ogni
tanto non tutte le cose dette qua sono al 100 percento coperte, nel
senso che quella è l'unica strada percorribile.
Questa mattina, quando abbiamo affrontato questo tema, io ho
detto delle proiezioni generali, degli ordini di grandezza...
(interruzione di un Consigliere, fuori microfono)
...per dire il ragionamento che c'era a monte, l'anno scorso a
dicembre abbiamo parlato del tetto dei 20 milioni e con questo
articolo si va a togliere quel tetto, giusto? Questo è lo spirito
di questo articolo 2. Mi assumo le responsabilità di quello che
dico adesso: come gruppo, insieme anche ai colleghi Gerandin e
Cognetta noi in questi giorni abbiamo cercato di approfondire
meglio tale tema. Non abbiamo la ricetta magica, nel senso che non
è che le cose che ha detto il Presidente Rollandin sono non
corrette o corrette e quelle che diciamo noi sono scorrette...
(interruzione del Presidente della Regione, fuori
microfono)
...lei dice sempre le cose corrette qua in aula...noi le diciamo
scorrette perché se veniamo qua, veniamo a parlare così
perché...noi ci siamo strutturati e abbiamo cercato di avere dei
pareri su questo articolo, e non è proprio come dice il Presidente
Rollandin, non è proprio così al 100 percento: che tutto
quell'ammontare non potrà essere utilizzato. Questa è la posizione
del nostro gruppo, la posizione dei colleghi che hanno sottoscritto
quest'emendamento; se poi quest'ultimo ha creato delle
criticità...
(interruzione dell'Assessore Perron, fuori microfono)
...a livello di parere, questa è un'altra questione.
Il dato politico nei confronti dei nostri Comuni - e questo non
è il quesito ma è il dubbio alto che abbiamo - è che probabilmente
una parte di questi 35, 30 o 40 milioni, che è la somma degli
avanzi di amministrazione del 2014 e 2015 forse i Comuni la
potevano utilizzare: questo è lo spirito del nostro emendamento e
questo è il dato politico che noi vogliamo mettere sul tavolo di
quest'Assemblea, perché non sempre le cose che sono state dette
come tabù...vi ricordate, qualcuno c'era nella passata legislatura,
vedi la Forestale: non si potevano più fare in Valle d'Aosta le
squadre dei cantieri forestali perché lo Stato nazionale non ci
lasciava più fare questa operazione, non mi sembra che il film sia
stato così.
Presidente -
Per dichiarazione di voto, ha chiesto la
parola il Consigliere Gerandin, ne ha facoltà.
Gerandin (GM) -
Ho ascoltato attentamente quello che mi
ha detto, Presidente, e da una parte sono già soddisfatto perché,
rispetto a quando ci ha parlato della finanziaria, in cui diceva
che i Comuni perdevano i soldi, stavolta ha detto che non possono
utilizzarli...
(interruzione di un Consigliere, fuori microfono)
...c'è una bella differenza tra "sono persi" e "non sono
utilizzabili", comunque ad ognuno la propria considerazione in
merito.
Sul resto che lei mi dica che tutti quelli che sono fondi
vincolati non fanno parte dell'avanzo di amministrazione...lo
sappiamo. Io penso che tutta l'aula lo sappia questo: io non ho
parlato di questi fondi, io ho parlato dell'avanzo, avanzo
determinato da fondi non vincolati e con questa legge, in cui si
dice che comunque tutto quello che non è vincolato va a far parte
di questo fondo vengono precluse ai Comuni le possibilità anche di
estinguere anticipatamente i mutui. Questo è perché nessun Comune
prima di aver determinato l'avanzo può avere vincolato una parte
dell'avanzo per estinguere i mutui, è il cane che si morde la coda,
ma così è.
Lei è stato molto chiaro, nel senso che probabilmente sul
discorso scuola, con parole un po' diverse abbiamo detto la stessa
cosa, nel senso che probabilmente qualche limite nell'utilizzo di
tutto questo avanzo ci sarà, perché io immagino che comunque,
quando si è in campo nazionale, si fa riferimento a dei codici
molto precisi in cui viene identificato come viene utilizzato
l'avanzo. Noi in Regione fortunatamente non abbiamo questo in
quanto è il Dipartimento Enti locali che certifica il rispetto
delle regole. Ora, vedremo chi metterà eventualmente il parere di
compatibilità finanziaria sull'utilizzo dell'avanzo di questo
genere per i Comuni e chi lo metterà a livello regionale.
A mio parere, la novità più rilevante - non avevo letto prima le
motivazioni per cui veniva espresso il parere negativo - è che qua
si dice: "esprime negativo, in quanto l'articolo 2 è
inscindibilmente legato al successivo articolo 3", che è quello
relativo al deposito dei carburanti...
(nuova interruzione di un Consigliere, fuori
microfono)
...questo è quanto scritto, io leggo quanto scritto: "l'onere di
cui al comma 1 trova copertura mediante riduzione
dell'indebitamento..." e quant'altro, per cui la percezione - che
ormai è qualcosa di più di una percezione, è quasi una certezza - è
che verrà utilizzato l'avanzo dei Comuni per dare copertura
finanziaria al deposito dei carburanti. Magari mediante una
variazione di bilancio, nel senso che verranno tolte magari alcune
risorse che andavano a pagare il sociale, perché l'utilizzo è
finalizzato al sociale e si utilizzeranno queste risorse per
eventualmente mandare avanti l'operazione deposito carburanti.
Questo è quanto è scritto, perché leggo il parere del Coordinatore:
"si esprime parere negativo in quanto l'articolo 2 è
inscindibilmente legato al successivo articolo 3. L'emendamento
così formulato, senza una modifica anche del richiamo contenuto al
comma 3 dell'articolo 3, è irricevibile". Abbiamo capito qual è
l'orientamento del Governo, qual è la volontà: è quella di
utilizzare l'avanzo dei Comuni per mandare avanti l'operazione, non
sappiamo ancora come, non sappiamo ancora quale, perché sarà
oggetto di delibera di Giunta, ma l'operazione deposito
carburanti.
Presidente -
Vi è l'emendamento dell'UVP. Ha chiesto la
parola il collega Bertschy, ne ha facoltà.
Bertschy (UVP) -
Il nostro emendamento riprende il tema
degli avanzi di amministrazione, dove l'abbiamo lasciato nello
scorso dibattito del Consiglio: quello della finanziaria. Sulla
scelta politica evidentemente ci eravamo espressi; nel rispetto
però dell'autonomia di ogni assemblea, avevamo detto già allora - e
il collega Gerandin se lo ricorda bene - che, pur non essendo
d'accordo sull'utilizzo dell'avanzo d'amministrazione dei Comuni,
stava ai Comuni decidere in piena autonomia della loro scelta e
allora avevamo lavorato ad un emendamento che prevedeva la
copertura perché la preoccupazione era quella degli stipendi dei
700 dipendenti che lavorano nella microcomunità, la copertura con
l'avanzo di amministrazione della Regione con un emendamento
apposito degli stipendi.
L'articolo 2 pone qualche confusione perché, parlando di avanzo
d'amministrazione in maniera generalizzata, è vero che tutti
dovrebbero conoscere le norme, ma forse si tende a dire, o si tende
a far passare il messaggio che si scippa completamente l'avanzo di
amministrazione ai Comuni, mentre è stato ben chiarito negli
interventi che stiamo parlando dell'avanzo e di quella parte di
avanzo non vincolata che oggi, con le nuove norme finanziarie, può
essere usata esclusivamente per arrivare al pareggio di bilancio,
all'equilibrio di bilancio. Il nostro emendamento fa un discorso al
contrario: posto che l'articolo 10 prevedeva questa possibilità,
che oggi viene ampliata per le due voci di spesa, ma per una in
particolare: quella degli investimenti sull'edilizia scolastica,
perché l'altra oggi è coperta in termini socio-assistenziali,
questi soldi serviranno a fare un programma sull'edilizia
scolastica: la voce di spesa è esclusivamente questa.
L'emendamento che presentiamo quindi permette ai Comuni di
utilizzare gli spazi finanziari per l'equilibrio di bilancio,
permette di utilizzare spazi finanziari determinati dal decreto del
Governo. La particolarità di scrivere in legge, piuttosto che in
delibera, questo aspetto la lasciamo soprattutto ai funzionari.
Siamo quindi anche disponibili a ritirare l'emendamento purché
nella prossima delibera, che dovrà tenere conto anche di un aspetto
molto importante per i Comuni: la perequazione - perché sappiamo
che c'è chi ha dato di più, c'è chi ha dato di meno, quindi con i
Comuni bisognerà aprire poi ad un tavolo di concertazione futura
per equilibrare le cose -, ci sia questa volontà, che è la volontà
espressa dai Sindaci. Il parere del CPEL dice questo: "permetteteci
di..." e noi aggiungiamo: "utilizzare anche gli spazi finanziari
dati dal decreto". Posizione politica che abbiamo concordato anche
con i Sindaci dell'UVP, che hanno espresso le loro contrarietà ad
una posizione esclusivamente legata all'utilizzo dell'avanzo di
amministrazione senza un vincolo preciso. A noi interessa oggi
quindi non tanto la votazione o meno dell'emendamento, ma il
principio politico che sta nell'emendamento e chiediamo venga
riportato nella delibera.
Rispetto poi al parere sull'articolo 10 sul deposito fiscale,
questa mattina nello studiare l'emendamento all'articolo 3 avevamo
anche approfondito questo aspetto perché ci incuriosiva il fatto
che, essendoci due voci di spesa: socio-assistenziale, edilizia
scolastica, l'articolo 3 potesse avere copertura rispetto
all'articolo 10 e ci è stato spiegato il meccanismo finanziario che
non dice quello. È un meccanismo giustamente che libera delle
risorse rispetto all'edilizia scolastica, che verranno utilizzate
lì, altrimenti saremo intervenuti proprio per il principio di
difesa di quell'articolato dell'articolo 2, perché gli avanzi di
amministrazione i Comuni hanno deliberato che possono essere spesi
per quelle due voci di spesa e non per altre voci. In questo senso
in questi giorni quindi ci siamo parlati anche con il Governo, con
i funzionari, a noi interessava oggi fissare un principio: quello
che gli avanzi d'amministrazione permettano ai Comuni di arrivare,
come per i Comuni nazionali, ad utilizzare gli spazi finanziari,
oltre al fatto di avere quegli spazi già che il Governo ha concesso
a questi otto Comuni.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
Credo sia corretto fare un riferimento
specifico ai tre interventi che ci sono stati. Rispetto
all'intervento di Gerandin con riferimento all'articolo 3, vale
quanto ha appena detto adesso Bertschy, nel senso che non si
utilizzano i fondi che sono vincolati ai sensi dell'articolo 10
solo per le due fasce (per il sociale e le microcomunità e per le
scuole), con la differenza che con l'avanzo di amministrazione, se
io posso finanziare quegli spazi che prima ho utilizzato con fondi
della Regione per la scuola, libero dei fondi che possono essere
utilizzati per quello e quindi non è un utilizzo diretto, è un
utilizzo indiretto, non so se sono stato chiaro. C'è un capitolo
dove ci sono dei fondi per le scuole. Se posso utilizzare per le
scuole i fondi non utilizzati dai Comuni, perché sennò sarebbero
bloccati, quei fondi mi liberano altri fondi che possono essere
destinati al finanziamento dell'articolo 3. Non so se sono stato
chiaro su questo utilizzo.
Per quanto riguarda la parte relativa all'impegno, voglio
ricordare, nella riunione con i Comuni avevo detto testualmente che
noi diamo applicazione alla disposizione nazionale, in forza della
quale: "l'utilizzo dell'avanzo d'amministrazione è prioritariamente
destinato alla salvaguardia degli equilibri di bilancio e della
sana e corretta gestione finanziaria". Questi equilibri di bilancio
- ed è quello il punto, a cui si riferisce anche il suo emendamento
- li riportiamo nella delibera con cui naturalmente verrà fatta
l'assegnazione di questi fondi. Andiamo quindi nella direzione che
lei ha sollecitato, quindi si mantiene quello che già abbiamo detto
ai Comuni, che loro hanno concordato e poi richiamato nel parere e
quindi lo mettiamo nella delibera.
Per quanto riguarda quello che diceva il collega Chatrian, che i
fondi di cui all'articolo 10 non si utilizzano solo per quelle due
finalità, in effetti è vero, perché c'è anche questa finalità, che
ho appena letto, del pareggio di bilancio: se io ho l'avanzo
d'amministrazione, posso utilizzare una parte di questo avanzo per
arrivare al pareggio di bilancio. Riconfermo che questa è la parte
che verrà mantenuta e quindi verrà utilizzata per gestire questo
passaggio nell'ambito dell'attivazione a livello dei Comuni. Per il
resto vale quello che sappiamo: non abbiamo ancora i conti, però
vale quello che sappiamo. Credo di aver risposto alle perplessità,
alle domande che sono state presentate.
Presidente -
Siamo sull'emendamento dell'UVP. Ha chiesto
la parola il Consigliere Gerandin, ne ha facoltà.
Gerandin (GM) -
Volevo intervenire sull'emendamento per
essere sicuro di aver capito bene, nel senso che prima il collega
Bertschy e poi il Presidente sono stati - almeno da quello che ho
capito io - molto chiari: è stato detto che mediante l'utilizzo di
queste risorse di avanzo per finanziare la parte degli edifici
scolastici verranno liberate delle risorse che precedentemente
erano vincolate. Rimane comunque qualche curiosità, me la permetta,
Presidente, nel senso che queste risorse probabilmente deriveranno
dai FOSPI, immagino. Se non sono FOSPI, sono comunque finanziamenti
che, a mio parere, deriveranno dalla legge di finanza locale o
quant'altro, comunque andremo a verificare. Se fosse così, qualora
fosse così, sarebbe veramente quanto meno poco comprensibile se
delle risorse di finanza locale - se lei mi dice che non è così,
non ho motivo di credere che così non sia - ma se fossero FOSPI o
forse, derivando dalle leggi di settore di finanza locale, noi
andremmo a liberare delle risorse passate di finanza locale,
utilizzando gli avanzi dei Comuni per mandare avanti l'operazione
deposito. Se lei mi dice che non è così, non ho motivo di non
credere, per cui saranno sicuramente delle risorse regionali
impegnate a suo tempo, ma sarà curioso vedere come saranno
finanziate e quali saranno queste risorse liberate.
Presidente -
Per dichiarazione di voto sull'emendamento
dell'UVP, ha chiesto la parola il Consigliere Bertschy, ne ha
facoltà.
Bertschy (UVP) -
Rispetto al tema del finanziamento,
ribadiamo che, come UVP, è un tema che abbiamo posto all'attenzione
proprio perché l'obiettivo dell'articolo 10 era finalizzato a due
spese precise e ci è stato chiarito che non è così. In ogni caso il
ragionamento che abbiamo fatto in questi giorni come gruppo è che
comunque il tema degli avanzi di amministrazione è stato un tema a
livello politico molto dibattuto qui in Consiglio, nell'Assemblea
dei Sindaci, nei Consigli comunali e credo che sia stata una scelta
straordinaria non ripetibile, come abbiamo detto in altre
occasioni, che però è anche segno un po' di maturità da parte di
tutti, perché sono state messe in disponibilità delle risorse per
dare un contributo in un momento di crisi e di difficoltà.
Disponibilità che credo andrà ricordata, soprattutto nelle
considerazioni che si fanno nei nostri Comuni, perché oggi ci hanno
permesso, attraverso questi avanzi, di fare dei passi avanti in un
momento di difficoltà e di criticità. Il ragionamento che abbiamo
fatto è che in una prossima riscrittura della legge n. 48 bisognerà
anche capire perché tanto gli avanzi, anche quelli gli avanzi non
vincolati che lasceremo ai Comuni, che rimarranno ai Comuni
giustamente, i Comuni avranno difficoltà di spendere oggi per la
particolarità che c'è dell'utilizzo dell'avanzo, perché non è
semplicemente: "ho dei soldi, li posso spendere", ma vanno
destinati a certe voci di spesa, è un meccanismo molto complesso.
Sarebbe quindi interessante istituire un tavolo di lavoro tra
Regione e Comuni per capire come queste risorse possano comunque
ritornare ai territori o andare ai territori, quelle che
rimarranno, magari anche con un coinvolgimento delle
Unité
.
Sulla legge n. 48 quindi noi speriamo si possano poi fare dei
ragionamenti a riguardo.
Tornando invece al tema puntuale, noi siamo disponibili, sentite
le dichiarazioni in aula del Presidente, a ritirare l'emendamento,
anche per non creare confusione sulla norma, come ci è stato
chiesto anche da parte dei dirigenti, che sono stati collaborativi
e disponibili. L'importante è che questa delibera esca un po' in
fretta - perché ci sono anche dei problemi, come ha ricordato il
collega Gerandin, per i bilanci e anche per le autorizzazioni dei
dirigenti - e che siano fissati in maniera chiara soprattutto i
percorsi futuri. Oggi quindi ribadiamo che speriamo di non dover
ritornare su scelte come queste, allo stesso tempo ribadiamo quello
che abbiamo detto allora: che i Comuni e la loro autonomia deve
essere fatta salva, anche nella loro fase deliberativa
nell'Assemblea dei Sindaci. Oggi hanno fatto una scelta, hanno
mandato un parere, noi questo parere l'abbiamo riportato nel nostro
emendamento, lo ritiriamo con la speranza che, attraverso la
delibera, si possa dare presto prosecuzione alle richieste che sono
state fatte.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Penso che un passo avanti è stato fatto
in questo dibattito su questo articolo, c'erano dei chiarimenti da
fare, probabilmente tutti non sono ancora stati completati fino in
fondo, comunque l'obiettivo è non solo capire, ma creare tutte le
condizioni possibili per utilizzarle e penalizzare il meno
possibile il sistema degli Enti locali. Tanti di noi hanno fatti i
Sindaci in tempi diversi, sappiamo perfettamente quali sono le
criticità di un piccolo, medio o grande Comune che sia: questo era
l'obiettivo. Chiediamo non solo la celerità su questa operazione
degli avanzi, ma che ci sia una possibilità proprio franca, anche
dal punto di vista politico, di avere tutte quelle carte scoperte,
in modo da utilizzare al meglio le risorse innanzitutto pubbliche e
dall'altra parte creare quelle condizioni anche di virtuosismo
all'interno dei nostri Comuni, perché qualcosa in questi mesi ha
sicuramente fatto crescere qualcuno e forse qualche campanello
d'allarme anche al nostro interno, anche assembleare, penso che ci
debba fare comunque riflettere.
Presidente -
Vi è quindi il ritiro dell'emendamento.
Proseguiamo con l'articolo 2, c'è l'emendamento n. 1 della II
Commissione che inserisce il comma 2bis. Qualcuno lo vuole
illustrare? Se non ci sono richieste, metto in votazione l'articolo
2 con l'emendamento della II Commissione. Dichiaro aperta la
votazione. La votazione è chiusa.
Presenti: 32
Votanti: 31
Favorevoli: 31
Astenuti: 1 (Cognetta)
Il Consiglio approva.
Pongo in discussione l'emendamento del Presidente della Regione
che introduce l'articolo 2bis.
L'emendamento di ALPE, Gruppo Misto e Movimento Cinque Stelle
non può essere preso in considerazione, l'emendamento dell'UVP è
stato ritirato, non c'è altra discussione, l'articolo 2 è già stato
votato. Ha chiesto la parola il Consigliere Bertschy, ne ha
facoltà.
Bertschy (UVP) -
Mozione d'ordine, le chiedo solo - e non
le do alcun tipo di responsabilità - un minimo più di pazienza nel
gestire le cose perché si fa un po' di fatica a seguire.
Giustamente forse voi avete tutto organizzato, noi abbiamo tutti i
fogli sul tavolo, le chiederei la cortesia - e confido nella sua
comprensione - di darci solo il tempo di avere i testi davanti e di
seguire la discussione.
Presidente -
Prendo atto, però io più che ripetere
quattro volte: vi chiedo di votare, devo sollecitare anche qualcuno
che deve votare. È chiaro che se state lavorando sul cellulare, io
vi chiedo la cortesia di un minimo di attenzione. Non mi riferisco
in generale, c'era qualcuno che ancora non votava... Ha chiesto la
parola il Consigliere Chatrian, ne ha facoltà.
Chatrian (ALPE) -
Se può gentilmente farci rivotare
sull'articolo 2, prima votiamo l'emendamento della commissione, poi
dopo votiamo l'articolo 2.
Presidente -
Vi posso dare per buona la votazione
precedente sull'emendamento, metto adesso in votazione l'articolo 2
emendato. La votazione è aperta. La votazione è chiusa.
Presenti: 32
Votanti: 32
Favorevoli: 26
Contrari: 6
Il Consiglio approva.
Vi è l'emendamento del Presidente della Regione che introduce
l'articolo 2bis. Ha chiesto la parola il Presidente della Regione,
ne ha facoltà.
Rollandin (UV) -
L'articolo 2bis dà una risposta ad una
questione che era stata sollevata qui dal collega Gerandin, e non
solo, dal collega Bertschy, da Chatrian, con riferimento al
problema del Comune di Pontboset e della sua situazione finanziaria
conseguente all'incidente mortale legato all'alluvione. Sono
passati 16 anni. Una storia difficile da riassumere in poche
battute. Quello che vorrei dire è che ormai c'è una sentenza
esecutiva di pagamento da parte del Comune con interessi e tutto di
quasi 2 milioni. Ultimamente avevo pregato il collega Gerandin, che
aveva accettato, di non discutere in quel momento tenendo conto che
c'era in previsione un incontro con le parti, incontro che c'è
stato ieri pomeriggio con gli avvocati delle rispettive parti,
quelli della parte lesa chiaramente hanno lamentato il fatto che
dopo 16 anni loro non hanno ancora visto un euro rispetto ai 2
milioni decretati dal Tribunale in sede definitiva. Io riassumo, e
non entro nei dettagli, perché siamo solo nella prima fase: c'è
stata da una parte l'esigenza - come vedete nel testo - di
posticipare la possibilità di approvare il bilancio da parte dei
Comuni di tre mesi, perché sennò il termine sarebbe scaduto
dopodomani e non avrebbe potuto fare il bilancio, decadendo quindi
di per sé.
La conclusione di questo incontro piuttosto difficile è stata
che la cifra dei 2 milioni si è scorporata in 420 mila euro da una
parte ed il resto da un'altra parte. La prima parte dei 420 mila
verrebbe suddivisa in 100 mila euro che oggi il Comune verserebbe
alle parti, mentre 320 mila euro sono oggetto di questo
emendamento. Il resto fa parte di quella quota che, in funzione del
decreto salva-Comuni, che è stato varato contro il dissesto di
alcuni comuni, naturalmente si tratta di una norma a livello
nazionale, non è chiaramente stata fatta per Pontboset, è stata
fatta per Catania, per altri Comuni. C'è un fondo globale a
disposizione dei Comuni che hanno avuto queste problematiche, i
quali dovevano fare domanda immediatamente: il Comune di Pontboset
ha fatto domanda, è stata accolta e adesso bisognerà vedere la
quota parte, che comunque non può superare l'80 percento - ecco
perché i 400 -, che potrà essere attinta da questo fondo globale di
20 milioni di euro.
La conclusione di questo primo accordo porta a dire che con il
finanziamento, l'anticipazione che noi diamo attraverso i fondi BIM
che erano stati suggeriti e, qualora non bastassero, con
l'eventuale fondo di riserva della Regione, si pagano i primi 420
mila euro di finanziamento alle parti interessate. Si aspetta di
sapere la decisione definitiva, che sarà assunta nella ripartizione
della quota dell'80 percento, per vedere quanto finanzia. Se tutto,
è risolto. Se per caso non finanzia tutto, bisognerà trovarsi per
vedere come integrare la somma che ad oggi non possiamo erogare.
Noi speriamo che non ci sia da anticipare ancora, ma comunque
coprirebbe questo fondo. Io ho cercato di riassumere, la sostanza
dell'emendamento va in questa direzione.
Come sapete, si era tentato di utilizzare anche altre strade, ma
purtroppo non sono percorribili, quindi questa è l'unica via,
accettata dalle parti, che darebbe respiro al Comune e quindi
darebbe la possibilità di entrare in questo meccanismo che ci porta
a vedere le cose con un altro occhio, e soprattutto a sanare la
situazione del Comune di Pontboset, che è stato oggetto di un
interessamento generale - e io l'ho detto anche nella riunione -,
quindi riferisco il cointeressamento di tutto il Consiglio.
Presidente -
Ha chiesto la parola il collega Bertschy, ne
ha facoltà.
Bertschy (UVP) -
Com'è capitato, ne abbiamo parlato
parecchio nel gruppo, la vicenda è molto complicata. Quello che è
stato importante come comunità - si lavora da quasi un anno a
questo problema - è comunque essere riusciti a dare intanto
un'attenzione ad una piccola comunità, ad un piccolo Comune,
un'attenzione agli amministratori e aver fatto prevalere questo
senso di unità che non deve mai mancare. Al di là del merito delle
vicende, sarebbe stato brutto vedere un Comune solo in una
difficoltà come questa, in una situazione come questa e ringrazio
il Governo. Credo intanto questo sia un primo segnale, vediamo come
proseguirà la vicenda e si dà una prima risposta, si "fermano" le
prime questioni e cercheremo tra tutti di continuare a seguire gli
aspetti successivi. Comunque, l'importante è che la Regione Valle
d'Aosta abbia trovato la forza e l'interesse comune di andare
avanti. Tra l'altro, è stata raccolta una proposta che allora il
collega Gerandin aveva suggerito, che è quella di utilizzare anche
i fondi BIM, quindi in questo senso la buona collaborazione da
parte di tutti porta sempre dei buoni risultati.
Presidente -
Ha chiesto la parola il Consigliere
Gerandin, ne ha facoltà.
Gerandin (GM) -
Per ringraziarla, Presidente Rollandin,
perché è stato di parola: l'impegno era di risolvere entro fine
mese, comunque dare una soluzione, è stato fatto e io non posso che
ringraziarla. Mi aggiungo a quello che diceva prima il collega
Bertschy, nel senso che probabilmente anche la politica, quando
riesce ad avere unità d'intenti, a collaborare, riesce a
salvaguardare quello che era - io l'avevo detto anche nel mio
intervento - uno dei principi fondamentali per quello che riguarda
la sopravvivenza degli Enti locali: il discorso della
sussidiarietà. Questo è un bell'esempio, un esempio importante,
poco importa chi ne porta la paternità. È un bell'esempio perché è
stata una collaborazione tutti assieme che ha portato a risolvere
un problema veramente spiacevole, che poi alla fine non sta a noi
giudicare chi ha colpe, chi non ha colpe, saranno altri: noi
avevamo il compito di dare una risposta e la ringrazio ancora,
Presidente.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Abbiamo affrontato diverse volte la
questione e io penso che nella disgrazia, o nelle disgrazie, la
buona politica può fare la differenza nel momento in cui si trovano
delle soluzioni e si cercano comunque delle soluzioni per dare
contezza ad una criticità che è pesantissima e, come dicevo prima,
avendo fatto gli amministratori sui territori, queste sono le
grandi responsabilità e i grandi rischi. Comunque, la buona
politica ogni tanto può fare e fa la differenza.
Presidente -
Non ci sono altri interventi, posso mettere
in votazione l'articolo 2bis, come proposto dal Presidente della
Regione. Dichiaro aperta la votazione. La votazione è chiusa.
Presenti: 32
Votanti: 32
Favorevoli: 32
Il Consiglio approva all'unanimità.
Articolo 3. Su questo articolo c'è un emendamento della II
Commissione sostituito da un emendamento dei Capigruppo di
maggioranza, a sua volta emendato da un emendamento del Consigliere
Cognetta. Se qualcuno vuole illustrare l'emendamento ovviamente
sostitutivo dei Capigruppo di maggioranza, nonché l'emendamento del
collega Cognetta...prima maggioranza e poi minoranza. Ha chiesto la
parola il collega Bertschy, ne ha facoltà.
Bertschy (UVP)
- Intervengo a nome degli altri tre
Capigruppo di maggioranza e della maggioranza tutta. Le discussioni
di questi giorni su questo deposito forse hanno fatto un po'
perdere di vista un importante obiettivo, che credo politicamente
l'UVP prima e un po' tutti abbiamo sempre portato in discussione:
il fatto di aumentare le nostre entrate attraverso nuove entrate,
in questo caso le accise, è l'obiettivo che un po' tutti abbiamo in
mente. Questa operazione va in quella direzione, forse tutta una
serie di cose non conosciute non ci hanno permesso di approfondirla
ed è necessario approfondirla e conoscerla bene per poterla anche
spiegare ai cittadini. L'emendamento chiede un passaggio inteso
come una concertazione e anche un coinvolgimento della commissione
competente, che immagino potrà essere la II o comunque verrà
assegnata dalla Presidenza del Consiglio, o anche la IV,
sicuramente le due Commissioni interessate sono queste.
L'intenzione è quella di fare in modo che ci sia per tutto l'iter,
soprattutto per l'approvazione dell'atto, un preciso coinvolgimento
della commissione. Lo chiediamo proprio perché è importante che le
finalità siano non oscurate dalla fretta e da passaggi che non
conosciamo. L'emendamento quindi è molto semplice, ma allo stesso
tempo politicamente ha una sua grande importanza e va nella
direzione di vedere coinvolti non solo l'Esecutivo, ma l'Assemblea
legislativa.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Per illustrare l'emendamento che ho
presentato. Rispetto all'emendamento fatto dai Capigruppo di
maggioranza, al comma 2 di questo nuovi emendamento che recita: "la
deliberazione della Giunta regionale attuativa del comma 1 è
adottata previo parere della commissione consiliare competente", io
faccio aggiungere dopo le parole: "nel territorio regionale"...
Presidente -
Lei fa riferimento alla prima proposta di
emendamento della II Commissione, adesso è comma 3.
Cognetta (M5S) -
...scusate, comma 3, non è facilissimo
in effetti. Dicevo: "per le finalità di cui al comma 1, è
autorizzata l'acquisizione di partecipazioni in società già
operanti nel settore merceologico di riferimento nel territorio
regionale", a questo punto viene aggiunta la frase: ", in regola
con il Piano urbanistico e non dislocate in zone non autorizzate".
In sostanza, l'azienda che eventualmente di cui si vuole acquisire
una quota deve essere in regola anche da un punto di vista
urbanistico.
Presidente -
Ha chiesto la parola l'Assessore Perron, ne
ha facoltà.
Perron (UV) -
Dal nostro punto di vista, non c'è
nessuna difficoltà ad accettare l'emendamento che ha illustrato il
collega Bertschy, nel senso che il Governo assume l'impegno di
rendicontare, di confrontarsi nella commissione competente mano a
mano che il dossier prenderà corpo e quindi di informare tutti i
colleghi del Consiglio che vorranno informarsi su questo argomento
all'interno della commissione.
Sull'altro emendamento, collega Cognetta, io mi permetto di dire
che è quasi pleonastico, nel senso che va da sé: nessuno immagina
di procedere nella direzione di compiere, qualora si procedesse in
questo senso, un abuso edilizio, o di non rispettare le norme
urbanistiche, o di costruire, o di dislocare in zone che non sono
autorizzate. Va da sé, collega Cognetta, è ovvio che si procede in
tal senso, nel senso di rispettare le norme, le prescrizioni che la
legge chiede; è ovvio che queste norme vanno rispettate, non si
potrà che procedere in questo modo. Tra l'altro, lei in un
comunicato - mi permetto di dirlo solo per completezza
d'informazione - diceva che "l'azienda sorge in un'area la cui
normativa urbanistica è in pieno contrasto con l'attività di
deposito petrolifero, nel senso che si tratta di una zona destinata
ad attività sportive e cimiteriali". Non è esattamente così, lei fa
riferimento a tutta quella zona; quella è una zona che ovviamente
dispone di tutte le autorizzazioni urbanistiche del caso, nel caso
specifico è dislocata in zona C, quindi una zona a bassissimo
fenomeno idrologico di bassa pericolosità, addirittura con un
ritorno pluricentenario di ritorno alluvionale in questo senso. La
zona quindi dispone di tutte le autorizzazioni, è assolutamente in
regola da un punto di vista urbanistico e dunque è ovviamente
nostra intenzione procedere nella direzione che le ho detto, quindi
l'emendamento non ha senso e le chiederei di ritirarlo, altrimenti
ci asterremo.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Assessore, non è proprio come dice lei
fino in fondo, perché nel PUD del Comune di Aosta è precisato che
quell'impianto non dovrebbe essere lì, potremmo discutere a lungo
di questa faccenda.
Io non ritiro l'emendamento, lo potete tranquillamente bocciare,
mi fa strano - ma è solo un'opinione in questo caso - che si prenda
tanta cura di quella zona, perché allora veramente avete già deciso
quale prendere, però è un'ipotesi. Io continuo a dire che se si
mettesse all'interno questo passaggio, probabilmente non sarebbe
pleonastico come sembra, ma non volete metterlo? Non è un problema,
ne parliamo quando deciderete.
Presidente -
Ha chiesto la parola l'Assessore Perron, ne
ha facoltà.
Perron (UV) -
Una precisazione, collega, affinché non ci
siano delle
arrière-pensée
. Lei ha presentato un emendamento
che mi chiede dei chiarimenti in questo senso, quindi è ovvio che
nel pomeriggio, io mi sono documentato con il Servizio urbanistica
del Comune di Aosta, nulla di più e lo dico alla luce del sole. Per
essere precisi, il PUD che lei cita parla di una parte di attività
destinate ad interesse pubblico integrabili con attività di
interesse privato, tra cui il commercio, quindi l'attività in
questione rientra pienamente a questo titolo, solo per opportuna
precisazione e per chiarezza.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Nel primo pomeriggio abbiamo discusso
ampiamente sull'ordine del giorno che abbiamo presentato. Qual è la
posizione di ALPE?
Ça va sans dire
, come si dice: nel
momento in cui mettete in campo delle iniziative per reperire delle
risorse, come possiamo non essere d'accordo? Non siamo d'accordo
invece sul modo con cui avete messo in campo l'articolo 3, ed è
stato detto: prima di mettere il carro davanti ai buoi, forse non
sarebbe stato male avere contezza totale dell'operazione. La
proposta che i Capigruppo di maggioranza fanno di inserire la
possibilità di dare un parere come commissione consiliare un po' a
babbo morto ci sembra un po' debole, talmente debole che non
sarebbe stato male veramente su un'operazione così delicata, così
importante che l'Assemblea avesse avuto modo comunque di valutare
nella sua interezza e nella totale operatività e trasparenza il
dossier che sarà affrontato nelle prossime settimane o che in parte
avete già affrontato.
Presidente -
Se non ci sono altri interventi, metto in
votazione l'emendamento del Consigliere Cognetta. Chiedo scusa, ha
chiesto la parola il collega Gerandin, ne ha facoltà. Vi chiederei
però la cortesia di prenotarvi, altrimenti io vado avanti e corro
il rischio di saltare qualcuno che ha intenzione di parlare, è un
fatto di collaborazione.
Gerandin (GM) -
Io mi ero prenotato prima ancora che
dicesse che era ora e tempo di votare, però va bene. Semplicemente
per dire che il principio di cercare di creare nuove entrate per il
sistema Valle d'Aosta è un principio che personalmente ho sempre
sostenuto e continuo a sostenere. Non mi piace del tutto così com'è
articolato questo articolo ma è migliorativo sicuramente rispetto
al testo del disegno di legge, pertanto con la logica del
"piuttosto che niente è meglio piuttosto" voterò a favore.
Presidente -
Non ci sono altri interventi, procedo con la
votazione dell'emendamento del Consigliere Cognetta. Dichiaro
aperta la votazione. La votazione è chiusa.
Presenti: 32
Votanti: 5
Favorevoli: 5
Astenuti: 27 (Baccega, Bertschy, Bianchi, Borrello, Donzel,
Fabbri, Farcoz, Follien, Fosson, Gerandin, Grosjean, Guichardaz,
Isabellon, La Torre, Lanièce, Marguerettaz, Marquis, Nogara,
Péaquin, Perron, Restano, Rini, Rollandin, Rosset, Testolin,
Laurent Viérin, Marco Viérin)
L'emendamento è respinto.
Metto in votazione l'articolo 3, sostituito dall'emendamento dei
Capigruppo di maggioranza. Dichiaro aperta la votazione. La
votazione è chiusa.
Presenti: 32
Votanti: 28
Favorevoli: 27
Contrari: 1
Astenuti: 4 (Certan, Chatrian, Morelli, Roscio)
Il Consiglio approva.
All'articolo 4 vi è l'emendamento di ALPE e del Gruppo Misto,
che è dato per illustrato. Ha chiesto la parola l'Assessore
Bianchi, ne ha facoltà.
Bianchi (UV) -
Intervengo sull'emendamento presentato. Il
tributo speciale, come ha già avuto modo di dire anche il collega
Roscio nell'illustrazione dell'ordine del giorno, è un tributo
istituito con legge, quindi passa in commissione. Qui si chiede di
inserire: "previo parere della commissione competente", il
principio è che già la legge prevede quali siano i capitoli in cui
il tributo viene usato, quindi noi ci asterremo su questo
emendamento.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
Per dire ai colleghi che ritiriamo
l'emendamento proposto.
Presidente -
L'emendamento di ALPE e del Gruppo Misto è
ritirato, quindi posso mettere in votazione l'articolo 4. Dichiaro
aperta la votazione. La votazione è chiusa.
Presenti: 32
Votanti: 26
Favorevoli: 26
Astenuti: 6 (Certan, Chatrian, Cognetta, Gerandin, Morelli,
Roscio)
Il Consiglio approva.
Pongo in votazione l'articolo 4bis introdotto dall'emendamento
n. 3 della II Commissione. Qualcuno lo vuole illustrare? Nessuna
illustrazione. Dichiaro aperta la votazione. La votazione è
chiusa.
Presenti: 32
Votanti: 27
Favorevoli: 26
Contrari: 1
Astenuti: 5 (Certan, Chatrian, Gerandin, Morelli, Roscio)
Il Consiglio approva.
Articolo 5. Stesso risultato. Articolo 6. Ha chiesto la parola
il collega Nogara, ne ha facoltà.
Nogara (UVP) -
Per esprimere la soddisfazione per questo
intervento che è stato fatto. Noi per diverso tempo abbiamo
sostenuto questo problema, che non era appunto colpa tanto degli
agricoltori o degli allevatori, quanto da una mancanza degli uffici
il mancato introito di questi soldi, perciò già a suo tempo era
stata accolta una risoluzione fatta dal gruppo di minoranza e devo
ringraziare per questo la maggioranza, perché ha mantenuto gli
impegni ed è stato pagato quanto dovuto agli agricoltori.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
Per annunciare il nostro voto
favorevole. Avevamo partecipato alla stesura della risoluzione per
impegnare il Governo regionale e reperire le risorse per dare
soluzione a criticità pregresse 2008 e 2009, quindi voteremo questo
articolo.
Presidente -
Ha chiesto la parola il Consigliere
Gerandin, ne ha facoltà.
Gerandin (GM) -
Per esprimere la mia soddisfazione, il
voto favorevole per un provvedimento che avevamo sollecitato da più
tempo e che finalmente dà una buona notizia anche al mondo degli
agricoltori.
Presidente -
Se non ci sono altri interventi, metto in
votazione l'articolo 6. Dichiaro aperta la votazione. La votazione
è chiusa.
Presenti: 32
Votanti: 31
Favorevoli: 31
Astenuti: 1 (Cognetta)
Il Consiglio approva.
Articolo 7. Non ci sono interventi. Dichiaro aperta la
votazione. La votazione è chiusa.
Presenti: 32
Votanti: 27
Favorevoli: 27
Astenuti: 5 (Certan, Chatrian, Cognetta, Morelli, Roscio)
Il Consiglio approva.
Articolo 8. Stessa votazione. Articolo 9. C'è un emendamento
dell'Assessore Testolin, che ha chiesto la parola, ne ha
facoltà.
Testolin (UV) -
È un emendamento dovuto, nel senso che
questo emendamento va ad iscrivere nella lista dei debiti fuori
bilancio due attività che sono state espletate senza il preventivo
impegno di spesa, posteriormente alla ricognizione da parte
dell'Assessorato del bilancio. Sono due importi pari ad un totale
di 1700 euro circa, dovuti ad un intervento d'urgenza in seguito ad
un guasto che si è verificato su due automezzi per i quali peraltro
c'è la disponibilità a livello finanziario. È solo l'inserimento di
queste due voci per 1700 euro in totale.
Presidente -
Non ci sono richieste di intervento, posso
mettere in votazione l'emendamento dell'Assessore Testolin.
Dichiaro aperta la votazione. La votazione è chiusa.
Presenti: 31
Votanti: 25
Favorevoli: 25
Astenuti: 6 (Certan, Chatrian, Cognetta, Gerandin, Morelli,
Roscio)
Il Consiglio approva.
Ha chiesto la parola il Consigliere Restano, ne ha facoltà.
Restano (UV) -
Intervengo sull'articolo 9 dopo che in
mattinata si è già parlato parecchio di questo argomento e si è
fatto in punta di piedi e cercherò di farlo anch'io. Non posso però
esimermi da fare una considerazione: premetto che lo voterò, però
devo dire che noi a fine 2014 abbiamo approvato un bilancio di
previsione, a metà 2015 un assestamento di bilancio e in questi
giorni siamo venuti a conoscenza del debito fuori bilancio, ma è
già dal 2011 che conosciamo il contenuto del decreto legislativo n.
118. È vero che è cogente solo adesso, però la considerazione è che
potevamo, da buoni amministratori, magari prepararci con debito
anticipo. Oggi siamo stati rassicurati dal collega Assessore al
bilancio che tecnicamente non ci sono problemi, però non posso
esimermi dall'esternare la mia demotivazione perché questo
Consiglio nel 2015 ha perso la sua centralità, il suo ruolo
fondamentale...sapere che dobbiamo discutere di un debito
importante da parte di alcuni Assessorati... Spero che, a seguito
di una norma cogente - e questo è il mio rammarico, perché solo una
norma cogente ci riporterà sulla strada -, il Consiglio sappia
riacquisire il suo ruolo e la considerazione da parte di alcuni
Assessori.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Per ribadire un po' il concetto che ho
già espresso nel mio precedente intervento. È un riconoscimento di
un debito fuori bilancio, la cui legittimità è fuori di dubbio, è
un atto dovuto in quanto è un obbligo pagare comunque delle
prestazioni di servizi che sono state rese alla pubblica
amministrazione, ma il mio sarà un voto contrario per il semplice
motivo che chi è stato lasciato solo, chi dovrà assumersi la
responsabilità sarà un dirigente che, secondo me, in questo caso è
vittima di scelte politiche e che la politica ha abbandonato, o
comunque la politica non ha avuto il coraggio di assumersi le
proprie responsabilità fino in fondo.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Abbiamo discusso questo pomeriggio
proprio di questo tema; il relatore La Torre nella sua relazione ha
toccato diversi aspetti proprio su questo e ha messo in evidenza
comunque le criticità meno amministrative ma più politiche. Noi
abbiamo cercato di fare un passaggio in più come gruppi di
opposizione, insieme ai colleghi Gerandin e Cognetta, di presentare
un ordine del giorno per prendere una posizione come Assemblea, una
posizione forte. In queste cose siamo laici, non devono più
succedere, se succedono qua in aula...se l'impianto deve essere
modificato, ci sono tutti gli strumenti per modificarlo. Il nostro
voto su questo articolo 9 sarà contrario, ma il dato è più politico
che amministrativo, lo diceva molto bene il collega Perron: se i
colleghi di Giunta avessero fatto tutti come il collega
Marguerettaz, probabilmente oggi non c'erano neanche le coperture
per chiudere il cerchio sull'articolo 9. Io penso che, dal punto di
vista politico, si cerchi di evitare tutto ciò.
Presidente -
Ha chiesto la parola il collega Fabbri, ne
ha facoltà.
Fabbri (UVP) -
Oggi l'Assessore ci ha ben illustrato come
noi Consiglieri non siamo responsabili amministrativi di questo
atto che andiamo a votare, però, a nostro avviso, l'essere esenti
da questa responsabilità di tipo amministrativo non ci esime
dall'essere responsabili della gestione del bilancio, soprattutto
da parte di coloro che gestiscono direttamente la spesa e che
quindi devono porre la massima attenzione alle spese programmate e
alla gestione limpida della spesa. È un invito che rivolgo a me
stesso, a tutti noi, a chi gestisce più direttamente la spesa a non
incorrere, se non in casi eccezionali, quelli previsti dalle
normative, ad operazioni di questo genere.
Presidente -
Se non ci sono altri interventi, procedo
alla votazione dell'articolo 9. Dichiaro aperta la votazione. La
votazione è chiusa.
Presenti: 32
Votanti: 32
Favorevoli: 26
Contrari: 6
Il Consiglio approva.
Articolo 10. Stesso risultato. Articolo 11. Stesso risultato.
Articolo 12. Stesso risultato. Articolo 13. Stesso risultato.
Articolo 14. Stesso risultato. Vi è l'emendamento n. 4 della II
Commissione che inserisce l'articolo 14bis. Stesso risultato.
Articolo 15. Stesso risultato. All'allegato A c'è l'emendamento n.
1.2 dell'Assessore Testolin, già illustrato. Stesso risultato.
Allegato B. Stesso risultato. Allegato C. Stesso risultato.
Allegato D. Stesso risultato. Allegato E. Stesso risultato.
Possiamo mettere in votazione il disegno di legge nel suo
complesso. Dichiaro aperta la votazione. La votazione è chiusa.
Presenti: 32
Votanti: 32
Favorevoli: 26
Contrari: 6
Il Consiglio approva.
Ha chiesto la parola il Consigliere Nogara, ne ha facoltà.
Nogara (UVP) -
Mozione d'ordine. Vorrei avere notizie
sulla climatizzazione. Assessore Baccega, come va qua la cosa?
Presidente -
In merito alla climatizzazione, è la stessa
della precedente legislatura: stessa gestione, non è cambiata.
Magari si rivolga all'Assessore ai lavori pubblici. Ha chiesto la
parola l'Assessore Baccega, ne ha facoltà.
Baccega (SA) -
Giusto due informazioni. Interverremo
quest'estate nell'aula del Consiglio e domani mattina alle 8:00
avremo qui la ditta che si occupa della climatizzazione per
migliorare la situazione.
Presidente -
Ormai siamo sudati, proseguiamo con l'ordine
del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK