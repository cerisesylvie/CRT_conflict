Consiglio Regionale della Valle d'Aosta - Oggetto del Consiglio n. 704 del 25 settembre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 704 del 25 settembre 1989 - Resoconto
OGGETTO N. 704/IX - APPLICAZIONE DELLA LEGGE REGIONALE
RECANTE AGEVOLAZIONI A FAVORE DEGLI ANZIANI NELL'USO DEI TRA SPORTI
PUBBLICI (Interrogazione e interpellanza).
PRESIDENTE:
Do lettura dell'interrogazione presentata dai
Consiglieri Bajocco e Chenuil ed iscritta al punto 14 dell'ordine
del giorno.
INTERROGAZIONE
Da oltre 15 mesi è in vigore una legge, votata all'unanimità dal
Consiglio regionale, con la quale si intendeva andare incontro alle
esigenze di mobilità degli anziani.
La legge regionale numero 49, del 16 giugno 1988, prevedeva
infatti la possibilità di usufruire di viaggi gratuiti per le
persone con più di 65 anni di età e di tariffe ridotte al 50% per
le persone di età compresa tra i 60 ed i 65 anni.
Nonostante il tempo trascorso e le ripetute visite all'Ufficio
Trasporti, molti dei richiedenti non hanno ancora ricevuto gli
attesi biglietti.
Poiché la situazione comincia a presentare aspetti grotteschi e
non contribuisce certo a diffondere una immagine di efficienza
della pubblica amministrazione, i sottoscritti Consiglieri
regionali del gruppo comunista
INTERROGANO
l'Assessore all'Industria, Commercio, Artigianato e Trasporti
per conoscere:
1) il numero di residenti che hanno fatto richiesta
rispettivamente di biglietti gratuiti e biglietti a tariffa
ridotta;
2) il numero di persone appartenenti alle due categorie che già
hanno ricevuto gli attesi biglietti;
3) se si è tenuto conto del fatto che con il trascorrere del
tempo alcuni hanno cambiato categoria;
4) quando, presumibilmente, le operazioni di primo invio dei
biglietti saranno completate ed il servizio potrà funzionare con
regolarità.
PRESIDENTE:
Do lettura dell'interpellanza presentata dal
Consigliere Riccarand ed iscritta al punto 17 dell'ordine del
giorno.
INTERPELLANZA
APPRESO che ci sono numerose proteste da parte di anziani
valdostani per i ritardi e l'inefficienza con cui viene gestita
l'applicazione della legge regionale 49/88 che definisce le
agevolazioni per l'uso dei pullman e autobus;
il sottoscritto Consigliere regionale
INTERPELLA
l'Assessore regionale all'Industria, Commercio, Artigianato e
Trasporti per sapere:
1) quali provvedimenti sono stati assunti per potenziare
l'Ufficio Trasporti in modo da renderlo in grado di gestire in modo
efficiente l'applicazione della legge regionale n.49/88.
2) quanti sono gli anziani che, finora, hanno fatto domanda per
usufruire dei benefici previsti dalla legge regionale n. 49/88;
3) a quante persone sono stati finora trasmessi i primi titoli
di viaggio;
4) che cosa intende fare per migliorare il servizio di
accettazione domande e distribuzione dei titoli, e se non ritiene
opportuno un esame complessivo in Commissione di questa prima fase
di applicazione della legge con l'individuazione di eventuali
sistemi migliorativi.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Questa interpellanza affronta nuovamente
la questione dell'applicazione della legge 49/88, concernente le
agevolazioni per gli anziani sui mezzi di trasporto pubblico. Si
tratta di un'applicazione che è partita con notevole ritardo ed il
cui funzionamento rimane sostanzialmente insoddisfacente, ben lungi
dal rappresentare una risposta puntuale, rapida ed efficiente alle
esigenze di una categoria di persone che, data l'età, è in una
situazione piuttosto delicata.
Ci sono notevoli ritardi nella trasmissione dei titoli di
viaggio, perché molte persone che ne hanno fatto domanda non li
hanno ancora ricevuti, mentre altre li hanno ricevuti, ma con molti
mesi di ritardo. Ci sono dei problemi di rinnovo dei titoli per chi
li ha esauriti. Sono sorti poi anche degli inconvenienti nei
confronti degli invalidi, che già usufruivano di queste
agevolazioni, con la sostituzione dei biglietti, per cui si sono
aggiunti nuovi ritardi e nuove perplessità, che hanno creato
ulteriore disagio. Ci è stato segnalato, ad esempio, che ai ciechi
viene chiesto di firmare i biglietti e di apporvi la data, cosa
evidentemente impossibile per quella categoria di persone.
C'è quindi un insieme di situazioni che crea disagi e solleva
proteste, tant'è che noi, come Gruppo comunista, e gli organi di
stampa abbiamo ricevuto diverse segnalazioni, richieste di
informazioni e lamentele sul modo in cui sta funzionando
l'applicazione della legge.
Lo scopo di questa interpellanza, quindi, è di conoscere la
situazione, di sapere quali provvedimenti sono stati assunti per
potenziare l'ufficio che si occupa della gestione della legge e, in
particolare, di avere un quadro delle domande finora presentate e
di quelle che sono state soddisfatte attraverso l'invio dei titoli
di viaggio.
Suggeriremmo inoltre alla Giunta, sempreché ciò sia possibile,
di arrivare in tempi brevi ad una discussione in Commissione, per
fare un po' il punto della prima fase di applicazione della legge,
e di studiare l'introduzione di meccanismi più rapidi ed
efficienti, che possono essere introdotti anche alla luce di questa
prima fase di applicazione, certamente difficile, perché doveva
avviare un nuovo sistema, ma che comunque ha evidenziato una serie
di inconvenienti che bisogna eliminare.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP):
Rispondo nel modo seguente alle domande che
mi sono state poste dai Consiglieri interroganti e da quello
interpellante:
- domande per la gratuità: sono state regolarizzate circa 5.000
domande, mentre sono circa 2.000 quelle non regolarizzate perché
hanno una documentazione carente;
- domande per la semigratuità: sono state regolarizzate 1.000
domande, mentre ne risultano ancora circa 500 ancora da
regolarizzare;
- trasmissione titoli di viaggio: a tutt'oggi sono stati
trasmessi circa 1.600 titoli di viaggio, più 500 rinnovi, nel senso
che, come i Consiglieri già sanno, coloro che hanno esaurito il
blocchetto dei titoli di viaggio possono ripresentare domanda per
averne uno nuovo;
- casi in cui si verifica l'esigenza del cambio di categoria:
viene conservata la precedenza acquisita con l'ordine di
presentazione delle domande e vengono quindi rilasciati i buoni per
la gratuità;
- modalità di trasmissione e consegna:
premesso che i titoli di viaggio vengono spediti per posta
direttamente all'interessato, occorre precisare che le varie
domande vengono trattate secondo le seguenti precedenze:
1°) invalidi della vecchia legge;
2°) anziani che hanno diritto alla totale gratuità del
trasporto;
3°) i militari ed il servizio civile;
4°) i semigratuiti.
Non posso certamente nascondere le difficoltà, evidenti a tutti
ed imputabili in parte alla consistente massa di domande
presentate, così come devo convenire che alcune delle difficoltà
citate erano obiettive. Una di queste era dovuta alla mancanza di
una sede idonea, cioè di un posto in cui poter ricevere la gente ed
in cui avere a disposizione del personale in grado di accogliere le
varie domande. Questa prima difficoltà è stata superata,
trasferendo l'ufficio dalla vecchia sede di via Losanna nella nuova
in località Grand-Chemin, per raggiungere la quale è stato anche
disposto, in questa prima fase, un servizio-navetta per il
trasporto gratuito degli interessati. La situazione sotto questo
aspetto è nettamente migliorata.
Il problema più urgente e pesante, al quale in questi giorni
stiamo cercando di dare soluzione, è quello del personale che deve
compilare manualmente l'elevato numero di titoli di viaggio di
coloro che ne hanno diritto. Come ben sanno i Consiglieri, mentre
per la sede vi erano delle difficoltà di ordine burocratico che
sono state superate solo in quest'ultimo mese, per il problema del
personale le difficoltà sono più ardue, perché nella dotazione
organica non era stato previsto ulteriore personale per questo
servizio, che ha difficoltà a sostenere una massa di lavoro così
imponente.
Quali tempi saranno necessari per soddisfare completamente la
richiesta? Come si è visto, rispetto alle 5.000 domande per la
gratuità e alle 1.000 per la semigratuità, per un totale di 6.000
domande che sono state regolarizzate, ne sono state soddisfatte
1.600, mentre si è provveduto a 500 rinnovi. Con un intervento
straordinario del personale, pensiamo di poter soddisfare quasi
tutte le richieste nel giro di due mesi.
Il suggerimento del Consigliere Riccarand di riesaminare il
problema in sede di Commissione mi trova perfettamente d'accordo.
Torno a dire però che finora questo sistema complesso, che esige un
rafforzamento della dotazione organica dell'ufficio interessato, è
anche conseguenza dei complessi rapporti che si hanno con le
società concessionarie private, perché l'Ente pubblico deve essere
garantito anche sul piano della liceità e regolarità del servizio
prestato.
Fermo restando quindi questo quadro di correttezza e di liceità,
siamo a disposizione per accogliere tutti i suggerimenti che
possono concorrere a migliorare il servizio e ad accelerare la
risoluzione delle difficoltà che emergono.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (PCI):
Io penso che le vicende di questa legge
abbiano già fatto raccogliere una notevole quantità di documenti:
la legge n. 49 è in vigore da un anno e mezzo, ma è ancora in alto
mare. L'Assessore Lanivi ci ha appena detto che solo una minima
parte delle richieste di trasporto è stata regolarizzata, mentre
un'altra grande parte è ancora da regolarizzare.
Pensavamo di essere i soli a lamentarci con l'Assessore
sull'applicazione di questa legge, anche perché eravamo pressati
dagli utenti e dai pensionati, da quella gente cioè che pur avendo
saputo dell'esistenza di una legge che li avrebbe aiutati a
viaggiare lasciando a casa macchine e moto, si ritrova ancor oggi
in lista d'attesa. Così invece non era, perché un giorno ci siamo
recati nella vecchia sede dell'Ufficio Trasporti di via Losanna,
dove abbiamo letto un manifestino firmato dal dirigente di
quell'ufficio, in cui si invitavano i numerosi utenti, stanchi di
aspettare il loro turno e di lamentarsi, a recarsi nel palazzo
vicino, dove si sarebbero potuti lamentare direttamente con
l'Assessore competente, perché la colpa dei ritardi e delle attese
non era del personale, ma dell'Assessore. Stranamente, grazie
all'intervento di non so quale autorità, quel manifesto, che
dimostrava una certa disfunzione, è sparito dopo solo mezz'ora.
Io sono abituato a leggere
"Le Travail"
e penso che tutti
voi lo leggiate, visto che è un giornale al quale collaborano bravi
giornalisti. Comunque, anche lì ho letto un articoletto intitolato
"Vergogna!", a commento dell'applicazione di questa legge. Ma caro
Assessore, è veramente vergognoso che, ad un anno e mezzo
dall'entrata in vigore di una legge così importante, che dovrebbe
andare incontro alle esigenze di certe categorie di persone, ci si
trovi ancora in una situazione del genere.
Diceva bene il Consigliere Riccarand, quando ricordava le forti
lamentele dei grandi invalidi e dei ciechi per le difficoltà che
incontrano al momento del rinnovo dei vecchi biglietti. Io credo
che l'Assessore dovrebbe intervenire direttamente, perché non è
possibile che un autista chieda ad un cieco di segnare la data e di
apporre la firma sul biglietto. Diamo loro un tesserino e facciamo
in modo che anche i gestori dei servizi di autolinea abbiano un po'
più di fiducia nelle persone che salgono sui loro mezzi, in modo
che quelli che non vedono o hanno il bastoncino bianco o rosso
siano presi nella debita considerazione.
Inviterei l'Assessore a fare una piccola riflessione su queste
cose, nel senso che si potrebbero rivedere i rapporti con le ditte
di autolinee, alle quali ora l'Amministrazione regionale paga il
servizio in relazione al numero dei biglietti. Vediamo magari di
pagare una cifra forfettaria e facciamo dei tesserini per i
pensionati invalidi: sarebbe una soluzione migliore, capace magari
di accelerare le procedure e di dare piena attuazione a questa
legge.
L'altro giorno mi sono recato nei nuovi uffici, bellissimi,
spaziosi e lussuosi, ma ho visto che non c'è personale sufficiente.
Ora, se il Presidente della Giunta non assegna il personale
necessario all'Assessorato all'Industria, Commercio, Artigianato e
Trasporti, cerchi almeno di distaccare, sia pure provvisoriamente,
del personale da altri Servizi e dia una mano all'Assessore Lanivi.
Quest'ultimo, poi, sta zitto e non si "ribella": non credo che
abbia paura che gli portino via il seggiolino. Invito comunque
tutta la maggioranza a dare una mano all'Assessore Lanivi, perché
possa mettere a disposizione delle persone che ne hanno bisogno un
servizio veramente efficiente.
Osservo ancora che si chiedono 5.000 lire per il bollo anche a
coloro che hanno fatto domanda in passato. Chiedo all'Assessore che
ciò sia fatto solo per le nuove domande: lasciamo che ciò che è
stato appartenga al passato e non andiamo ad aumentare la
confusione o il malcontento.
Noi abbiamo presentato questa ennesima interrogazione, come per
il parcheggio di via Carrel, per tutte le ragioni che ho esposto
finora, ma non vorremmo proprio presentarne più. Pertanto, se
questo servizio funzionerà a dovere prima dell'inizio del 1990, non
presenteremo altre interrogazioni, altrimenti ci vedremo costretti
ad avviare ulteriori iniziative.
Chiedo poi l'attenzione dell'Assessore sulla bocciatura del
progetto di legge che noi avevamo presentato e nel quale chiedevamo
la gratuità di questo servizio per tutti coloro che hanno dai 60 ai
65 anni, proprio perché in quella fascia di età c'è sempre un
notevole mutamento di situazioni, che incrementa i già grandi
ritardi dell'ufficio competente. Invito quindi l'Assessore a
proporre lui stesso delle modifiche al nostro progetto di legge,
magari a sostituire parte del testo con un altro di suo gradimento,
apponendovi quindi in calce la firma della Giunta. Anche così
l'efficienza e la celerità di quell'ufficio potrebbero notevolmente
migliorare.
Grazie.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Effettivamente, anche dai dati che ci ha
fornito l'Assessore Lanivi, emerge la pesantezza di questi ritardi
nell'applicazione della legge. In pratica ci sono 4400 persone che,
pur avendo fatto regolare domanda, non hanno ancora i titoli di
viaggio. Se confrontiamo questo numero con i 1600 che invece hanno
avuto i titoli di viaggio, ci rendiamo conto la situazione è
assolutamente inaccettabile.
Io credo che ambedue le strade emerse dalla discussione odierna
debbano essere praticate: da una parte si tratta di effettuare un
intervento straordinario, attraverso il reperimento del personale
adeguato, in modo che nei prossimi due mesi si possa rispondere a
tutti coloro che hanno presentato una domanda regolare o che nel
frattempo l'avranno regolarizzata; dall'altra, anche sulla base dei
dati raccolti in questo periodo di sperimentazione della legge, si
dovrà studiare un nuovo meccanismo di distribuzione dei titoli di
viaggio. In questo senso io ritengo che sia ipotizzabile quanto
diceva il Consigliere Bajocco, cioè un sistema di convenzionamento
con delle quote forfettarie, che a questo punto, però, verrebbe
fatto alla luce di dati che già abbiamo e che ci derivano
dall'esperienza fatta in un periodo sufficientemente ampio. Credo
però che l'intervento più urgente sia di riuscire a far entrare in
pieno regime l'applicazione della legge 49/88, dando una sollecita
risposta, entro i prossimi due mesi, alle circa 5000 persone che
ancora attendono i titoli di viaggio. Abbiamo un meccanismo che ci
consente di fare velocemente i rinnovi, si tratta solo di trovare
una soluzione per i tanti piccoli inconvenienti che si sono
manifestati; ma nello stesso tempo occorre avviare la ricerca di
sistemi nuovi, che potranno essere introdotti anche sulla base
dell'esperienza che nel frattempo avremo fatto sui dati di
utilizzazione, su quello che le società avranno incassato e su
quello che avrà pagato la Regione, perché a quel punto potremo
anche fare una proposta di convenzione con le società
concessionarie, alla luce però di dati di fatto e non soltanto di
ipotesi di utilizzazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK