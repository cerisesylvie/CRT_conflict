Consiglio Regionale della Valle d'Aosta - Oggetto del Consiglio n. 2432 del 8 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2432 del 8 novembre 2016 - Resoconto
OGGETTO N. 2432/XIV - Ordine dei lavori.
Rosset (Presidente) -
Punto n. 8 dell'ordine del giorno:
"question du Conseiller Bertin: "Interventi di sollecito nei
confronti dell'ANAS per una rapida ripresa dei lavori della
variante sulla strada statale 27 tra i comuni di Etroubles e
Saint-Oyen"". Ha chiesto la parola il collega Cognetta, ne ha
facoltà.
Cognetta (M5S) -
Per mozione d'ordine. Ho riflettuto su
quanto mi è stato risposto dall'Assessore Perron in merito alla
richiesta di avere la documentazione e, se non ho capito male, sono
in corso ancora delle modifiche nell'atto che è stato approvato,
quindi volevo avere copia dell'atto approvato. Se sono stati fatti
o se si stanno facendo ancora degli aggiustamenti e delle
modifiche, io non riesco a seguire il filo logico: se è stata
approvata una cosa e poi viene modificata durante l'iter che ci
porta questo atto in aula...visto che ha dichiarato che ci sono
degli aggiustamenti in corso rispetto a questa legge che è stata
però approvata venerdì, io vorrei avere chiaro cos'è stato
approvato venerdì. Non voglio una cosa diversa da quella che è
stata approvata, perché se ci sono delle variazioni da fare, che si
possono fare, sono oggetto di atti successivi rispetto a quello
approvato venerdì, quindi ribadisco che vorrei l'atto approvato
venerdì in Giunta.
Presidente -
Fatto questo chiarimento, proseguiamo con i
lavori. Chiede la parola l'Assessore Baccega.
Baccega (SA) -
Chiedo la parola in merito al punto n. 8
già annunciato.
(interruzione di un Consigliere, fuori microfono)
Presidente -
Chiariamo un aspetto: non è che possiamo
fare un batti e ribatti, sulla richiesta del collega Cognetta
l'Assessore ha fornito le sue motivazioni; ha chiesto il documento
approvato in Giunta, giusto? Ho capito questo, e quello sarà.
Glielo aveva già detto prima: quando saranno trasmessi i documenti,
glieli farò avere, attualmente non abbiamo ancora i documenti.
Ha chiesto la parola il collega Chatrian, ne ha facoltà.
Chatrian (ALPE) -
Il gruppo ALPE ha ascoltato
attentamente la richiesta del collega, aspettavamo sinceramente una
risposta da parte dell'Assessore. Non è un discorso di tempi, il
collega non ha messo in discussione i tempi; sui tempi dovremo
andare a riverificare questo modello che venerdì voi approvate le
delibere e noi dobbiamo aspettare sei giorni per averle sui nostri
tavoli, ma questa è un'altra questione. La questione posta oggi in
aula è: non è che magari ci sono delle modifiche in essere che sono
diverse rispetto all'atto scaricato venerdì mattina? Gradiremmo,
Presidente Rosset, avere una risposta del collega Assessore
Perron.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Solo per riprendere l'argomento. Nella
risposta che ha dato al primo intervento del collega Cognetta
l'Assessore ha detto testuali parole: "è un documento da affinare",
ma non esistono le delibere di Giunta da affinare, esistono le
delibere di Giunta! Pertanto, non è un problema suo, Presidente, è
un problema sicuramente dell'Assessore; noi chiediamo espressamente
che ci venga portata
brevi manu
in questo momento la
delibera di Giunta, perché non esiste un documento da affinare. C'è
una delibera di Giunta approvata, se la delibera va variata, ci
sarà una seconda delibera di Giunta che la varia. Il documento da
affinare non esiste, Assessore! Le chiediamo pertanto - e vorremmo
una risposta sua - entro quando ci fornisce questo documento perché
è fondamentale per proseguire l'attività. Non è solo un problema
che riguarda la maggioranza, ci tengo a sottolineare perché, da
quello che si legge negli organi di informazione, questo documento
probabilmente interessa anche larga parte della maggioranza.
Pertanto le chiedo, Assessore, di avere immediatamente una copia di
questo documento.
Presidente -
Ha chiesto la parola l'Assessore Perron, ne
ha facoltà.
Perron (UV) -
Se si vuole equivocare, lo si può fare. Con
"da affinare" si intende che vanno riprodotti, vanno fotocopiati -
ed è quello che stiamo facendo - tutti gli allegati che conseguono
all'approvazione dell'atto. È evidente, per serietà amministrativa,
che nessuno immagina di lavorare cammin facendo o di fornire un
atto diverso da quello che la Giunta ha approvato, ovviamente non
può essere diversamente, sarà la delibera che abbiamo approvato in
Giunta, corredata di tutti gli allegati di bilancio che sono
corposi e che stiamo riproducendo. I tempi, collega Cognetta,
quindi sono legati solo a quello, forse mi sono espresso male, nel
caso chiedo scusa, ma non può che essere così, ho detto: nel primo
pomeriggio nel senso che stiamo riproducendo i malloppi da
consegnare che non erano pronti. Questo sarà, quindi non c'è nessun
equivoco, non c'è nessuna volontà di fornire documentazione diversa
da quella che la Giunta ha approvato, credo di aver chiarito. Se mi
sono espresso male prima, Presidente, mi dispiace, ma non c'era la
volontà certo di nascondere nulla.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
Assessore, grazie per il chiarimento di
cui prendiamo atto, che non è "affinare" ma "fotocopiare"...
(interruzione di un Consigliere, fuori microfono)
...non vogliamo discutere del sesso degli angeli, facciamo solo
una richiesta a questo punto: se è un problema solo di fotocopiare,
se gentilmente ci girate una
e-mail
nel giro di qualche
minuto, in modo che noi facciamo le fotocopie...eventualmente
brevi manu
uno per gruppo in modo da avere al più presto il
documento finanziario. Abbiamo capito che lei non si è espresso
molto bene questa mattina: non era "affinare" ma era un discorso di
fotocopiare. Gradiremmo, Presidente Rosset, che lei si attivasse
come Presidente del Consiglio a farci avere a questo punto, dato
che mi sembra tutto pronto e il problema è solo di fotocopiare, nel
giro di qualche minuto una e-mail.
Presidente -
Proseguiamo con i lavori. Ha chiesto la
parola l'Assessore Baccega, ne ha facoltà.
Baccega (SA) -
Grazie Presidente. In risposta...
(interruzione del Consigliere Cognetta, fuori
microfono)
Presidente -
Scusi, non voglio polemizzare perché non ha
senso, però credo che adesso stia esagerando. Le ha detto che avrà
il documento, io potrò darle il documento nel momento in cui ne
verrò in possesso, non posso darle un documento che non ho, l'ho
già detto all'inizio dei lavori. Ha fatto una richiesta, per cui,
appena avremo il documento, sarà trasmesso.
(nuova interruzione del Consigliere Cognetta, fuori
microfono)
...ha capito che, per trasmettere una
e-mail
, io devo
avere il documento? Se non si vuole capire, non si capisce!
(nuova interruzione del Consigliere Cognetta, fuori
microfono)
...scusi, collega Cognetta, dopo questa discussione è ovvio che,
appena arriverà il documento, verrà trasmesso! Non mi prendo questi
impegni di trattenere nei cassetti i documenti, questo penso che
sia chiaro.
Ha chiesto la parola il Consigliere Chatrian, ne ha facoltà.
Chatrian (ALPE) -
Noi non abbiamo dubbi, Presidente, sul
fatto che se le arrivano dei documenti, lei non li tiene nei suoi
cassetti, noi abbiamo fatto una richiesta. Non è un problema di
fotocopiatrici, non è un problema di tempi, il documento è pronto,
chiediamo a lei se può fare da garante all'interno di questo
Consiglio e se gentilmente ci viene inoltrata l'
e-mail
:
questa è la domanda. Non c'è nulla da affinare, c'è solo da
inoltrare. La richiesta è quella di inoltrarci il documento dato
che due terzi di questo Consiglio non ce l'ha: circa 24
persone.
Presidente -
Ribadisco che, appena avremo il documento,
sarà trasmesso, solleciterò il documento. Ha chiesto la parola il
collega Chatrian, ne ha facoltà.
Chatrian (ALPE) -
Capisce che l'imbarazzo è alto, però
chiediamo solo: il documento c'è o non c'è? Poi basta che lo
inoltriate ai 35 Consiglieri regionali e poi ognuno si fa le sue
fotocopie. La domanda è: c'è il documento?
Presidente -
Il documento è stato approvato venerdì,
quindi c'è, le ha detto che stanno facendo le fotocopie, più chiaro
di così! Proseguiamo con i lavori, appena avrò il documento, ve lo
farò avere. Ha chiesto la parola il Consigliere Cognetta, ne ha
facoltà.
Cognetta (M5S) -
Non si tratta di fare polemiche,
Presidente, e soprattutto non credo che debba rispondere lei. Io
credo che l'Assessore di riferimento, o chi della Giunta, ci debba
girare un documento che c'è, perché a questo punto abbiamo capito
che c'è visto che si stanno facendo le fotocopie. Se non c'è, non
capiamo...se è stato deliberato venerdì, vuol dire che venerdì
c'era già. Chiediamo semplicemente una
e-mail
con il
documento, come ha chiesto giustamente il collega, non è che
chiediamo chissà cosa! Poi che lei giustamente voglia proseguire i
lavori io lo capisco, però qui la questione è di metodo
generale.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Presidente Rosset, capisce che questo
documento è stato presentato alle forze sindacali, ai giornalisti,
a tutto il mondo tranne che al Consiglio regionale, gradiremmo
avere questo documento non al più presto, adesso! Questo documento
è stato illustrato al mondo intero tranne che a 25 Consiglieri,
togliamo la Giunta e lei, Presidente...ma probabilmente neanche lei
ha questo documento, quindi 26 Consiglieri regionali non hanno il
documento.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Non è sicuramente lei parte in causa,
perché nessuno si è mai immaginato che lei abbia questo documento
nei cassetti, quello che voglio ribadire è l'imbarazzante silenzio
da parte dell'Assessore e del Presidente, perché se questo
documento c'è, ci sono dei siti istituzionali, veramente basta un
clic per scaricarlo. Poi noi leggeremo la parte che ci interessa,
stamperemo la parte che ci interessa in questo momento. Noi
chiediamo, penso in maniera del tutto lecita, di avere un documento
per noi fondamentale per il prosieguo di questi lavori. Per noi,
Assessore, questo documento è fondamentale anche in previsione
dell'assestamento di bilancio che lei ha presentato in questo
Consiglio, che è un atto di questo Consiglio. Le chiediamo pertanto
ancora una volta se ha intenzione di girarci questo atto, anche via
e-mail
, senza avere il cartaceo che ci darà nel
pomeriggio.
Presidente -
Ha chiesto la parola il collega Chatrian
per...?
Chatrian (ALPE) -
Per mozione d'ordine. Per chiudere il
dibattito in atto, io chiederei una riunione della Conferenza dei
Capigruppo per fare il punto della situazione, perché mi sembra
imbarazzante, il collega è stato molto gentile ad utilizzare il
termine "imbarazzante".
Presidente -
Posso completare il punto all'ordine del
giorno con la risposta dell'Assessore Baccega e poi facciamo una
sospensione? Facciamo finire questo punto all'ordine del giorno e
poi facciamo la sospensione. Ha chiesto la parola il collega
Chatrian.
Chatrian (ALPE) -
Il punto non è ancora iniziato,
togliamo subito l'imbarazzo, io direi fermiamo un attimo il
Consiglio regionale e facciamo una riunione della Conferenza dei
Capigruppo per avere quanto meno informazioni più dettagliate e poi
trovare la soluzione, in modo da avere questo documento al più
presto. Scusi, collega Baccega.
Presidente -
La sospensione è concessa.
La seduta è sospesa dalle ore 10:13 alle ore 10:28
.
Rosset (Presidente) -
Possiamo riprendere i lavori. Ha
chiesto la parola il collega Chatrian, ne ha facoltà.
Chatrian (ALPE) -
Per annunciare al Consiglio, dopo la
discussione avvenuta nella Conferenza dei Capigruppo, che tra un
momento avremo modo di ricevere i due disegni di legge e poi nel
pomeriggio gli allegati. Come avete capito tutti, il nostro
obiettivo era quello di avere i due disegni di legge che ad oggi
noi non abbiamo, quindi ringraziamo in questo momento il Presidente
del Consiglio.
Presidente -
Proseguiamo quindi i lavori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK