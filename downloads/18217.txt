Consiglio Regionale della Valle d'Aosta - Oggetto del Consiglio n. 1310 del 10 maggio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 1310 del 10 maggio 2000 - Resoconto
OGGETTO N. 1310/XI Situazione produttiva ed occupazionale
dello stabilimento Verrès S.p.A.. (Interpellanza)
Interpellanza Premesso:
- che la produzione di tondelli per euromoneta presso lo
stabilimento Verrès S.p.A., oltre ad essere in quantità di gran
lunga inferiore alle aspettative, procede a rilento a causa della
scarsità della lega metallica necessaria alla monetazione;
- che l’Istituto Poligrafico e Zecca dello Stato
ha recentemente effettuato un bando di gara con procedura ristretta
per l’affidamento della fornitura di tondelli per
monetazione Euro, evidenziando che le ditte interessate possono
richiedere di essere interpellate facendo pervenire le domande,
secondo le modalità previste nel suddetto bando, entro le ore 12
del 28 aprile 2000 presso la sede dell’IPZS;
- che le "autorevoli promesse" divulgate
nell’autunno del 1998, secondo le quali la Verrès
S.p.A. avrebbe dovuto essere il produttore principale della partita
di euromoneta per l’Italia, non sembrano trovare
alcun riscontro nella realtà dei fatti;
- che se da un lato sembrerebbe profilarsi una contrazione
occupazionale, visto che l’azienda non avrebbe
intenzione di prorogare alcuni contratti a tempo determinato (in
scadenza a fine maggio e a inizio luglio),
dall’altro essa ha recentemente proceduto
all’assunzione di diverse persone con contratti di
analogo tipo: queste contraddizioni nella gestione del personale
sono all’origine di profonde e legittime
preoccupazioni da parte di coloro che sono prossimi al
licenziamento;
- che la Verrès S.p.A. è una società partecipata dalla
Finaosta;
tutto ciò premesso, i sottoscritti Consiglieri regionali
Interpellano
l’Assessore competente per conoscere:
1) se non si può ovviare altrimenti
all’approvvigionamento di materia prima, al fine di
consentire un regolare avvio della produzione;
2) se non ritiene che il bando di gara promosso
dall’Istituto Poligrafico contraddica le promesse di
produzione prioritaria inizialmente riservate allo stabilimento di
Verrès;
3) se la Verrès S.p.A. ha inoltrato domanda di partecipazione al
bando;
4) quali considerazioni esprime sulla "strategia" occupazionale
adottata dalla Verrès S.p.A., tenendo conto che il singolare
turnover descritto in Premessa viene effettuato nel completo
disinteresse delle forze sindacali e in assenza del consiglio di
fabbrica, decaduto circa due mesi fa e non ancora reintegrato.
F.to: Tibaldi - Frassy
PrésidentLa parole au Conseiller Tibaldi.
Tibaldi (FI)
Una doppia preoccupazione ha ispirato questa
interpellanza: la situazione produttiva dello stabilimento di
Verrès e la sua situazione occupazionale.
Le quattro domande di cui consta l'interpellanza servono a
fornire chiarimenti da parte dell'Assessore su alcune vicende
riguardanti lo stabilimento.
L'industria Verrès S.p.A. doveva essere il principale produttore
delle partite di tondelli per l'euromoneta circolante nel nostro
Paese: 42.000 erano le tonnellate promesse nell'autunno del 1998,
per un totale di 8 miliardi di pezzi. Le commesse sono iniziate con
estremo ritardo: ne abbiamo una prima, relativa a questo primo
semestre 2000, di 10 mila tonnellate e una seconda, in previsione,
di altre 10 mila tonnellate. Poi l'Assessore confermerà o meno i
dati che possiedo.
Recentemente sulla "Gazzetta ufficiale" è stato pubblicato un
estratto di bando di gara, dove si invitano a livello europeo le
aziende che hanno determinati requisiti a partecipare a una
produzione di 3 lotti per la fornitura di tondelli da 10 eurocent,
da 20 eurocent, da 50 eurocent, il cui ammontare varia
complessivamente da un minimo di 6.500 a un massimo di 9.500
tonnellate.
Questa è una delle prime ragioni che ha suscitato preoccupazioni
non solamente nel sottoscritto e nel gruppo che rappresento, ma
anche all'interno dello stabilimento presso le maestranze, dove si
segnala questa contraddizione con quella promessa fatta a suo
tempo, cioè di quella produzione pressoché in via esclusiva
riservata alla Verrès. Promessa che ora viene affiancata da un
bando ad aziende analoghe e quindi concorrenti della stessa
Verrès.
La seconda preoccupazione si riferisce ai ritardi, già più volte
manifestati sempre in quest'aula e sempre con altre interrogazioni
di questo gruppo consiliare, relativi alla fornitura di materia
prima, in particolare di lega Nordic Gold.
Questa materia prima viene fornita da una società che è
paradossalmente anche concorrente della stessa Verrès: sarebbe
interessante avere chiarimenti anche su tale situazione che sta
vivendo lo stabilimento e che potrebbe portare a contrazioni
produttive nel prossimo futuro.
C'è poi da aggiungere che una società tedesca starebbe
producendo tondelli finiti per la Zecca italiana. La Verrès S.p.A.
acquisterebbe da questa ditta i tondelli e li rivenderebbe a sua
volta all'Istituto Poligrafico senza alcun intervento di
trasformazione, limitandosi praticamente a una sorta di imballaggio
e basta.
La stessa ditta tedesca ha partecipato alla gara internazionale
senza aggiudicarsi però la fornitura. Ciò che sto dicendo è anche
descritto in maniera più approfondita in un'interpellanza
parlamentare che è stata proposta dal gruppo di Alleanza Nazionale
nel mese di marzo scorso alla Camera dei deputati.
Per quanto riguarda invece la situazione occupazionale, ed è il
secondo aspetto preoccupante, non si riesce a capire quale sia la
strategia che sta portando avanti l'azienda. Complessivamente oggi
le unità ivi impiegate sono circa 200, una parte a tempo
indeterminato e un'altra parte con contratti a tempo determinato.
Finora i contratti a tempo determinato sono stati sempre prorogati,
ma ultimamente sembra che ci sia l'intenzione dell'azienda di non
prorogare più un gruppo di contratti, mi riferisco a quelli in
scadenza a fine maggio e a inizio luglio.
Fra l'altro, recentemente sono state assunte diverse persone con
contratti di analogo tipo: fatto, questo, che evidenzia una
contraddizione nella gestione del personale di questo stabilimento.
Naturalmente queste contraddizioni sono all'origine di quelle
profonde e legittime preoccupazioni che sono state manifestate a
più riprese dal personale, in particolare da coloro che sarebbero
prossimi al licenziamento.
Altra anomalia è che da oltre due mesi è stato sciolto il
Consiglio di fabbrica e non è ancora stato rinnovato. Sto parlando
con un Assessore che ha un'esperienza sindacale di lunga e provata
fede, e questa anomalia dovrebbe essere di sua conoscenza, sapendo
l'importanza di un consiglio di fabbrica e quindi di
un'interlocuzione permanente fra coloro che lavorano e coloro che
invece hanno responsabilità di carattere meramente amministrativo e
direzionale.
Nelle quattro domande di questa interpellanza si chiede appunto
chiarezza sia sul fattore produttivo, a cui ho fatto cenno prima,
sia sui fattori occupazionali, per conoscere: se si riesce ad
approvvigionare la Verrès S.p.A. di materia prima in maniera più
regolare al fine di consentire un regolare avvio della produzione o
perlomeno una regolare continuità della produzione; se l'Assessore
non ritiene che questo bando di gara promosso dall'Istituto
Poligrafico sia in notevole contraddizione con quelle promesse di
produzione principale e prioritaria che erano state fatte a suo
tempo nell'autunno del 1998 e poi ribadite nei mesi a seguire; se
la Verrès S.p.A. partecipa a questo bando oppure non ha partecipato
e in questo caso per quali ragioni non avrebbe partecipato; quali
considerazioni esprime - e qui sarebbe interessante avere il suo
punto di vista, come ripeto, vista la sua esperienza sindacale - su
questa strategia ambigua portata avanti dalla Verrès S.p.A. che
sembra dare seguito a situazioni di precarietà piuttosto che a
posizioni occupazionali definite e in linea con quelle che
dovrebbero essere le commesse onorate per la produzione di tondelli
per la Zecca dello Stato.
Faccio presente che questo turnover di cui parlavo prima viene
effettuato nel completo disinteresse delle forze sindacali, a meno
che l'Assessore o la dirigenza dell'azienda abbiano qualche
interlocuzione privilegiata con qualche sindacalista, e soprattutto
in assenza di quel Consiglio di fabbrica che è decaduto circa due
mesi fa e che ai sensi di legge dovrebbe essere già stato
reintegrato.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Credo che siamo alla quarta
interpellanza o interrogazione sulla Verrès. Tuttavia, rispetto
alle interpellanze precedenti, caratterizzate da un largo
pessimismo, anche nell'ultima interpellanza si mette in evidenza
come qualcosa alla Verrès si stia muovendo e che soprattutto le
monete si stiano fabbricando.
Ma per venire ai contenuti dell'interpellanza, innanzitutto va
ricordato che la Verrès S.p.A. è una società controllata al 55
percento dall'Istituto poligrafico Zecca dello Stato e che è
nell'interesse di questa società di far sì che le lavorazioni
vengano assegnate alle società partecipate.
Ora l'Euro è stato assegnato per il 70 percento alla Verrès, il
resto è stato messo a gara a livello europeo; il Consigliere
Tibaldi faceva riferimento a questa gara relativa al 30 percento,
non dimentichiamoci però che il 70 percento è appannaggio della
Verrès S.p.A. e questo perché? Perché lo stabilimento di Verrès è
nelle condizioni oggi di produrre il 70 percento dei tondelli
necessari della monetazione europea affidata al nostro Paese in
quanto le capacità produttive dello stabilimento non possono
superare questa quantità.
Io credo che, essendo la Verrès il produttore principale e non
produttore unico, la quota pari al 70 percento di produzione
consente di dire che la Verrès è il produttore principale della
monetazione nazionale.
Tenuto conto del fatto che l'Euro è in fase di preparazione che
è in corso attualmente, che, in seguito, ci sarà una distribuzione
delle monete e che pertanto non si tratta di una produzione che
avrà continuità nel tempo, non è pensabile che vengano fatti degli
investimenti sugli impianti tali da potenziare le capacità
produttive dello stabilimento, per trovarci in una situazione di
insaturazione degli impianti in tempi successivi al momento in cui
non ci sarà più una richiesta pari a quella attuale relativamente
all'Euro.
Per quanto riguarda l'andamento produttivo, la produzione
attualmente è di circa 1.000 tonnellate al mese ed è in sintonia
con quelli che sono i programmi di approntamento dell'Euro
necessario alla monetazione nazionale.
Nel primo trimestre 2000 si sono prodotte circa 2.850 tonnellate
di tondelli a fronte di una produzione, sia nazionale che di euro,
nel 1999, di 1.180 tonnellate; di conseguenza, non potendo lo
stabilimento di Verrès saturare la completa produzione e poi,
essendo un accordo fra le zecche a livello europeo, di mettere a
gara una parte dell'Euro, la Verrès continua ad essere il
principale produttore, ma una parte della produzione verrà
assegnata ad altri. Non si tratta, comunque, di produzioni che
vengono sottratte allo stabilimento.
Il Consigliere ha fatto riferimento a tre bandi di gara che sono
stati pubblicati su "La Gazzetta ufficiale" nella primavera del
1999, nel novembre 1999 e nel mese di marzo 2000, bandi, come
dicevo prima, che esulano dalla quota affidata alla società.
Per quanto riguarda l'approvvigionamento delle materie prime,
questo è regolato da contratti che l'azienda ha fatto con diversi
produttori a livello europeo, contratti che dovrebbero garantire
l'approvvigionamento delle spese.
Ci sono state delle temporanee carenze di materia prima, dovute
al fatto che vi è una domanda elevata della spesa necessaria per la
produzione di monete; la materia prima è richiesta non solo dalla
Verrès, ma anche da altri stabilimenti che in questo momento stanno
lavorando, come la Verrès, per produrre le monete in Euro, quindi
c'è un particolare picco di domanda in questo momento.
Per quanto riguarda le questioni legate alle relazioni
sindacali, i rapporti fra la Verrès e l'organizzazione dei
lavoratori sono normali tant'è che la realizzazione di un numero
consistente di contratti a tempo determinato è avvenuta proprio
perché c'è stato un accordo con il sindacato che ha consentito di
superare il vincolo del 10 percento previsto dalla legge per quanto
riguarda l'assunzione di lavoratori a tempo determinato.
Quanti sono gli organici della Verrès? A fine 1998 gli organici
a tempo indeterminato erano 133 persone, al 30 marzo sono 138
persone a tempo indeterminato, a tempo determinato a fine 1998 gli
organici erano di 14 e attualmente sono di 94, quindi l'organico
complessivo al 31 dicembre 1998 era di 147 persone ed è di 232
persone al 30 marzo 2000.
Per quanto riguarda la forma contrattuale del lavoro a tempo
determinato, credo che questa sia considerata, soprattutto dalla
forza politica che Tibaldi rappresenta in questo Consiglio
regionale, un elemento di liberalizzazione del mercato del lavoro,
di quella stessa liberalizzazione che proprio Forza Italia ritiene
essere uno dei limiti del mercato del lavoro nazionale, per cui
sono un pochino sorpreso rispetto ai rilievi che vengono fatti
sull'utilizzo di questo tipo di contratto.
C'è da dire che l'azienda ha utilizzato, d'accordo con il
sindacato, questo tipo di contratto proprio perché non esiste una
continuità nel tempo per quanto riguarda la produzione di tondelli
per monetazione e, essendo questa una produzione limitata nel
tempo, l'utilizzo del tempo determinato è una delle possibilità
contrattuali attualmente utilizzabili. Non credo che sia pensabile
"pompare" gli organici della Verrès in modo tale da creare poi
situazioni di difficile gestione nella fase successiva.
Per quanto riguarda i contratti a tempo determinato, l'azienda
li ha attualmente rinnovati al 90 percento. Le relazioni sindacali
prevedono incontri con le organizzazioni sindacali e l'azienda
stessa - c'è stato un incontro proprio questa mattina presso
l'Associazione industriali - ce n'era stato un altro precedente nel
mese di aprile; nell'incontro di questa mattina l'azienda ha
manifestato l'intenzione di confermare i contratti in scadenza nel
corso di questo mese, tenendo sempre a mente, come dicevo prima,
che siamo di fronte a una produzione straordinaria e che questa si
ridurrà nel momento in cui le nuove monete entreranno in
circolazione.
Per venire all'ultima questione relativa al fatto che non ci sia
più il Consiglio di fabbrica, c'è da dire che lo Statuto dei
lavoratori e le norme contrattuali consentono alle organizzazioni
sindacali di scegliere alternativamente fra la nomina dei
rappresentanti sindacali aziendali (RSA) attualmente esistenti,
oppure di eleggere i consigli di fabbrica.
Al momento alla Verrès sono state nominate le rappresentanze
sindacali aziendali ed è comunque nell'intenzione delle
organizzazioni sindacali procedere alla nomina delle rappresentanze
sindacali unitarie, quelli che una volta erano chiamati i consigli
di fabbrica; comunque il fatto che siano state nominate le RSA
consente una continuità di rapporto e di confronto con
l'azienda.
Per quanto riguarda una questione legata a quantitativi di
monete lavorate presso uno stabilimento tedesco, farei un appunto
dal punto di vista metodologico al Consigliere Tibaldi: nel momento
in cui nell'interpellanza vengono poste le questioni, siamo nelle
condizioni di andarle a verificare; questa questione, non essendo
stata posta nelle premesse, non è stata verificata nelle richieste
dell'interpellanza stessa; in ogni caso mi riservo di farlo sulla
base di quanto detto dal Consigliere Tibaldi.
Président
La parole au Conseiller Tibaldi.
Tibaldi (FI)
È vero siamo alla quarta interpellanza, ma
"repetita iuvant". Se abbiamo portato oggi in aula la quarta
interpellanza, probabilmente ce ne sarà una quinta, una sesta e
così via, è perché sussistono problemi irrisolti che comunque non
rientrano in quel concetto di normalità di cui diceva prima
l'Assessore.
In questi due anni abbiamo vissuto una serie di situazioni anche
paradossali o tragicomiche, come il ricovero di 660 tonnellate di
tondelli fasulli in quel magazzino di Issogne, ed è bene ricordare
che senza una nostra interpellanza questa informazione sarebbe
stata completamente omessa all'opinione pubblica.
È vero che l'Istituto poligrafico controlla la Verrès S.p.A.,
però è altrettanto vero che la Verrès S.p.A. è partecipata dalla
Regione, in particolare da Finaosta per una quota del 27 percento e
di conseguenza, visto che la Regione ha il vezzo di essere
imprenditore numero uno in Valle d'Aosta, è altrettanto importante
che essa si occupi a tutti gli effetti e della situazione aziendale
e della situazione occupazionale.
Per quanto riguarda la situazione aziendale e produttiva, devo
dissentire in maniera totale rispetto a quanto riferito
dall'Assessore sull'approvvigionamento di materie prime. La lega
nordic gold non è carente perché c'è un picco di domanda, piuttosto
è carente perché i contratti di approvvigionamento della Verrès
S.p.A. sono vincolati all'acquisizione di questa materia presso la
Conial, una società che ora è controllata da quella ditta tedesca
di cui dicevo prima, che starebbe producendo tondelli per
l'euromoneta che dovrà circolare in Italia. Società tedesca che non
si è aggiudicata il bando, ma ciononostante starebbe producendo
tondelli che vengono imballati e rispediti a Roma. Visto che non
c'è mai stata chiarezza su questa situazione, e qui non fa difetto
solo la Giunta regionale, ma fa difetto anche il Governo italiano
perché i vari Ministri che si sono susseguiti, Ciampi e Amato in
testa, che occupano posizioni sicuramente di non secondaria
importanza nell'assetto istituzionale italiano, e Dini stesso, non
hanno mai dato risposte esaustive su come avvengono i rapporti fra
Poligrafico e le società partecipate, è bene che ci siano più
attenti approfondimenti e non solo sulla base delle conoscenze che
abbiamo a disposizione o delle cose che l'Assessore vuole farci
credere in questa sede.
Quindi per quanto riguarda l'approvvigionamento ribadisco che
non è vero che c'è un picco di domanda, bensì è vero piuttosto il
contrario e cioè che la Conial, partecipata da questa ditta tedesca
che è concorrente della Verrès S.p.A., cerca di rallentare
l'approvvigionamento alla stessa Verrès S.p.A. Se lei questo non lo
sa, Assessore, la invito ad informarsi.
Per quanto riguarda invece la situazione occupazionale e
sindacale, non sono qui senz'altro a fare io il sindacalista perché
lei ha più esperienza di me in materia. Tuttavia quel concetto di
normalità nei rapporti che sussistono o che dovrebbero sussistere
fra il datore di lavoro e i dipendenti non deve essere inteso nel
senso di azzeramento, come è accaduto al Consiglio di fabbrica, che
è stato sciolto tout court e mai più reintegrato.
È vero che quando si deve far fronte a situazioni di
straordinaria produttività, come avviene per la Verrès S.p.A., si
fa normalmente riferimento al lavoro flessibile e di conseguenza
invece di creare posti di lavoro a tempo indeterminato, si creano
posti a tempo determinato.
Ciò non giustifica però 25 nuove assunzioni a marzo a tempo
determinato e una dozzina di licenziamenti per scadenza dei
contratti, sempre a termine, a fine aprile.
Mi fa piacere che in questi giorni, dal momento in cui è stata
inoltrata l'interpellanza ad arrivare ad oggi qualcosa sia
accaduto, nel senso che ci è stato riferito dall'Assessore di un
incontro - meglio tardi che mai, meglio questa mattina che mai -
dove per i contratti di cui si temeva la mancata proroga c'è stata
comunque la conferma.
Noi naturalmente, e l'Assessore ha fatto bene a ricordarlo,
siamo favorevoli alla flessibilità del lavoro, però non vogliamo
essere presi in giro.
Flessibilità del lavoro non significa assumere a marzo un
contingente di persone che magari sono gradite e licenziarne a fine
aprile altre che magari lo sono di meno. È per questa ragione che
nell'interpellanza abbiamo segnalato un turnover piuttosto
"speciale", una contraddizione palese che sarebbe opportuno evitare
visto che la Regione è socio di questo stabilimento; stabilimento
al quale è giusto dare continuità aziendale ed esistenziale nel
panorama industriale valdostano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK