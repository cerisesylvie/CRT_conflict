Consiglio Regionale della Valle d'Aosta - Oggetto del Consiglio n. 200 del 13 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 200 del 13 gennaio 2021 - Resoconto
OGGETTO N. 200/XVI - Interrogazione: "Analisi dei dati
relativi ai decessi avvenuti a causa del Covid-19".
Bertin (Presidente) -
Punto 13 all'ordine del giorno.
Anticipo che, finito questo punto, interrompiamo dieci minuti per
arieggiare i locali. Per la risposta, la parola all'assessore
Barmasse, ne ha facoltà.
Barmasse (UV) -
Ringrazio i Consiglieri anche della
domanda perché ritengo comunque importante l'analisi di questi dati
e anche perché adesso siamo molto presi dalle varie criticità ed
emergenze per cui a volte ci perdiamo una parte di
quest'analisi.
Alla domanda: "la percentuale di pazienti valdostani deceduti
rispetto al totale dei contagiati nella nostra regione" posso
rispondere, è un dato meramente percentuale perché alla data del 6
gennaio 2021 in Valle d'Aosta si registra una percentuale di
deceduti rispetto al totale dei contagiati da Sars-Cov2 pari al 5,2
percento. Intanto la domanda è corretta perché si parla di
contagiati e non di patologia, per cui una cosa è il contagio,
un'altra cosa è l'avere espresso una patologia che è il Covid-19.
Come sappiamo, noi abbiamo tanti patogeni saprofiti che abitano nel
nostro corpo, nel nostro organismo, che possono sviluppare delle
patologie anche molto gravi ma che tendenzialmente a volte
rimangono silenti. Questo è un dato di fatto, per cui abbiamo un
5,2 percento. Il 5,2 percento sui contagiati ovviamente è un dato
che sale se noi andassimo a vedere solamente chi ha espresso la
patologia, cioè sul Covid-19, comunque è un dato elevato. Teniamo
presente che siamo tra le Regioni che hanno l'incidenza di letalità
- perché sono pazienti che hanno espresso comunque l'infezione, la
mortalità è sulla popolazione globale - del 5,2 percento rispetto a
una media nazionale del 3,5 percento e un 5,4 percento, che è
invece la letalità in Lombardia, che è stata la più alta
d'Italia.
Perché abbiamo avuto questa letalità elevata? È molto difficile
capirlo, è ancora motivo adesso di discussione, di analisi, di
studio, sapete che le Regioni del sud Italia hanno avuto una
letalità più bassa, alcune delle motivazioni potrebbero essere
anche legate all'esposizione ai raggi solari, la vitamina D,
eccetera, ci sono tante motivazioni. Quello che escludo sicuramente
per quanto riguarda la nostra Regione è che la letalità sia stata
alta perché il sistema sanitario non ha funzionato, perché in
realtà tutti i pazienti che hanno avuto bisogno di terapia
intensiva sono stati sottoposti a essa, la nostra terapia intensiva
è stata stressata da questo punto di vista, ma non abbiamo mai
avuto la saturazione per cui chi ne aveva bisogno è stato curato e
sono sicuro che i nostri operatori sanitari, medici e infermieri,
sanno fare molto bene il loro lavoro sia in Ospedale che sul
territorio.
Tanto per dire così come informazione noi abbiamo utilizzato
anche sul territorio un protocollo che è stato anche adottato in
alcune Regioni del centro della Francia dopo che ci siamo
confrontati anche a livello di Assessorato della Sanità su dei
protocolli terapeutici, quindi diciamo che le cose abbiamo cercato
di farle abbastanza bene sicuramente dal punto di vista clinico,
anche perché io spezzo sempre una lancia a favore degli operatori
sanitari perché sono preparati e bravi.
Una delle possibili giustificazioni o motivazioni, anche se non
c'è nulla da giustificare, di questa letalità è legata al fatto
comunque che noi abbiamo avuto una prevalenza globale ad oggi - la
prevalenza è il numero di casi rispetto ai malati Covid-19 - di
58,9 pazienti ogni 1.000 abitanti e questa è stata la prevalenza
più alta d'Italia. Le motivazioni possono essere molteplici: può
essere il turismo, gli scambi, il fatto che siamo piccoli, il fatto
che magari ci sono più contatti, le motivazioni possono essere
tante, però diciamo che siamo molto migliorati adesso, perché se la
prevalenza globale era del 58,9, la prevalenza attuale in questo
momento è di 324 pazienti positivi ogni 100 mila abitanti, tenendo
presente che la media nazionale è di 942 in questo momento. Da
questo punto di vista, pur con un aumento dei casi di positività,
ci stiamo comportando abbastanza bene e speriamo di continuare a
comportarci così.
Per quanto riguarda la domanda: "età media dei pazienti deceduti
per Covid-19", l'età media dei deceduti in Valle d'Aosta al 6
gennaio, anche qui è un dato statistico, è stata di 83,5 anni
rispetto una media nazionale di 80 anni. Anche qui quindi siamo un
pochettino al di sopra della media per l'età dei pazienti
deceduti.
Un'altra domanda molto interessante è stata la successiva, cioè
"quanti pazienti deceduti in totale avessero comorbidità con altre
patologie sia in numero che in percentuale, in particolare quanti
pazienti deceduti in numero e in percentuale avessero
rispettivamente uno, due, tre o più comorbidità e quanti pazienti
deceduti non avessero nessuna comorbidità sia in numero che in
percentuale". Alla data del 6 gennaio 2021, perché ovviamente ci
deve essere un
cut-off
, non possiamo aggiornare giorno per
giorno, dei 388 decessi totali da inizio della pandemia l'analisi
ultimata riguarda 373 deceduti per cause Covid correlate, i cui
dati sono stati compilati nella piattaforma di sorveglianza
integrata dell'Istituto superiore di sanità e possiamo quindi
distinguere delle percentuali: 15 casi, cioè il 4 percento di
decesso di paziente affetto da infezione di Sars-Cov-2 in assenza
di patologie pregresse note; 336 casi, 90 percento, di decesso di
paziente affetto da infezione Sars-Cov-2 in coesistenza di
patologie pregresse - so che sono dati noiosi ma purtroppo la
statistica è fatta così -; 22 casi, 6 percento, con dato non noto o
in corso di compilazione. Dei 336 pazienti affetti da infezione
Sars-Cov-2 in coesistenza di patologie pregresse al momento del
decesso, 85, cioè il 25,3 percento, presentavano una sola patologia
cronica pregressa; 122, cioè il 36,3 percento, presentavano 2
patologie croniche pregresse; 93, il 27,7 percento, presentavano 3
patologie croniche pregresse; 28, l'8,3 percento, presentavano 4
patologie croniche pregresse; 8, cioè il 2,4 percento, presentavano
5 o più patologie croniche pregresse. Adesso facciamo un piccolo
elenco delle patologie per avere un'idea, le patologie erano: la
patologia neoplastica purtroppo, diabete, diabete mellito, malattie
cardiovascolari inclusa l'ipertensione arteriosa grave, non quella
lieve, deficit immunitari inclusa l'infezione da Hiv, malattie
respiratorie croniche, malattie renali, altre malattie metaboliche,
obesità, malattie epatiche, malattie croniche neurologiche e altre
patologie rilevanti.
Alla domanda: "se sia stata fatta un'analisi per sapere quanti
pazienti siano deceduti unicamente a causa del Covid-19 e quanti
invece siano deceduti con il Covid-19 ma a causa di altre
patologie" posso rispondere che, in merito al ruolo dell'infezione
da Sars-Cov-2, nel determinismo del decesso è possibile affermare
che in ciascuno dei 388 casi di decessi - e in questo diciamo che
c'è una condivisione di idee anche a livello del mondo scientifico
- annoverati alla data del 6 gennaio 2021 gli effetti
dell'infezione da Sars-Cov-2 abbiano svolto un ruolo predominante
ancorché non sempre esclusivo ovviamente nell'eziopatogenesi del
decesso. In altri termini per nessuno dei 388 casi analizzati è
possibile affermare che il decesso sarebbe occorso in tempi e
modalità uguali in assenza dell'interferenza causale determinata
dall'infezione da Sars-Cov-2, tradotto in termini molto semplici:
ci vorrebbe la sfera di cristallo per poter determinare se un
paziente con una patologia oncologica sarebbe purtroppo mancato
quel giorno o sarebbe mancato dopo due o tre mesi in relazione
all'infezione da Sars-Cov-2.
Presidente -
Per la replica, ha chiesto la parola il
consigliere Manfrin, ne ha facoltà.
Manfrin (LEGA VDA) -
La ringrazio davvero infinitamente,
Assessore, perché ci ha dato dei dati interessantissimi, lei ha
detto: "questi dati sono un po' noiosi", questi dati non sono
assolutamente noiosi, anzi, per chi ovviamente vuole avere una
fotografia della situazione questi dati sono veramente direi
interessanti, perché ne esce anche una fotografia molto netta sia
della letalità, che è quella che giustamente ha ricordato, sia
appunto della fotografia diciamo dei soggetti maggiormente a
rischio di questa patologia. Abbiamo quindi una fotografia che ci
dice che sostanzialmente di coloro che hanno contratto il virus il
95 percento, o poco meno del 95 percento non ha avuto effetti
letali nel soggetto, mentre nel 5 percento dei casi sì, e che l'età
media sia di 83 anni anche qui è un dato interessante. Io peraltro
ho visto, mi pare ieri o l'altro ieri, che sono stati diffusi, mi
pare dall'Istituto superiore di sanità, i dati relativi alla
letalità al di sotto di una certa età, quindi i dati relativi ai
decessi sotto i 29 anni, quindi da 0 a 29 anni, che mi pare che
assommino su un totale di 74 mila decessi in tutta Italia a circa
52, quindi ci sono stati 52 decessi sotto i 29 anni su 74 mila, che
è il totale.
Il dato della comorbidità - che ritengo molto interessante
perché si avevano dei dati nazionali ma anche qui giustamente ha
fatto molto bene, secondo me, a fare un paragone con le medie
nazionali, un po' per vedere qual è il decorso e quali sono state
le modalità anche di affrontare questa patologia in Valle d'Aosta
ma anche per capire le differenze - ci dice che sostanzialmente il
95 percento delle persone che sono decedute per o con, qui non è
stata fatta una separazione, quindi che avevano contratto
l'infezione... il 95 percento delle persone decedute aveva almeno
una patologia pregressa e quindi diciamo il 5 percento delle
persone che sono decedute con o per il Coronavirus... all'interno
di questo 5 percento il 95 percento aveva una o più patologie
concomitanti. Credo che questo sia un dato di assoluto rilievo che
deve servirci anche a tratteggiare le categorie sicuramente più
deboli da cui bisogna magari anche maggiormente tutelare, ma anche
capire quali sono gli effetti di questa patologia rispetto alla
fotografia della popolazione.
Molto interessante anche il dato sui 100 mila abitanti, questo
mi pare che fosse stato anche riassunto credo dal Presidente oggi
per larga parte, peraltro ho trovato abbastanza - uscendo un attimo
dall'interrogazione - divertente il modo di conteggiare deciso dal
Ministero della sanità per entrare nelle zone, prima c'erano i
parametri, poi non più i parametri, poi si conta l'Rt, poi si conta
il contagio sulle centinaia di persone, poi sui centomila, poi sul
milione e mezzo, cioè un qualcosa che non riusciamo ancora ad oggi
ad afferrare.
Io quindi la ringrazio davvero per i dati forniti che ci
serviranno sicuramente per elaborare delle ulteriori iniziative in
futuro.
Presidente -
Come anticipato, dopo questa interpellanza
sospendiamo i lavori dieci minuti per arieggiare i locali.
La seduta è sospesa dalle ore 11:21 alle ore 11:43, alla
ripresa dei lavori assume la Presidenza il vicepresidente
Marguerettaz.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK