Consiglio Regionale della Valle d'Aosta - Oggetto del Consiglio n. 1835 del 14 febbraio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1835 del 14 febbraio 1991 - Resoconto
OGGETTO N. 1835/IX - Campagna pubblicitaria avviata dalla
Banca della Valle d’Aosta.
(Interrogazione)
Presidente: do lettura dell’interrogazione
presentata dal Consigliere Riccarand ed iscritta al punto 6
dell’ordine del giorno.
INTERROGAZIONE
Preso atto che la Banca della Valle d’Aosta,
società per azioni, il cui capitale è stato sottoscritto per il 70
per cento dalla Regione Autonoma Valle d’Aosta, ha
avviato una intensa campagna pubblicitaria con manifesti,
inserzioni sui giornali, eccetera;
Constatato che tale campagna è condotta da una agenzia
pubblicitaria di proprietà di un membro del Consiglio di
Amministrazione della stessa banca;
Al fine di conoscere i criteri con cui è stata impostata,
aggiudicata e gestita tale campagna pubblicitaria;
il sottoscritto consigliere regionale del Gruppo Verde
Alternativo
interroga
la Giunta regionale per sapere:
1) qual è il preventivo di spesa e qual è il programma della
campagna pubblicitaria della Banca della Valle
d’Aosta;
2) quali società, ditte ed agenzie di pubblicità sono state
interpellate ed in base a quali criteri si è aggiudicata la
campagna pubblicitaria alla società Gedirama;
3) quali sono i giornali su cui sono state programmate le
inserzioni pubblicitarie ed in base a quali criteri tali giornali
sono stati scelti.
Presidente:
Ha chiesto la parola
l’Assessore alle Finanze, Lavoyer; ne ha
facoltà.
Lavoyer (ADP)
: In riferimento
all’interrogazione presentata dal consigliere
Riccarand e concernente la campagna pubblicitaria avviata dalla
Banca della Valle d’Aosta si precisa quanto
segue.
Rispondo al primo quesito. Con propria deliberazione, assunta in
data 23 ottobre 1990, il consiglio di amministrazione della Banca
della Valle d’Aosta, ha approvato il piano
pubblicitario del periodo ottobre 1990 - dicembre 1991, per un
importo complessivo di lire 300 milioni oltre
all’Iva, che tra l’altro prevede: il
lancio dell’immagine della banca, evitare la
confusione con altre concorrenti (vedi il Banco Valdostano),
pubblicizzare su vasta scala i servizi offerti e le caratteristiche
più vantaggiose per gli utenti della banca (trasparenza e
condizioni).
La campagna pubblicitaria è stata articolata in due momenti, il
primo era riferito ad una campagna di lancio che ha avuto una
massiccia presenza, tra novembre e febbraio,
dell’immagine della banca, su tutti i mezzi di
comunicazione, mentre il secondo era relativo ad una campagna di
mantenimento, che prevedeva un notevole ridimensionamento della
presenza sui mezzi di comunicazione, con una pausa nei mesi estivi,
e centrava l’attenzione dell’utente
soprattutto sui servizi. Ogni strumento di promozione ha
caratteristiche proprie ed assolve a scopi specifici.
Nel programma vi era anche una suddivisione in base al tipo di
pubblicità. Per quanto concerne la pubblicità diretta, vi è stato
presentato in allegato un pieghevole-guida "I servizi alle
aziende", riferito in particolare alle imprese commerciali,
industriali artigianali ed agricole.
Vi è poi un settore della campagna pubblicitaria riferito alla
grafica ed alla fotografia: studio e realizzazione del
lay-out
manifesto (formato 100x140) a quattro colori,
calendari formato planing e famiglia, esecutivi, annunci stampa,
striscioni pubblicitari, inviti ad inaugurazioni, realizzazione di
fotografie.
Per quanto concerne la pubblicità affissionale, sono stata
previste tre affissioni da quindici giorni, di n. 400 manifesti
cadauna (formato 100x140, quattro colori) secondo il piano delle
affissioni riportato qui di seguito, da effettuarsi nel periodo
novembre 1990, febbraio 1991 e ottobre 1991. Tale piano prevede un
programma di affissioni in tutti i comuni della Valle
d’Aosta, con una concentrazione di 150 manifesti ad
Aosta ed una ripartizione degli altri nei vari comuni, secondo la
loro importanza.
E’ prevista una pubblicità radiofonica, che
interessa le emittenti: "Top Italia Radio, Radio Reporter, Radio
Dimensione Suono, Radio Club, Radio Monte Rosa, Rete 105, Radio
Monte Bianco e Radio 101". Le emittenti sono otto, con un numero di
1000 spot per emittente. Vi è poi una pubblicità televisiva di 780
spot di 30 secondi sulle emittenti: "Tele Alpi, Tele Regione e Rete
Saint-Vincent".
Veniamo ora al secondo quesito, che chiede quali società, ditte
ed agenzie di pubblicità sono state interpellate ed in base a quali
criteri si è aggiudicata la campagna pubblicitaria alla società
Gedirama. Tale piano, predisposto dal vicepresidente Gianni
Torrione, prevedeva di avvalersi della collaborazione di
un’agenzia di pubblicità locale, non solo per il
confronto, l’approfondimento creativo e la
pianificazione dei mezzi di informazione, ma anche perché tale
società era concessionaria di alcuni mezzi e testate
giornalistiche, a cui poter indirizzare servizi redazionali,
articoli o interviste.
Il consiglio di amministrazione, sempre nella stessa seduta e
nella sua piena autonomia decisionale, deliberava di approvare il
piano pubblicitario della Banca Valle d’Aosta in
lire 300 milioni, più Iva, come abbiamo detto prima, sulla base di
quanto indicato in premessa, conferendo l’incarico
al vicepresidente, signor Gianni Torrione ed al consigliere Baccega
Mauro, con possibilità di aprire una collaborazione, nei limiti
della spesa sopra citata, con la società Gedirama di Aosta. Tale
collaborazione si è poi attivata per la gestione
dell’intero piano pubblicitario.
L’ultimo quesito chiedeva quali sono i giornali
su cui sono state programmate le inserzioni pubblicitarie ed in
base a quali criteri sono stati scelti tali giornali. Stando alle
informazioni forniteci dalla Gedirama, le testate sono: La Stampa
n. 30 pagine, La Vallée Notizie n. 30 pagine, Le Messager Valdôtain
n. 2 pagine, Bollettino ACI n. 4 pagine e Sports Valdôtains n. 4
pagine. Sono poi previste due pagine su n. 11 testate
politiche.
La campagna è stata articolata in due fasi. Nella prima sono
state interessate le seguenti testate: Le milieu rural, Unione
artigiani, Il monitore valdostano, Le travail, Il corriere della
Valle, Le peuple valdôtain, L’Union autonomiste, La
voix autonomiste; mentre nella seconda fase, ancora in corso di
predisposizione, sono comprese le seguenti testate:
L’informazione e Le progrès. Si è poi aggiunto
L’artigiano, che era già previsto insieme alle 10
precedenti testate, perché nella prima campagna era risultato che
gli artigiani avevano due testate: L’artigiano e
L’unione artigiana.
Presidente:
Ha chiesto la parola il Consigliere
Riccarand; ne ha facoltà.
Riccarand (VA)
: Ringrazio l’Assessore per
la sua risposta puntuale e dettagliata. Lo pregherei, se possibile,
di farmi avere copia di quella deliberazione del consiglio di
amministrazione della Banca della Valle d’Aosta.
Vorrei solo fare un breve commento, riservandomi di esaminare con
attenzione la documentazione che mi sarà fatta pervenire.
Quello che mi sorprende un po’ in questa vicenda
è il metodo seguito per l’aggiudicazione di questa
campagna pubblicitaria. Le parole dell’assessore mi
hanno sostanzialmente confermato che è stata posta in essere una
trattativa privata con una sola società, che tra
l’altro è proprietà di un componente del consiglio
di amministrazione della Banca. Questo mi stupisce, perché non mi
sembra conforme alle regole della buona amministrazione di
confronto fra le varie possibilità ed a quelle di una scelta
economicamente vantaggiosa per la Banca della Valle
d’Aosta.
Io credo che la pubblica amministrazione non possa seguire
questi metodi ed infatti credo che l’amministrazione
regionale non li adotti, se non con forti strappi alle corrette
procedure. Qui si tratta di una società privata, che da un punto di
vista giuridico probabilmente può anche scegliere queste strade,
però non credo che si tratti di una procedura amministrativamente
corretta per una società il cui 70 per cento del capitale è della
Regione.
Raccomando quindi alla Giunta ed in particolare
all’Assessore alle Finanze, di far presente, tramite
i rappresentanti della Regione nella Banca della Valle
d’Aosta, che questa procedura non è condivisa e che
occorrerebbe scegliere metodi trasparenti e corretti anche nelle
campagne pubblicitarie.
Presidente:
Nel far presente che l’oggetto
iscritto al punto 7 dell’ordine del giorno verrà
esaminato con l’interpellanza iscritta al punto 16,
invito il Consiglio ad esaminare il punto 8
dell’ordine del giorno.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK