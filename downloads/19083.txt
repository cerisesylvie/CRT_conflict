Consiglio Regionale della Valle d'Aosta - Oggetto del Consiglio n. 2222 del 3 ottobre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 2222 del 3 ottobre 2001 - Resoconto
OGGETTO N. 2222/XI Iniziative per il lancio della stagione
turistica autunnale. (Interpellanza)
Interpellanza Considerate le dichiarazioni pubbliche
dell’Assessore regionale al Turismo relativamente al
lancio della terza stagione (quella autunnale);
Preso atto delle spese effettuate per campagne pubblicitarie e
promozionali in tal senso;
il sottoscritto Consigliere regionale
Interpella
l’Assessore delegato al fine di conoscere quali
iniziative sono state intraprese per lo sviluppo di tale periodo
turistico.
F.to: Lattanzi
Président La parole au Vice-président Lattanzi.
Lattanzi (FI)
Con una giudicata "sintetica interpellanza"
volevo porre all’attenzione di questo Consiglio un
problema invece molto ampio, che l’Assessore Lavoyer
conosce molto bene e che è il problema della "terza stagione",
quella autunnale. Una stagione che, a detta
dell’Assessore Lavoyer qualche mese fa, mi risulta
proprio in questo periodo, l’anno scorso, era
considerata come un cardine strategico dell’offerta
turistica della Valle d’Aosta.
L’Assessore, in un'affollata oltre che promossa
conferenza stampa, definiva la stagione autunnale una vera e
propria sfida che questa regione aveva il compito di accettare e
doveva vincere.
Sappiamo che "terza stagione" è un termine nato qualche anno fa,
alla luce delle riuscite iniziative di alcune località turistiche
nel mondo, che hanno fatto della stagione meno propensa al turismo
del caldo, del mare, o dell’inverno, della montagna
e della neve, una stagione improntata alla ricerca di paesaggi più
tranquilli, di enogastronomia, di tipicità e quindi di qualità;
tutte caratteristiche di un turismo che la Valle
d’Aosta è in condizioni di poter offrire. Proprio
alla luce di quelle eclatanti - potrei dire - dichiarazioni in sede
di conferenza stampa dell’Assessore, che con tanto
entusiasmo prometteva un lancio importante, abbiamo assistito in
seguito a tutta una serie di delibere di spesa di promozione di
alcune iniziative di "Valle d’Aosta da frequentare
nella stagione autunnale".
Devo poi dire, con grande stupore, che già la stagione scorsa
non abbiamo visto, alla luce delle dichiarazioni e degli
investimenti fatti in termini promozionali, un affermarsi della
stagione autunnale dell’anno scorso, quindi con
molta perplessità abbiamo assistito un po' a tante parole, potremmo
dire - ci lasci dare questo giudizio politico, non della persona,
ma possibilmente politico - "a poco arrosto del tanto fumo
fatto".
Quest’anno, per non incorrere nella stessa
delusione, come gruppo consiliare mi sono occupato di andare a
verificare cosa il sito ufficiale della Regione Valle
d’Aosta e l’Assessorato al turismo
consigliavano di fare nella stagione che va dal periodo - mi sono
permesso di mettere una data - 30 settembre a fine ottobre. Il
computer è stato anche magnanimo perché mi ha messo giù una serie
di iniziative, che l’Assessorato promuove nella
terza stagione, che addirittura vanno fino al 31 dicembre, ma io mi
sono limitato ad analizzare quelle che proponeva la Regione Valle
d’Aosta per la stagione autunnale, e devo dire che
con grande sorpresa, al di là delle parole che si erano sentite,
non ho assistito a una radicale modifica del palinsesto delle
iniziative dell’Assessorato, perché ho confrontato
le iniziative promosse e pubblicizzate dalla Regione Valle
d’Aosta attraverso il suo sito ufficiale
quest’anno, con lo stesso calendario delle
iniziative dell’anno scorso, e devo dire che, con
mia sorpresa, ho appreso che non c’erano state
grandi iniziative.
Sono certo - perché vorrei già anticipare quello che sarà un
disinnescamento della comunicazione da parte
dell’Assessore - sono certo che oltre al palinsesto
ufficiale del sito della Regione e dell’Assessorato
al turismo, sicuramente ci saranno delle iniziative che qui non
sono promosse, io me lo auguro!
Quindi sono a richiedere, con questa interpellanza, di conoscere
dall’Assessore quali sono le iniziative prese,
ripeto, perché l’elenco delle manifestazioni che in
fase di replica possiamo citare sono alquanto deludenti, se non
addirittura burocratico-ripetitive.
Mi auguro che la terza stagione invece sia lanciata e che la
Valle d’Aosta possa beneficiare del collocamento del
suo prodotto, che è straordinario, in termini di qualità e tipicità
nel mondo.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA) Ringrazio l’interpellante, che mi
offre l’occasione per informare il Consiglio su
quelle che sono le azioni principali, tralasciando una premessa di
carattere generale: che nella promozione complessiva turistica
della nostra regione già molto viene detto e viene sostenuto su
quella che normalmente chiamiamo la "terza stagione", perché la
nostra promozione, anche se è una promozione mirata a sostenere le
due stagioni tradizionalmente trainanti del turismo, quella estiva
e quella invernale, contiene sia nel messaggio promozionale, sia
nei redazionali, tutti quegli altri aspetti che sono integrativi,
complementari, specifici, che caratterizzano la nostra unicità di
offerta.
Se il Consigliere Lattanzi ha potuto guardare con attenzione lo
spot promozionale, è uno spot che d’inverno, oltre a
privilegiare e a sottolineare le potenzialità del nostro ambiente
naturale e quindi dello sci, poi si sofferma, anche se con messaggi
mirati, sulla cultura, sulle tradizioni, sulla storia. Stesso
filone generale lo impostiamo nelle conferenze stampa, negli
incontri con i giornalisti, nelle azioni di marketing che poi
sfociano in articoli redazionali e che sviluppano la nostra grande
potenzialità turistica.
Il primo aspetto molto importante, quindi, è che tutta la
politica della comunicazione a livello strategico
dell’Assessorato tende non più solo ad evidenziare
le due stagioni, che sono quelle tradizionalmente e potenzialmente
più favorevoli alla presenza turistica nella nostra regione - sono
quelle per le quali prevalentemente la nostra regione viene
conosciuta - bensì, da due anni, con la nuova impostazione del
messaggio promozionale, stiamo cercando di valorizzare altri
aspetti che normalmente sono quelli che caratterizzano la terza
stagione.
Al di là di questo aspetto promozionale generalizzato, ci sono
poi degli incontri mirati sui potenziali fruitori e attori, e anche
potenziali organizzatori di trasferimenti di turisti organizzati
nella terza stagione (mi riferisco agli operatori delle categorie
dei pensionati, dei giovani, degli sportivi, a congressi,
eventi).
C’è una serie di contatti nei nostri workshop,
all’interno dei quali noi auspichiamo si sviluppi
sempre più l’azione mirata degli operatori del
settore. Questo è il motivo per cui nella nuova legge è prevista la
possibilità, anche per i consorzi, di agire non solo come
informazione e come promozione, ma proprio di poter essere attori e
vendere il prodotto nelle nostre iniziative. Anche perché gli
interlocutori della terza stagione sono interlocutori di un
segmento di turismo esigente, informato, che ha molto tempo libero,
ha la possibilità di verificare un ventaglio molto ampio di offerte
turistiche e approfondisce in modo dettagliato sia la qualità del
prodotto, sia la qualità dell’accoglienza e
soprattutto il riferimento e l’equilibrio fra
qualità di prodotto, accoglienza e prezzo.
Questo è il motivo per cui gli operatori del settore, i consorzi
in particolare, si sono organizzati parzialmente
l’anno scorso, ma quest’anno in modo
molto più agguerrito, nella costruzione di pacchetti che invogliano
il turista a venire in vacanza nel mese di settembre-ottobre non
solo per fruire delle nostre bellezze naturali, ma per partecipare
alla vita specifica, all’attività caratteristica in
questo caso di un popolo che è il popolo valdostano.
Mi riferisco alla possibilità di partecipare
all’evento della vendemmia, alla visita alla "Crotta
di Vigneron", hanno costruito dei circuiti enogastronomici molto
interessanti.
Tutto questo trova un momento di sintesi
all’interno dell’Osservatorio del
turismo e del commercio, organismo al quale partecipano tutti gli
operatori oltre a tutti gli assessorati, quindi
l’Assessorato all’agricoltura,
l’Assessorato alla pubblica istruzione per i beni
culturali e storici, l’Assessorato
all’industria per quanto attiene
all’artigianato tipico e all’interno
di questo osservatorio si costruisce, da una parte, il messaggio
promozionale e, dall’altra, quella che può essere la
seconda fase della catena, che è quella della vendita del prodotto
e della costruzione dei pacchetti. Quindi, sotto questo aspetto,
quest’anno parecchi consorzi e tutti i tour
operators naturalmente, hanno costruito dei pacchetti ad hoc; poi,
in conclusione, indicherò alcuni aspetti precisi.
Per quanto riguarda manifestazioni fieristiche che
caratterizzano la terza stagione, probabilmente ha
l’elenco ampio e dettagliato delle nostre
partecipazioni dirette, con anche modalità organizzative molto
differenziate a seconda della tipologia della manifestazione;
pertanto non mi dilungo su questo. Tralascio di menzionare la
partecipazione al "Salone della montagna"; dal 27 settembre al 7
ottobre siamo presenti alla fiera di Friburgo, abbiamo partecipato
dal 27 al 30 al "Salone della montagna" di Torino, la
partecipazione al BITM di Riva del Garda, dell'International Ski
Show (ottobre-novembre), ma io penso che questi aspetti siano di
per sé noti all’interpellante. Quindi, come cappello
generale, la terza stagione rientra in una strategia complessiva
dell’azione promozionale, non è
un’azione di per sé mirata.
Vorrei anche sottolineare che è importante - affinché abbia
successo questo tipo di sforzo, e la svolta è la partecipazione
degli operatori nella costruzione di consorzi, nella costruzione di
pacchetti - perché questo presuppone la volontà di questi operatori
di lavorare affinché l’accoglienza funzioni.
Sappiamo che purtroppo già il mese di settembre, ma soprattutto il
mese di ottobre è il mese in cui tradizionalmente i nostri
albergatori vanno in vacanza, quindi chiudono la struttura?
(interruzione del Vicepresidente Lattanzi, fuori
microfono)
? non si può dire, Consigliere Lattanzi, non c’è
nessuno, perché devi cominciare a tenere aperto
l’albergo e poi ti devi attivare per andare a
cercare il cliente che venga a soggiornare nel tuo albergo, cosa
che finora è stata poco fatta. Compito nostro è quello
istituzionale della promozione, in questo senso dico cosa stiamo
facendo.
È importante che dietro a questa promozione ci sia
un'organizzazione efficiente dell’accoglienza. Al di
là di questo aspetto, vi sono tutta una serie di azioni di
marketing che stiamo portando avanti in questo periodo: educational
tours sia per giornalisti che per operatori, incontri mirati che
presentano sia le potenzialità di questa stagione autunnale, ma
anche di quella invernale. In particolare, oggi, e il Consigliere
Lattanzi lo sapeva, visto che ha fatto cadere questa interpellanza
all’interno della discussione in questo Consiglio -
solo mezz’ora fa, ho partecipato ad una iniziativa
che va proprio in questa direzione, che è la trasmissione "Sereno
Variabile", la quale verrà trasmessa il 10 ottobre alle sei e un
quarto, in una fascia di ascolto molto importante.
Il taglio di questa trasmissione è il taglio tipico di quella
che può essere l’offerta della nostra regione in
questo periodo; oggi, fra l’altro,
c’erano delle immagini splendide
dell’ambiente circostante, dei colori autunnali, ma
questo non era l’aspetto che ha valorizzato tale
trasmissione. La trasmissione, infatti, ha inteso valorizzare
l’aspetto enogastronomico, quindi c’è
stata tutta una serie di interventi legati alle nostre
potenzialità: jambon de Bosses, lardo di Arnad, il vino, la
fontina, tutti gli aspetti che caratterizzano anche dal punto di
vista gastronomico la nostra regione e che sono collegati a dei
tours enogastronomici che sono stati costruiti dagli operatori del
settore. Erano presenti gruppi folcloristici, che rappresentavano
le nostre tradizioni e la nostra cultura; erano presenti artigiani
del legno, ma non solo, artigiani che soprattutto in questo
periodo, per valorizzare gli aspetti legati alla tradizione della
"Désarpa", della "Bataille des reines", lavoravano in diretta i
sostegni dei campanacci.
La cosa più importante è che lo scenario prescelto per questa
trasmissione è il Teatro Romano di Aosta, quindi c’è
stata una ripresa importantissima, una, insieme ad altre, perché
all’interno della trasmissione sarà offerta una
cartolina molto dettagliata di tutte quelle che sono le
potenzialità storiche e culturali della nostra regione, in
particolare questa grande potenzialità del Teatro Romano, per
sottolineare questa caratteristica di Aosta, che è una seconda
città romana, se vogliamo. Con questo volevo dire che, al di là di
quella che è la promozione di carattere tradizionale,
c’è un'azione di marketing mirata che porta anche a
questi risultati, che ritengo importanti.
Oggi, il 90 percento della trasmissione era condotta dagli
operatori del settore, quindi gli operatori legati prevalentemente
agli aspetti enogastronomici.
Vi do un’altra notizia, molto importante, per
sottolineare alcune iniziative che caratterizzano
l’azione dell’Amministrazione
regionale. Stasera su "Italia 1", alle ore 21, verrà trasmesso "Il
protagonista", una prima a livello nazionale dove il protagonista,
che è un potenziale turista, è stato intervistato a sua insaputa in
quel di Courmayeur, con il patrocinio
dell’Amministrazione regionale che è riuscita a
portare questa trasmissione in Valle. Ci sarà quindi una grossa
ricaduta in prima serata, una grossa ricaduta promozionale in
diretta sulla nostra regione.
Tralascio tutte le altre manifestazioni che cerchiamo di
mantenere, di potenziare: il "Festival Cinéma en Noir", ed altre,
che vanno proprio nella direzione di riempire il vuoto che
tradizionalmente lascia questa stagione. È una rivoluzione anche
dal punto di vista culturale, perché questo presuppone che le
strutture ricettive rimangano aperte e che ci sia la volontà di
operare trecentosessantacinque giorni all’anno,
tralasciando di non incentivare noi stessi il turismo "mordi e
fuggi" rimanendo aperti con le nostre strutture solo il mese di
agosto. A settembre sono molte le località in cui gli alberghi
rimangono aperti: di questi, potrò poi fornire
l’elenco al Consigliere Lattanzi.
Invece vediamo che le strutture ricettive soprattutto del
fondovalle, che vivevano prevalentemente sul passaggio e che sono
andate in crisi da questo punto di vista, si sono riciclate con
l’offerta di pacchetti alternativi. Dalle notizie
che abbiamo, posso già anticipare che il mese di settembre è andato
benissimo dal punto di vista turistico, grazie anche al
trascinamento di un tempo molto favorevole nel mese di agosto. Nel
mese di ottobre, da una serie di indagini che abbiamo eseguito, si
vede che le cose stanno funzionando molto bene, ci sono richieste
di informazioni, forse anche legate a situazioni negative che non
dipendono solo da noi.
È risaputo che i noti eventi americani invoglieranno sempre più
i turisti a scegliere località di vacanza raggiungibili con i mezzi
propri; infatti c’è stata una grossa richiesta di
informazione all’Ufficio turistico di Aosta per i
week-end soprattutto, per settimane organizzate dal punto di vista
storico-culturale di quei turisti che probabilmente hanno disdetto
viaggi in località esotiche a seguito delle note vicende
americane.
Darei quindi complessivamente un giudizio positivo
dell’azione, non certamente solo
dell’Assessorato, ma di tutti gli operatori del
settore, per raggiungere quell’obiettivo che ci
eravamo prefissati. Mi pare di aver fatto anche alcuni esempi di
spessore, concreti, di quelle che sono le iniziative, che non sono
certamente ripetitive.
Président
La parole au Vice-président Lattanzi.
Lattanzi (FI)
Le dico subito, Assessore, che non inizierò
con la "querelle" sulla valutazione delle frequenze, dei dati, dei
numeri perché questa è una discussione destinata ad avere nessun
senso, visto che abbiamo appurato che la discussione su quello che
lei dice - e che noi sistematicamente contestiamo con letture
diverse dei dati - è una discussione infinita.
Lei ha appena finito di dire che è stata una stagione - in
termini di frequenze - molto positiva nei mesi di agosto e
settembre: noi abbiamo risultanze diverse non solo dai dati, che
poi in termini di quantità possono anche essere poco contestati, ma
in termini di qualità sono assolutamente negativi, ma non nella
lettura del dato, quanto nella presenza costante nostra, mia e dei
Consiglieri Frassy e Tibaldi, che siamo andati nelle stazioni
turistiche, nei locali, a chiedere come stava andando in pieno
agosto e a fine agosto e a metà settembre.
Quindi è inutile che stiamo qui a discutere! Può darsi poi che
ci sia il gioco delle parti degli operatori turistici i quali,
anche se tutto è pieno, si lamentano; invece no, gli alberghi non
erano proprio pieni, né gli alberghi, né tanto meno i locali, le
tavole calde, i ristoranti, i bar! Probabilmente
c’era molta gente in giro, i dati che voi guardate
sono quelli presi al casello di quelli che entrano in Valle
d’Aosta, non so quali dati guardiate, ma noi non
contestiamo più quei dati lì.
Ammesso e non concesso che quelli siano i dati, le posso
garantire che la qualità del turismo è ancora lungi
dall’essere un dato soddisfacente! Chiuso questo
ragionamento, che è una valutazione esclusivamente politica, quindi
lei ha tutto il diritto politico di dire che "va bene", noi abbiamo
altrettanto il diritto politico di dire che "non va bene", torniamo
all'interpellanza.
La sua risposta: io credo che anche nel suo modo di esprimersi
venga in evidenza una "non soddisfazione", perché lei giustamente
dice di avere tentato due anni fa di modificare un atteggiamento
rispetto alla terza stagione, di questo le posso anche dare atto, e
noi abbiamo assistito a tutte le iniziative di promozione e di
pubblicizzazione della Valle d’Aosta nella sua
interezza, come lei diceva, nella sua unità, e anche alla presenza
di un messaggio diverso nel marketing, che non prevedeva
semplicemente la promozione dell’estate o
dell’inverno, ma anche - e per la prima volta,
gliene devo dare atto - la comunicazione che la Valle
d’Aosta è anche cultura, è anche vino, è anche
gastronomia, è anche serenità, paesaggi splendidi in autunno; e
dunque è vero, la comunicazione, in questo senso,
c’è stata.
Però, mi consenta, è diversa la valutazione di quella che può
essere una soddisfazione, nella misura in cui ci stiamo
preoccupando se la stagione autunnale avrà, al di là del messaggio
comunicazionale, il suo ritorno. Lei si aspetta dei risultati
positivi a questo messaggio; io le dico che il messaggio è una
parte dell’opera di promozione che la Regione deve
fare.
Credo che non si possa semplicemente sostenere che avendo fatto
uno spot nel quale si è aggiunto "Immagini e colori di una terza
stagione", si è fatto il lancio della terza stagione turistica,
perché il lancio e la costruzione di una terza stagione turistica,
quella autunnale, non può essere semplicemente lasciata alla pura
comunicazione di un prodotto, che esiste da poco tempo in termini
di organizzazione.
Le do ragione quando dice che c’è qualche
operatore che, con il lancio del prodotto autunnale, non ha voglia
di tenere aperto il locale, però anche qui non vorrei che
generalizzassimo l’atteggiamento di alcuni pochi
operatori turistici, la minoranza, che non avendo gente, magari
avendo fatto una sufficiente stagione estiva piuttosto che
invernale, decidono nei mesi morti di chiudere e andare al
mare.
Questa è una minoranza, perché le garantisco - ma lei dovrebbe
esserne informato, se ha parlato con le persone ad una ad una, e
non solo nei convegni dove si dicono tante cose - che le persone
chiudono i locali perché stanno aperti una, due, tre settimane di
settembre, una settimana di ottobre, la seconda settimana di
ottobre, il tassametro dei costi vivi gira: riscaldamento,
personale, pulizie, alimenti, forniture, tasse, INPS, ICI, IRAP, e
la gente non c’è, Assessore! C’è lo
spot, ma la gente non c’è, perché non è sufficiente
dire che la Valle d’Aosta d’autunno è
bella, ci vuole qualcosa che, al di là di dire che la Valle
d’Aosta è bella in autunno, attiri concretamente il
turista.
Le faccio un esempio, che esprime il nostro modo di vedere la
promozione della terza stagione. Ci sono località che ci hanno
insegnato, anche qui non c’è nulla da inventarsi e
neanche nulla da fare, sarebbe sufficiente essere almeno capaci di
copiare: mi riferisco al Trentino con la "Festa della mela" che
tira circa 70.000 persone in una settimana con tutto quello che è
legato alla produzione e allo sviluppo della mela, mi riferisco
alla zona di Bra, che in pochissimi anni ha sviluppato
un'operazione di promozione turistica straordinaria di tipo
mondiale, con 200.000 presenze per la promozione dei formaggi del
mondo con visitatori che arrivano
dall’Australia.
Duecentomila presenze in una settimana, dieci giorni, tutti i
locali pieni, non c’era neanche nei dintorni a 100
km di distanza un ristorante o un locale dove si potesse dormire.
Lei c’è stato sicuramente, come Assessore al
turismo, avrà frequentato queste manifestazioni importanti e credo
che le abbia vissute in diretta. Noi ci siamo tolti il gusto di
andare a vedere come si promuove la stagione, al di là di dire:
"guardate che la Valle d’Aosta è bella", perché lei
ha ragione che noi abbiamo delle unicità, mi perdoni?
(interruzione dell’Assessore Lavoyer, fuori
microfono)
? eh sì, eh sì! Le organizzo l’evento, allora le
leggo cosa ha organizzato lei. La nostra attività di marketing ha
prodotto, lei dice, due trasmissioni televisive, gliene do atto, la
ringrazio a nome di tutti i Valdostani, quella di "Italia 1" di
stasera, quella di "Sereno Variabile" del 10 ottobre, siamo
d’accordo, lei ha fatto questo contatto. Lei dice
che è un movimento che si deve muovere, e le do ragione; è un
movimento che si deve muovere, ma il ruolo
dell’Assessorato al turismo per lo specifico lancio
della terza stagione non può limitarsi a dire:
"nell’ambito dell'informazione generale dello spot
della Valle d’Aosta, c’è anche la
terza stagione", se poi le iniziative di attrazione concreta che
possono permettere di pianificare i pacchetti turistici, di
lasciare gli operatori aperti e disponibili alla ricettività, sono
il Corso di chitarra, il Corso di cucina a Saint-Nicolas, la
"Bataille des tseuvre", la "Bataille des reines"; fantastico:
quella è grande, quella è l’unica manifestazione di
tutto l’autunno importante!
Abbiamo poi la Mostra mercato dell’antiquariato,
la Festa del Roson, le acque in Valle d’Aosta, la
Biblioteca regionale, abbiamo "Quota 4000": prenotazione a
pagamento, le Cabinet des Merveilles, la Festa patronale di San
Martino, l’antologia di Sandro Chia, le sculture e i
disegni? cioè abbiamo un elenco di manifestazioni che non hanno
nessuna pretesa, immagino, lei compreso, di attirare centinaia di
migliaia di persone che possono indurre
l’albergatore turistico a tenere aperto il
tassametro dei costi che girano, con la saracinesca alzata!
Non è possibile continuare a concepire la promozione della terza
stagione, come Assessorato al turismo, semplicemente con
l’idea di mettersi a tavolino, di inventare uno spot
e dire che siamo stati bravi ad avere un'idea meravigliosa delle
quattro linee, dei quattro colori, quindi non più solo delle due
stagioni, adesso sono già tre le stagioni, se poi in quelle
stagioni chi vende i pacchetti deve portare la gente a vedere
quattro quadri o la manifestazione più grande dell'autunno, la
"Battaglia delle reines", che è l’unica
manifestazione veramente importante del nostro autunno: altro non
c’è!
Se c’è un turista che viene in Valle
d’Aosta fra le settimane del 30 settembre al 15
novembre, alle 8 di sera trova il coprifuoco, non ci sono feste
promosse e incentivate, non ci sono attività di sostegno
all’enogastronomia da parte
dell’Assessorato. Non c’è
organizzazione delle manifestazioni; possiamo andare a Friburgo e
dire che la Valle d’Aosta è bella, possiamo
partecipare al "Salone della montagna" e dire che la Valle
d’Aosta è bella, ma se poi non creiamo dei momenti
dove il turista possa vivere queste manifestazioni? e qui voglio
portare due esempi.
Abbiamo la "Battaglia delle reines", dove la gente viene senza
bisogno di promuoverla, perché è una cosa caratteristica; la Fiera
di S. Orso non abbiamo bisogno di promuoverla, la gente viene e ci
sono migliaia di persone.
Ma ci vogliono almeno 4 o 5 di queste operazioni
nell’arco dell’autunno, sennò lei di
stagione turistica autunnale ne parla solo negli spot. E questo non
basta, spendiamo dei soldi ma non abbiamo il prodotto, promuoviamo
un prodotto che non abbiamo! Ci permettiamo di discutere anche con
senso critico, se lei ce lo consente, Assessore, questa
impostazione, perché sono due anni, e lei lo dice, che viene
lanciata la stagione turistica autunnale: l’anno
scorso è stato un fallimento e quest’anno si
prefigge un ulteriore fallimento! Sarà un fallimento in termini di
presenze, di quantità e di qualità di turisti, e poi possiamo
continuare a dire che gli operatori piangono sempre, ma in realtà
non fanno nulla. Ma non esiste, guardi, se ne faccia una ragione,
Assessore, non esiste operatore commerciale che chiude il locale se
ci sono i clienti.
Non esiste! Il compito dell’Assessorato al
turismo della Regione Valle d’Aosta è quello di
coordinare un movimento turistico con la promozione e il
sostentamento di iniziative importanti, che la Regione si fa carico
di promuovere, perché la "Festa del formaggio" la possiamo fare
anche noi, la "Festa dell’uva" la possiamo fare
anche noi; in Svizzera c’è gente che va a prendere
quindici giorni di ferie per andare a fare la vendemmia, cioè paga
per lavorare, si rende conto? Gente che dalle grandi città va nelle
stalle, per andare a mungere latte e paga per andare a mungere
latte!
Noi queste cose le abbiamo, solo che?
(nuova interruzione dell’Assessore Lavoyer,
fuori microfono)
? no, noi dobbiamo pagare i marocchini per mungere il latte!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK