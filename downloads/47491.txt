Consiglio Regionale della Valle d'Aosta - Oggetto del Consiglio n. 3760 del 20 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3760 del 20 giugno 2024 - Resoconto
OGGETTO N. 3760/XVI - Interpellanza: "Sviluppo della
produzione di energia elettrica da fotovoltaico con particolare
riferimento al ruolo delle comunità energetiche
rinnovabili".
Bertin (Presidente) -
Punto n. 35. Si è prenotata la
consigliera Minelli, ne ha facoltà.
Minelli (PCP) -
Con quest'interpellanza abbiamo voluto
nuovamente riportare l'attenzione su questioni che riteniamo di
enorme rilevanza, quali sono quelle dei cambiamenti climatici
determinati dalle emissioni inquinanti e climalteranti, della
necessità di una transizione ecologica ed energetica e degli
obiettivi che ci siamo dati tempo fa con l'ordine del giorno sul
fossil fuel free e, più recentemente, con il PEAR, il Piano
energetico ambientale regionale.
Un insieme di questioni su cui abbiamo ora l'opportunità di fare
un buon passo avanti, utilizzando lo strumento delle comunità di
energia rinnovabile e i contributi e le incentivazioni statali che
sostengono il progetto CER e i gruppi di autoconsumo.
Nella premessa dell'interpellanza, partiamo ancora una volta
dall'ordine del giorno del 18 dicembre 2018, approvato
all'unanimità dal Consiglio regionale, che ha affermato appunto
l'obiettivo di perseguire una Valle d'Aosta fossil fuel free entro
il 2040; un obiettivo chiaro e una tempistica sicuramente sfidante
ma realistica.
Quell'ordine del giorno però non è stato il prodotto di un colpo
di mano, di una manina verde che magari ha colto di sorpresa e alla
sprovvista il Consiglio.
Il primo firmatario di quel testo sul fossil fuel free era il
consigliere regionale dell'Union Valdôtaine Farcoz, che ora è da
pochi giorni Presidente non soltanto dell'Union Valdôtaine, ma di
quella che, con indubbia enfasi, avevate definito la "Réunion di
tutte le forze autonomiste valdostane" ma che, come mi ha ricordato
ieri il presidente Testolin, non è completata, è in itinere e di
cui vedremo gli sviluppi.
Speriamo comunque sinceramente che utilizzando il suo nuovo
ruolo il neopresidente unionista non si dimentichi di
quell'importante iniziativa consiliare che noi avevamo sostenuto e
che solleciti con vigore la sua maggioranza a procedere
speditamente sulla strada del fossil fuel free, perché dal 2018
sono passati, come sappiamo, ben cinque anni, anzi, di più,
arriveremo poi a 6, e di strada verso il fossil fuel free in questo
tempo non se n'è fatta molta.
Il percorso per raggiungere l'obiettivo è stato delineato nella
Road Map per una Valle d'Aosta fossil fuel free al 2040, approvato
con una deliberazione che il 22 febbraio del 2021 ho avuto l'onore
e il piacere di portare all'approvazione della Giunta
regionale.
A questi due atti si è poi recentemente aggiunto il PEAR Valle
d'Aosta con orizzonte 2030, che ribadisce l'obiettivo della
decarbonizzazione della nostra regione entro quella data, anche se
- e l'abbiamo detto in fase di discussione del documento - a nostro
avviso dovevano esserci indicate delle azioni più incisive e
coraggiose, però quest'obiettivo è ribadito anche nel PEAR.
Per attuare concretamente la decarbonizzazione della nostra
regione, per noi occorre innanzitutto fare due cose, poi ce ne sono
anche altre, ma innanzitutto fare due cose: in primo luogo
incrementare l'utilizzo sul territorio regionale dell'energia
prodotta dalle trentadue centrali idroelettriche gestite da
CVA.
Oggi circa il 70% della produzione viene esportata, il 67%, e
siamo al paradosso che le aziende valdostane, cito fra tutte la
Cogne, acquistano energia elettrica non dalla CVA ma da altre
aziende esterne al territorio regionale. Questa è una
contraddizione che avevamo già segnalato ma su cui non ci sono
interventi.
Poi c'è un secondo aspetto, perché, oltre a utilizzare di più
qui in Valle d'Aosta l'energia idroelettrica prodotta in regione,
per la decarbonizzazione occorre moltiplicare la produzione di
altre fonti di energia rinnovabile, in particolare del solare,
tramite il fotovoltaico.
Sappiamo che la domanda di energia elettrica è elevata - e
neppure l'utilizzo in Valle d'Aosta di tutta la produzione
idroelettrica sarebbe sufficiente a coprire l'intero fabbisogno - e
che attualmente la produzione da fotovoltaico nella nostra regione
si limita a circa il 2% della produzione elettrica totale
regionale.
Il PEAR, approvato il 7 marzo del 2024, ha indicato una
potenzialità di produzione di energia di ben 400 MW tramite
l'installazione d'impianti fotovoltaici sulle coperture.
Lo scenario di piano del PEAR prevede che la produzione di
energia da impianti fotovoltaici passi nel giro di sei anni dagli
attuali 30 gigawatt/ora a 200 gigawatt/ora, con un incremento del
600%, così almeno sta scritto a pagina 216 della relazione tecnico
illustrativa del PEAR.
È un obiettivo ambizioso, ma ora, come comunità valdostana, come
Regione, come Enti locali, come cittadini e imprese, abbiamo
un'opportunità importante per perseguire e centrare
quest'obiettivo, ed è un'opportunità che ha un nome, si tratta
delle comunità di energia rinnovabile.
La normativa nazionale sulle CER e i contributi e le
incentivazioni che sono previsti sono un'occasione importante per
lo sviluppo della produzione di energia elettrica da fotovoltaico
anche in Valle d'Aosta, dobbiamo usare appieno l'opportunità
offerta dai contributi del PNRR e dagli incentivi del GSE.
La normativa sulle CER consente a tutta la popolazione
valdostana di essere parte attiva di una comunità di energia
rinnovabile, o come prosumer, o come produttore, o come consumatore
di energia, e nel momento in cui fa parte di una comunità di
energia rinnovabile, ogni soggetto - che sia un cittadino, un ente
pubblico, un'azienda, una parrocchia - può avere dei contributi
importanti per gli investimenti, cioè per l'acquisto e la posa dei
pannelli fotovoltaici e può concorrere ad avere un incentivo su
quello che consuma.
Tutti i nuclei familiari della Valle d'Aosta possono o
potrebbero, o - meglio ancora, secondo me, dovrebbero - far parte
di una CER; tutti i cittadini, tutte le imprese, la Regione, i
Comuni, le parrocchie.
Noi, è vero, siamo una piccolissima regione con pochi abitanti,
con un piccolo territorio variegato e complesso, ma forse proprio
perché siamo una realtà in qualche modo piccola, si può fare una
cosa in grande, però - secondo noi - la Regione deve essere parte
attiva e soprattutto parte trainante.
L'interpello quindi che facciamo - che poi per certi versi è un
po' un riprendere cose che abbiamo già chiesto precedentemente, ma
lo ripetiamo - è allo scopo di conoscere "Quali azioni specifiche
la Regione Valle d'Aosta abbia messo in campo, o intenda mettere in
campo, per raggiungere l'obiettivo indicato dal PEAR di una
produzione annua di 200 gigawatt/ora (è saltato il dato nella mia
domanda, ma era nelle pagine del PER) di energia da fotovoltaico
entro il 2030, cioè fra sei anni"; "Quale ruolo s'intenda affidare
al movimento delle CER per lo sviluppo della produzione di
fotovoltaico in Valle d'Aosta e per il raggiungimento
dell'obiettivo dei 200 gigawatt/ora annui"; "A che punto sia
l'elaborazione del progetto CER in Valle d'Aosta e, in particolare,
se ci si sia poi indirizzati verso l'opzione di una grande CER
territoriale di dimensione regionale, con la partecipazione dei
Comuni di cui avevamo parlato"; "Quando s'immagina di depositare al
portale del GSE le richieste di contributi per CER promosse da enti
pubblici della Valle d'Aosta".
Presidente -
Risponde l'assessore Bertschy.
Bertschy (AV-VdA Unie) -
Proverò, anche in
quest'iniziativa, a portare l'attività dell'Assessorato, del
Governo, ma direi della maggioranza tutta, visto che poi è stato
fatto un passaggio anche di tipo politico ricordando il collega
Farcoz nella sua qualità di Consigliere e identificandolo nel suo
nuovo ruolo di Presidente dell'Union Valdôtaine: le posso
assicurare che temi ambientali, energetici e le transizioni che
stiamo governando saranno parte importante della visione politica
del movimento e della nostra attività in qualità di eletti, quindi
nessuna intenzione di non occuparci di questi temi, anzi, ci sarà
un forte rilancio, proprio perché il territorio, l'ambiente e la
crescita della comunità in termini economici, sociali e culturali
sono parte integrante di una visione politica che guarda al futuro
e che guarda soprattutto a un futuro sostenibile.
Lei ricordava la Road Map fossil fuel free, amo di più pensare
alla Road Map fossil fuel free all'interno della strategia del
Piano energetico, perché direi che quel programma, che ha avuto una
lunga discussione in Consiglio regionale, quella strategia oggi è
diventata un piano sul quale misurarci nei prossimi anni e sul
quale si misureranno poi i Governi che succederanno ai nostri,
perché è un documento ufficiale del Consiglio regionale, che ha
dato delle indicazioni forti ma soprattutto, come lei ha ricordato,
numeri da provare a raggiungere, cercando di sviluppare leggi e
azioni concrete.
La visione con la quale accompagniamo il Piano energetico è una
visione che deve coinvolgere la comunità e non isolare le
istituzioni, non sarà il pubblico che potrà raggiungere quegli
obiettivi se non riuscirà a rendere credibili quegli obiettivi
all'interno della comunità; l'abbiamo detto più volte: sarà
fondamentale poter lavorare con i cittadini, con le imprese, poter
spiegare a livello comunicativo ma sensibilizzare le persone a
sostenere nella vita di tutti i giorni e nei programmi
d'investimento l'opportunità di lavorare per raggiungere questi
obiettivi, e in questa prima fase di attività del PEAR è quello che
abbiamo cominciato a fare, inoltre nell'autunno ci sarà
un'intensificazione del lavoro di sensibilizzazione e di promozione
del Piano energetico ambientale regionale nella comunità.
Rispetto a quei piani, come ente pubblico dobbiamo mettere a
disposizione delle risorse che a volte possono essere complementari
a quelle nazionali, a volte possono essere sostitutive di programmi
che non possono essere sviluppati con l'attenzione che si deve dare
al nostro territorio e a volte, appunto, saranno sperimentali per
raggiungere obiettivi che abbiamo definito.
Nella sostenibilità ci sono tanti aspetti: la produzione di
maggiori energie rinnovabili, la riduzione dei consumi ma anche
l'utilizzo differente delle energie e, a volte, dei modelli che
fino a oggi abbiamo adottato.
Le domande, sono domande alle quali abbiamo dato più volte
risposte; lei ci chiede "Quali azioni specifiche la Regione Valle
d'Aosta ha messo in campo e intende mettere in campo per
raggiungere l'obiettivo indicato dal PEAR di una produzione di
gigawatt/ore di energia al fotovoltaico entro il 2030".
Non esiste una misura "Fotovoltaico", esistono delle misure che
possono dare - anche coll'implementazione del fotovoltaico,
all'interno di un'implementazione delle energie rinnovabili - la
possibilità di essere o finanziato o sostenuto. Ricordo che
nell'ultimo assestamento abbiamo messo 8 milioni di euro sulla
misura della legge 13/2015 per quanto riguarda i finanziamenti per
l'edilizia residenziale per l'efficientamento energetico; anche lì
ci sarà del possibile fotovoltaico.
Abbiamo discusso a lungo ancora in questi giorni con le altre
Regioni - è presente il collega Sapinet che ha rappresentato gli
Assessori che hanno delega sull'ambiente, stessa cosa vale per
l'assessore Carrel per quello che riguarda l'agricoltura - e c'è
una forte discussione a livello nazionale sul tema delle aree
idonee, ci sono territori che stanno facendo fatica a contenere lo
sviluppo di certi progetti che riguardano il fotovoltaico e altri
che stanno, come noi, ragionando su come poter introdurre in
termini di energie la possibilità di aumentare le FER ma, allo
stesso tempo, come lavorare in termini paesaggistici per creare
tutto questo in una dimensione armoniosa sul nostro territorio.
Abbiamo da poco - e lo approveremo definitivamente il primo
luglio - approvato un bando di 5 milioni di euro, rifinanziabile
per quello che riguarda l'efficientamento del patrimonio pubblico,
con un programma sui fondi strutturali, e nell'autunno dovremmo
riuscire ad approvare un secondo bando, con dimensione iniziale di
4 milioni di euro, per quello che riguarda le imprese, quindi
metteremo altre risorse a disposizione di questi progetti.
Ieri parlavamo della mobilità sostenibile per quello che
riguarda invece la conversione del parco auto, per la quale abbiamo
indicato nel PEAR, se non mi ricordo male, la possibilità di
arrivare a circa 15 mila auto elettriche di qui al 2030.
Ci sono quindi azioni d'investimento che devono agire su più
settori per lavorare, come dice lei, per far crescere il lavoro
verso gli obiettivi del Piano energetico.
Potremmo fare altri elenchi, ma poi il tempo passa e non riesco
a concludere la mia risposta.
Il punto 2, "Quale ruolo si intende dare e affidare al movimento
delle CER all'interno dello sviluppo della produzione del
fotovoltaico in Valle d'Aosta": un ruolo che deve essere un giusto
rapporto anche tra quello che può essere uno sviluppo che, tra
l'altro, è partito da parte degli imprenditori privati; noi
riteniamo che le CER siano una delle possibilità di sviluppo.
Abbiamo accolto un emendamento a un ordine del giorno da parte
del gruppo di Rassemblement Valdôtain, che chiedeva di lavorare
anche sul tema dell'autoconsumo; l'abbiamo riportato negli
emendamenti proposti alle modifiche della legge 74. Gli emendamenti
li abbiamo depositati un mese fa e la legge è in attesa di
discussione in aula perché, come si è detto, credo che sia
importante, anche sotto il profilo normativo, completare la cornice
che servirà di aiuto per far partire un bando sul FESR che andrà ad
aiutare gli enti locali, in particolare studiare le iniziative
sulle FER.
Per quello che ci riguarda, le CER sono importanti e stiamo
lavorando perché tutto questo possa trovare una sua concretezza,
ribadisco, lasciando spazio anche alle iniziative del privato, che
si sta proponendo e lo sta facendo con una dinamicità e anche una
flessibilità che evidentemente l'istituzione pubblica fa più fatica
ad avere, che sia Enti locali, che sia Regione, che sia qualsiasi
soggetto che ha regole di tipo privatistico.
Lo abbiamo espresso e continueremo a lavorare in questa
direzione.
Per quanto riguarda il punto 3, lo studio è in corso di
esecuzione, il COA ci sta lavorando e dovremmo avere quanto prima
tutta una serie d'informazioni che saranno utili proprio agli Enti
locali per garantire la loro partecipazione a delle CER magari già
costituite o per garantire la costituzione di CER, attraverso una
significativa azione degli Enti locali ma anche un'azione regolata
dalle informazioni che questo studio ulteriore potrà dare, e una
consulenza a proposito verrà mantenuta.
Credo quindi che nel mese di luglio avremo la possibilità di
avere queste informazioni.
Per quanto invece riguarda l'ultima domanda, io immagino, per
come l'ha proposta, o che sia un'errata interpretazione o che ci
sia qualche cosa che noi non abbiamo compreso, perché si potranno
depositare le richieste di contributi da parte dei soggetti
beneficiari. I soggetti beneficiari saranno coloro che
costituiranno le CER; le CER che si stanno costituendo
depositeranno questi progetti - lo si potrà fare fino a marzo 2025
- e quindi avremo nei prossimi mesi più beneficiari che andranno in
questa direzione.
Concludo dicendo che stiamo monitorando la misura del PNRR, a
oggi era stata data l'indicazione che si sarebbe visto sul portale
l'utilizzo delle risorse, ma a oggi non abbiamo ancora avuto la
possibilità di avere informazioni sulle risorse che si stanno
utilizzando, comunque stiamo cercando di avere informazioni da
parte del GSE.
Presidente -
Consigliera Minelli per la replica.
Minelli (PCP) -
Assessore, io ho ascoltato con attenzione
quello che lei ha detto riguardo alle azioni in generale che sono
state messe in campo e che si stanno facendo per raggiungere
l'obiettivo indicato dal PEAR di una produzione di 200 gigawatt/ora
di fotovoltaico.
Quello che avevo chiesto erano le azioni specifiche per
raggiungere quell'obiettivo, 200 gigawatt/ora di energia di
fotovoltaico entro il 2030.
Lei mi ha fatto tutta una serie di elenchi su quello che si sta
facendo a livello più generale, mi ha parlato di contributi per
l'efficientamento energetico, 8 milioni di euro. Sono in generale,
c'è dentro anche il fotovoltaico ma non solo. Ha ricordato che il
primo luglio si approverà un bando per l'efficientamento del
patrimonio pubblico e ha ricordato anche l'importanza del
finanziamento alla mobilità sostenibile, però io chiedevo
espressamente che cosa s'intende fare e quali azioni si mettono in
campo per raggiungere la produzione di 200 gigawatt/ora di energia
da fotovoltaico entro il 2030, che è una cosa specifica.
Nel complesso io non posso dirmi, per nulla, soddisfatta della
risposta, perché, riguardo alla questione specifica delle comunità
energetiche, continua a essere una risposta che io definisco
evanescente.
Per oltre un anno, o di più, mi avete sempre risposto che
bisognava aspettare perché mancava prima il decreto attuativo, poi
le regole del GSE, e questo mentre fuori di qui, in altre regioni,
l'ente pubblico - intendo Regioni, Comuni e Province - andava
avanti e studiava la forma giuridica, si dotava di partner
tecnologici.
Noi adesso aspettiamo - e lei dice che sarà per luglio - lo
studio giuridico...  poi torno su quella domanda perché io
chiedevo un'altra cosa.
Altrove questo è stato fatto un anno fa, mentre si aspettavano
ancora le regole, ma lo studio giuridico si poteva metterlo in
piedi, così pure anche dotarsi di partner tecnologici.
Il tempo per elaborare un progetto regionale sulle CER c'era,
sono stati fatti degli incontri, dei convegni, dei seminari
pubblici, però non si è arrivati - e mi sembra di capire nemmeno
ora - a un progetto CER della Regione Valle d'Aosta, che pure ha
gli strumenti per farlo.
La situazione, secondo me, è preoccupante perché per accedere ai
contributi PNRR per gli investimenti (che sono contributi pari al
40% del costo di questi investimenti) c'è questo limite temporale
che ha ricordato anche lei, che è marzo 2025, ma è un limite che
potrebbe essere più limitato nel tempo, perché la disponibilità -
la sappiamo - è quella di 2 miliardi e 200 milioni e, quando è
esaurita questa disponibilità, i contributi non ci sono più, sono
finiti.
Anche qui chi arriva prima prende, gli altri no, non
prenderanno, e poi questo riguarda i Comuni sotto i 15 mila
abitanti.
Noi temiamo, ma lo temiamo veramente, che in Valle d'Aosta ci
sarà una scarsa utilizzazione dei fondi disponibili, e a quel punto
la responsabilità sarà una responsabilità politica, di chi ha il
compito di governare la Valle d'Aosta.
Quello di cui io prendo atto è che - nonostante le insistenze,
che poi sono state anche ricordate perché l'abbiamo fatto in
maniera insistente, e nonostante le proposte che abbiamo cercato di
portare - non si vuole dare un vero rilievo al movimento delle
comunità energetiche e, a mio avviso, questo è un errore grosso e
bisognerebbe cambiare atteggiamento. Lo dico perché io sono
convinta che in questa regione noi siamo nelle condizioni ideali
per un grande sviluppo delle comunità energetiche, nella regione,
nei comuni, ho parlato più volte delle parrocchie.
Noi potremmo fare, secondo me, una cosa esemplare a livello
europeo: potremmo essere un laboratorio e realizzare una gran
comunità energetica, invece questa cosa non si può fare.
A me spiace anche esprimere un giudizio così negativo, però lo
faccio anche sperando che poi qualche cosa cambi. Torneremo ancora
su quest'argomento.
Presidente -
Con questo punto sospendiamo brevemente i
lavori del Consiglio per arieggiare i locali. Il Consiglio è
sospeso.
La seduta è sospesa dalle ore 11:06 alle ore 11:33.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK