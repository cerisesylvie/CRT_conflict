Consiglio Regionale della Valle d'Aosta - Oggetto del Consiglio n. 646 del 4 luglio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 646 del 4 luglio 1989 - Resoconto
OGGETTO N. 646/IX - APPROVAZIONE DEI LAVORI DI CHIUSURA DEL
PORTICATO NORD DELLA CASA DA GIOCO DI SAINT-VINCENT E DEL
CONSEGUENTE INCREMENTO DELLA PROPRIETA' REGIONALE.
PRESIDENTE:
Do lettura della deliberazione iscritta al
punto 18 ter dell'ordine del giorno, nel testo già comprendente un
emendamento proposto dalla la Commissione consiliare permanente
IL CONSIGLIO
- vista la concessione della Casa da Gioco al la SITAV approvata
con deliberazione del Consiglio regionale n. 448 del 6.12.1977 e la
concessione relative approvata con atto rep. n. 5099 in data
16.2.1978;
- vista la nota della Regione Autonoma Valle d'Aosta del
21.10.1988 prot. n. 5002/Gab., concernente l'assenso
dell'Amministrazione regionale sia alla presentazione della 5a
variante dello studio urbanistico di dettaglio della zona turistica
CT1 del Comune di Saint-Vincent che al progetto di chiusure del
porticato nord della Casa da gioco;
- vista la nota della SITAV in data 25.10.1988 prot. n. 3646 con
la quale 1a Società concessionaria dichiara 1a propria
disponibilità a farsi totalmente carico delle spese per tutte le,
opere edili e impiantistiche relative alla chiusura del portico
nord, per i suoi arredi e ogni attrezzatura necessaria
all'allestimento di un più funzionale guardaroba clienti, e
dichiara altresì che l'assenso della Regione all'intervento non
costituirà motivo di rivendicazione o di aspettativa in sede
all'applicazione dell'attuale convenzione Regione/SITAV;
- viste le concessioni edilizie del Comune di Saint-Vincent n.
651 del 13. 1.1989 relative alla parziale chiusura del porticato
nord della Casa da Gioco e n. 673 del 12.5.1989 concernente la
variante alla suddetta concessione;
- vista la lettera della SITAV in data 26.5.1989 prot. n. 1800
con la quale la Società comunica di aver regolarmente eseguito i
lavori di cui alle concessioni edilizie n. 651 del 13. 1.1989 e n.
673 del 12.5.1989;
- visto il certificato di agibilità rilasciato dal Comune di
Saint-Vincent in data 6.6.1989 da cui risulta la conformità
dell'opera alla concessione edilizia nonché il rispetto dei criteri
tecnici e igienico sanitari;
- considerato che l'opera entra a far parte del patrimonio della
Regione;
- visto il parere della 1a Commissione consiliare
permanente;
DELIBERA
di approvare l'acquisizione al patrimonio regionale dell'opera
eseguita dalla SITAV di cui alla concessione edilizia n. 651 del
13.1.1989, nonché alla concessione edilizia n. 673 del 12.5.1989 ed
al certificato di agibilità dei locali rilasciato dal Comune di
Saint Vincent in data 6.6.1989, con oneri totalmente a carico della
SITAV anche per quanto riguarda gli arredi e le attrezzature
necessarie all'allestimento di un più funzionale guardaroba clienti
e con l'intesa che l'assenso della Regione non potrà in alcun caso
costituire motivo di rivendicazione e di aspettativa in sede di
applicazione della convenzione regolante i rapporti
Regione/SITAV.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (UV):
On a déjà discuté sur ce problème au
niveau de la Commission compétente; on a prévu de modifier la
partie de la délibération là où on prévoit
"di approvare
l'opera"
en disant
"di approvare l'acquisizione al
patrimonio regionale dell'opera".
Le sens de cette initiative
était justement celui-ci et je crois que au niveau de la Commission
compétente on a déjà expliqué les raisons de la présentation de
cette délibération avec laquelle on ne veux pas approuver les
travaux, mais prévoir l'acquisition des immeubles qui ont été déjà
achevés par la SITAV même.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
In Commissione avevamo sollevato un
problema di competenze, in quanto il testo che è sottoposto al
Consiglio porta nel dispositivo del deliberato l'espressione
"ad
unanimità di voti favorevoli propone che il Consiglio regionale
deliberi di approvare l'opera eseguita dalla SITAV"...
ROLLANDIN (fuori microfono):
Ma è stata modificata.
MAFRICA (PCI):
Sì, ma io voglio riprendere un ragionamento
che avevamo già fatto.
Noi abbiamo osservato che, se la competenza di approvare l'opera
era del Consiglio, doveva essere del Consiglio anche la competenza
della fase autorizzativa, nel senso che non si poteva pretendere
che il Consiglio approvasse soltanto in via di sanatoria qualcosa
che era stato autorizzato da altri organi.
In sede di Commissione il Presidente ha accettato una
formulazione differente, per la quale non si approva l'opera, ma se
ne approva l'acquisizione, che modifica un po' i termini della
discussione. Rimane però un problema politico e perciò noi
continuiamo a ritenere valida l'osservazione che abbiamo fatto. In
questo caso si è trattato di un'opera che ha interessato qualche
centinaio di metri quadrati.
Il Presidente della Giunta, prima, e poi la Giunta hanno votato
o sottoscritto gli adempimenti necessari, ma il Consiglio non è
stato interessato. La nostra preoccupazione è che non si segua la
stessa procedura per opere o per interventi di dimensione molto
maggiore. Supponiamo che da parte della SITAV venga la proposta di
costruire a proprie spese un secondo Casinò e, siccome il Consiglio
regionale non è interessato nella parte spesa, non vorremmo che si
arrivasse qui con la ratifica di un'opera del genere già
eseguita.
Noi quindi ci asteniamo per sottolineare l'esigenza, che
d'altronde era già stata da noi posta con una mozione nel
precedente Consiglio regionale, di avere un dibattito approfondito
sulle scelte e sulle conseguenze che tali scelte avranno nella zona
di Saint-Vincent, nell'economia valdostana e nel complesso della
società valdostana. Riteniamo che argomenti di questo tipo, proprio
perché non si ripetano certe procedure sbagliate del passato,
dovrebbero essere discussi in modo ampio ed approfondito.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Già all'inizio di questa adunanza del
Consiglio regionale le forze di opposizione hanno protestato e
richiamato l'attenzione nei confronti di un certo svuotamento di
funzioni del Consiglio a causa di determinati modi e comportamenti
della Giunta regionale.
Qui abbiamo un altro esempio chiarissimo di operazione che porta
a considerare il Consiglio semplicemente come un organismo che deve
ratificare delle scelte decise dalla Giunta, ma che non ha alcun
potere decisionale. Si tratta di lavori che non sono stati
autorizzati dal Consiglio, ma della cui realizzazione quest'ultimo
deve ormai prendere atto, perché va bene così.
La questione è tanto più grave se consideriamo che essa era già
stata posta chiaramente all'attenzione del Consiglio, nel senso che
il nostro Gruppo aveva presentato una mozione per impegnare la
Giunta a non autorizzare nessun lavoro al Casinò di Saint-Vincent
senza una precisa decisione del Consiglio.
La Giunta ed il suo Presidente hanno invece ritenuto che
l'autorizzazione dei lavori fosse di loro competenza, li hanno
autorizzati e la SITAV li ha eseguiti; adesso però ci viene
proposta una deliberazione a sanatoria di questi lavori.
Che nella deliberazione ci sia scritto
"di approvare l'opera
eseguita"
o
"di approvare l'acquisizione al patrimonio
regionale dell'opera eseguita"
non cambia l'aspetto sostanziale
del problema, perché di fatto quest'opera è stata realizzata su di
un edificio di proprietà della Regione con un'autorizzazione che
non è stata data dal Consiglio, che era l'unico organo che poteva
dare questa autorizzazione, tant'è vero che oggi, per approvare in
qualche modo quello che è stato fatto e per dichiarare comunque che
ciò diventa patrimonio della Regione, c'è bisogno non solo di una
deliberazione di Giunta, ma di un atto del Consiglio.
Ma allora, se è il Consiglio che deve decidere che quell'opera
andava fatta ed andava acquisita al patrimonio della Regione,
sicuramente doveva essere di competenza del Consiglio anche
quell'autorizzazione.
Se tale questione non fosse stata sollevata a suo tempo e se
nessuno allora avesse detto niente, potrei anche capire che si
fosse trattato di una svista, ma svista non è stata, perché si è
fatta una precisa scelta di non portare ad una discussione e ad una
decisione in sede politica quest'opera, che sarà anche limitata, ma
che comunque riguarda sempre e comunque un piccolo intervento di
ampliamento del Casinò di Saint-Vincent.
Ora io non riesco a capire come mai tutte le volte che si parla
di lavori presso il Casinò di Saint-Vincent non si segue mai una
procedura trasparente. Già in passato, all'interno di questo
Consiglio e della Giunta regionale, si sono avute delle pesanti
disavventure giudiziarie, perché non si è voluta seguire una linea
corretta e trasparente nelle approvazioni dei lavori al Casinò di
Saint-Vincent e nelle loro autorizzazioni.
Nonostante tutto, le vicende che sono successe nel passato non
hanno insegnato niente, perché in questo caso, ad esempio, pur
trattandosi di una piccola cosa, si è seguita una procedura che, a
nostro avviso, è illegittima; l'unica differenza è che ha pagato la
SITAV e quindi non ci sono esborsi di denaro da parte della
Regione, però l'edificio e l'area sono di proprietà della Regione,
per cui solo l'Amministrazione regionale ed il Consiglio erano
competenti ad autorizzare questi lavori.
Il nostro gruppo, quindi, voterà contro questa deliberazione, ma
soprattutto segnala all'attenzione di tutti i gruppi consiliari
l'inaccettabilità di questo metodo ed il rischio che, se si
procederà di questo passo, progressivamente il Consiglio verrà
svuotato di qualsiasi potere decisionale.
PRESIDENTE:
Ha chiesto la parola il Consigliere Gremmo; ne
ha facoltà.
GREMMO (UAP):
Anch'io mi associo a quanto hanno detto i
colleghi che mi hanno preceduto, perché ho effettivamente delle
perplessità dovute al fatto che vedo ampiamente esautorato il
potere del nostro Consiglio rispetto a tutto quello che ruota
intorno alla Casa da Gioco.
Nella fattispecie, se non diciamo chiaramente, come io voglio
dire, che non possiamo sempre accettare il fatto compiuto (qui
infatti si accetta il fatto compiuto, proprio perché non esiste
niente di pregresso che sia stato votato in Consiglio), corriamo il
rischio di innescare un meccanismo che non sappiamo dove possa
portare, o meglio abbiamo già visto dove abbia portato in altri
casi
Mi asterrò, quindi, dal votare questa deliberazione, anche
perché non credo che basti modificare una frase della deliberazione
per tirarci fuori, anzi quella modifica forse rende ancora più
grave, dal punto di vista politico, la subalternità del Consiglio,
perché con essa prendiamo atto di un qualcosa su cui, come si suol
dire, non abbiamo messo lingua.
Io mi asterrò proprio perché su quanto attiene alla Casa da
Gioco è bene che gli autonomisti (ed io credo evidentemente di
essere autonomista) non abbiano un approccio di subalternità, anche
in vista delle future iniziative che dovremo mettere in atto.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (UV):
Je dois dire que je peux comprendre les
observations faites à propos de cette délibération, mais je
voudrais rappeler ce qui s'est passé avant d'arriver à cette
délibération.
Avant tout, pour faire comprendre quelle était l'intention de la
Maison de Jeu, qui avait signalé la volonté de modifier une partie
de cette structure (la hall du Casino), on avait présenté le projet
d'un point de vue informer à une rencontre des Chefs de groupe. Par
la suite j'avais signalé que chaque fois qu'il y avait une
modification à faire dans la structure fût prévu la requête à la
Commune compétente. En effet, on a fait une délibération à travers
laquelle on demandait à la Commune de Saint-Vincent l'autorisation
pour réaliser cette structure.
Etant donné qu'il n'y avait pas des frais à la charge de
l'Administration régionale, nous avons signalé le fait en tant que
Gouvernement régional. Nous croyons qu'il était possible de
présenter cette délibération qui prévoyait l'acquisition d'un bien
qui deviendra propriété définitive de l'Administration
régionale.
Je comprends que, étant donné qu'il s'agit d'un cadeau de la
SITAV, ça peut être un problème pour tous les Conseillers présents;
mais ce n'est pas la première fois que, face à certaines
situations, des propriétaires décident de donner à l'Administration
régionale leur propriété; et toutes les fois on a prévu, de la part
de l'Administration régionale, l'acquisition de ces biens: c'est
l'acte définitif à travers lequel se réalise le passage.
Je crois que le problème fondamental concerne le doute si, au
moment où on devrait faire des modifications substantielles à la
Maison de Jeu, on devrait se porter de la même façon. Je réponds
que non: dans ce cas, il y aurait la possibilité de présenter un
projet à l'attention des forces politique et donc, par la suite, de
juger l'opportunité pour l'Administration régionale des éventuelles
modifications et surtout des financements.
Donc, je voudrais seulement souligner la différence entre un
problème si petit et la perspective des travaux pour des
modifications de la Maison de Jeu. Sans doute, l'attitude sera de
présenter, dans ce cas, un projet aux forces politiques.
PRESIDENTE:
Ha chiesto la parola, per dichiarazioni di
voto, il Consigliere Gremmo; ne ha facoltà.
GREMMO (UAP):
Vorrei solo dire che il Presidente della
Giunta è stato piuttosto convincente e quindi io voto a favore
della deliberazione in oggetto, ma terrò ben presente il
ragionamento fatto dal Presidente della Giunta alla fine del suo
intervento e cioè che in questo caso si è trattato di un'opera
molto limitata. Resta fermo il fatto che quello che lei ha detto va
a verbale, nel senso che verrà considerato come un impegno non da
poco, altrimenti corriamo il rischio di snaturare dei rapporti che
invece devono essere chiari.
PRESIDENTE:
Se nessuno chiede la parola, pongo in
votazione la deliberazione in oggetto, della quale abbiamo già dato
lettura nel testo comprensivo dell'emendamento proposto dalla la
Commissione consiliare permanente.
ESITO DELLA VOTAZIONE
Presenti: 29
Votanti: 24
Favorevoli: 23
Contrari: 1
Astenuti: 5 (Bajocco, Chenuil, Dolchi, Mafrica e Tonino)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK