Consiglio Regionale della Valle d'Aosta - Oggetto del Consiglio n. 2093 del 15 dicembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2093 del 15 dicembre 2022 - Resoconto
OGGETTO N. 2093/XVI - Interpellanza: "Piano strategico per
rilanciare il settore del commercio in Valle d'Aosta.".
Bertin (Presidente) -
Punto numero 32. Il consigliere
Ganis, si è prenotato per l'illustrazione, ne ha
facoltà.
Ganis (LEGA VDA) -
Con questa iniziativa termino le mie
interpellanze per quanto riguarda il settore del commercio e
ringrazio il collega Lucianaz per averla firmata. Ne abbiamo già
parlato in questi giorni in Consiglio regionale: la
desertificazione commerciale avanza nella regione. Le piccole
attività, le attività di vicinato, così importanti che alla nostra
comunità, stanno chiudendo abbassando definitivamente le serrande.
Questo è un problema di cui già nel lontano 2020 l'Assessore al
commercio evidenziava la criticità. Una crisi che da tempo connota
il settore del commercio, soprattutto quello di vicinato; una crisi
ormai strutturale.
Sono trascorsi due anni e francamente grandi manovre a sostegno
del settore del commercio non ne abbiamo viste. Anzi, in questi
giorni di discussione generale abbiamo anche avuto l'impressione
che ogni nostro intervento a sostegno del settore del commercio non
venga preso in considerazione. A nostro avviso la politica non può
stare a guardare e deve dare il proprio contributo, affinché questo
settore possa ripartire. E mi fermerei qui.
In base a queste considerazioni i sottoscritti consiglieri
regionali interpellano l'Assessore competente per conoscere se
esista un piano strategico; in caso contrario, se si intenda
predisporlo, al fine di rilanciare il settore del commercio messo
in grande difficoltà dalla crisi economica, dalla pandemia,
dall'inflazione, che genera una perdita di potere d'acquisto alle
famiglie.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie al Collega Ganis. Le
preannuncio che mi prenderò tutti i dieci minuti, visto che è
necessario rispondere anche rispetto alle iniziative. Il collega
Ganis giustamente fa delle provocazioni riguardo a ciò che si è
fatto e non si è fatto; io le farò un elenco di iniziative, senza
escludere poi la possibilità, come le dicevo, né di un piano
strategico, che non necessariamente è una panacea nel campo
specifico del commercio, e neanche dei distretti, di cui abbiamo
poi parlato ieri lungamente, che possono essere anche degli
strumenti interessanti, ma che vanno valutati con attenzione
insieme alle strutture e alle associazioni, eccetera.
Io le faccio questa relazione che, secondo me, è interessante
anche per capire. Il declino che da tempo caratterizza il settore
del commercio di vicinato in tutta Europa e quindi anche quello
della Valle d'Aosta ha due matrici diverse. La prima di carattere
strutturale ha trovato origine: nelle varie crisi economiche di
questi quindici anni, con la chiusura di alcune centinaia/migliaia
di attività in tutti i settori; nei principi della normativa euro
unitaria a tutela della concorrenza, che hanno comportato
l'introduzione nell'ordinamento italiano di una disciplina di ampia
liberalizzazione, che ha generato una crescita esponenziale di
medie e grandi strutture di vendite a danno delle microimprese;
nell'avvento di Internet che - come dicevamo ieri - ha
profondamente modificato la struttura dell'economia tradizionale,
con la nascita tra gli altri del fenomeno dell'
e-commerce
,
in virtù del quale si sono stabilmente insediate sul mercato
multinazionali globali,
competitor
in grado di vendere su
tutto il territorio prodotti a prezzi non sostenibili da parte
delle piccole e medie imprese commerciali e tradizionali - ne
parlavamo proprio ieri -. La seconda di carattere congiunturale è
riferita proprio al triennio 2020/2022 e ha amplificato gli effetti
della crisi strutturale del settore commerciale in prossimità, in
ragione dei seguenti fenomeni: l'evento pandemico, l'incremento dei
prezzi dei combustibili e dell'energia, la difficoltà di
reperimento delle materie prime, il recente evento bellico
russo-ucraino, la crescita significativa dell'inflazione; e
ovviamente l'incremento dei prezzi energetici, come dicevamo
prima.
In tale scenario connotato da gravità e complessità estreme sono
stati due gli indirizzi strategici perseguiti: nel breve termine
l'individuazione di soluzioni volte ad affrontare la situazione
emergenziale; nel medio e lungo termine l'individuazione di
soluzioni volte ad attenuare le criticità di natura strutturale che
connotano la rete distributiva regionale, pur nella consapevolezza
che nessun governo statale o regionale potrà mai eliminare le
dinamiche di dimensione globale sopra delineate. In questo triennio
tutti gli stati e così le regioni, non di meno lo Stato italiano e
la Regione Valle d'Aosta, hanno fatto scendere in campo molteplici
ed eterogenee misure di sostegno finanziario a favore delle imprese
di tutti i comparti, dei lavoratori autonomi e delle famiglie,
necessarie per fronteggiare la situazione emergenziale sopra
rappresentata. In generale, relativamente alle azioni di breve
termine si è cercato, compatibilmente con le risorse finanziarie a
disposizione che non potevano essere illimitate e comunque a
complemento delle iniziative statali, di adottare strumenti mirati
al sostegno delle attività maggiormente colpite dalle restrizioni,
volte ad attenuare il diffondersi della pandemia. Per il
perseguimento di tale obiettivo si è fatto ricorso a leve
differenziate, che hanno avuto come comune denominatore la
riduzione dei costi fissi che incombono su ciascuna impresa e il
ristoro per la riduzione degli introiti quali, a titolo
esemplificativo e non esaustivo: la leva finanziaria, ovvero la
proroga della sospensione del pagamento delle rate dei mutui già
contratti con Finaosta; l'implementazione di prestiti a basso costo
e durata ampia, con l'eventuale sostegno dei fondi rischi di
Confidi, al fine della facilitazione della prestazione della
garanzia consortile; la concessione di sovvenzioni dirette in
denaro in forma di bonus per le imprese a cui è stata imposta una
restrizione oraria dell'esercizio dell'attività e della chiusura
durante la pandemia; la concessione di sovvenzioni dirette in
denaro in forma di contributo in conto interesse, volte alla
riduzione del costo dei debiti bancari esistenti; la rinegoziazione
del debito bancario o verso Finaosta esistente, attraverso
l'allungamento della durata dei piani di ammortamento, allo scopo
di ridurre l'impatto periodico delle rate. Questo solo per quanto
riguarda la leva finanziaria che abbiamo messo in atto.
La leva fiscale, anche attraverso l'uso appropriato delle
disposizioni della cosiddetta norma di attuazione dello Statuto
sulla manovrabilità fiscale, ovvero: l'esenzione o la riduzione
delle imposte regionali o locali IRAP, IMU, TARI, tasso occupazione
suolo pubblico, eccetera - lei lo sa bene, per i
dehors
, per
esempio, e per quanto riguarda le aree - con contestuale
compensazione del mancato gettito da parte dei Comuni e da parte
della Regione; la proroga delle scadenze per il pagamento delle
imposte locali; misure di incentivazione al mantenimento dei posti
di lavoro; il sostegno dei redditi attraverso la proroga degli
ammortizzatori sociali; contributi per la riduzione dei costi di
locazione dei fabbricati destinati ad attività commerciale o dei
canoni di affitto azienda. Questo solo per quanto riguarda una
breve sintesi degli interventi che sono stati fatti sulla parte
fiscale e sulla parte finanziaria, non solo dal nostro Governo ma
anche in maniera diciamo abbastanza comune e condivisa.
Per quel che attiene al comparto economico che lei cita, anche
le imprese commerciali valdostane hanno potuto beneficiare, oltre
che di tutte le misure statali e fiscali e non di cui sopra, di
tutti i contributi a fondo perso per gli investimenti previsti
dalle leggi regionali n. 8 del 2020, n. 15 del 2021 e da ultimo
dall'articolo 3 della legge regionale n. 21 del 2022, che ha
previsto, con lo scopo di ridurre il costo del consumo di energia,
intensità di aiuto al 45 percento per investimenti di
efficientamento energetico delle unità aziendali. Relativamente
agli esercizi di vicinato per il commercio al dettaglio dei soli
generi alimentari di prima necessità, in particolare a decorrere
dall'anno 2021 è stata avviata in via sperimentale triennale una
misura volta a concedere un bonus di importo massimo di euro 15.000
per l'apertura di nuove attività e di euro 6000 per il mantenimento
delle attività esistenti; mi riferisco all'articolo 29 della legge
regionale n. 1 del 2020.
Nel 2021 sono stati stanziati 500 mila euro e sono state
presentate 153 domande. Nel 2022 sono stati stanziati 600 mila
euro, quindi 100 mila euro in più rispetto allo stanziamento
iniziale, e sono state presentate 185 domande. Per il 2023 sono
stati stanziati 900 mila euro, quindi 400 mila euro in più rispetto
allo stanziamento iniziale, per un importo complessivo nel triennio
di 2 milioni di euro. Si è trattato, visto gli esiti dei bandi 2021
e 2022, di una misura sicuramente efficace, tenuto conto del
contesto emergenziale sopra rappresentato, che ha contribuito a
incentivare l'apertura di nuovi esercizi di vicinato e a mantenere
in attività le imprese con maggiori difficoltà. Relativamente
all'evoluzione dell'aiuto in argomento è importante ricordare che,
così come previsto dal comma 3 dell'articolo 29 della legge n. 1
del 2020, al termine del triennio 2021/2023 la Giunta regionale
informerà le Commissioni consiliari competenti degli effetti
derivanti dalla sperimentazione di tale forma di sostegno, al fine
di consentire l'assunzione di conseguenti determinazioni in ordine
alla conferma o alla modificazione della disciplina diretta a
sostenere la nuova apertura e il mantenimento degli esercizi di
vicinato per il commercio al dettaglio di generi alimentari di
prima necessità.
Per quel che attiene alle azioni strategiche di medio e lungo
termine, volte a contrastare la crisi strutturale che da tempo ha
investito il commercio di vicinato, occorre in prima istanza
attendere gli effetti definitivi della situazione emergenziale, che
è da ritenersi non ancora conclusa. In secondo luogo, occorre
mettersi nella condizione, attraverso un ampio confronto con tutti
i portatori di interessi, di poter misurare lo stato oggettivo
della rete distributiva regionale con equilibrio e oggettività, al
fine di individuare, compatibilmente con le risorse che il bilancio
regionale sarà in grado di mettere a disposizione nei prossimi anni
con gli spazi regolamentari consentiti dall'ordinamento, il mix di
iniziative normative, amministrative, finanziarie, fiscali,
formative e urbanistiche finalizzate a garantire la sopravvivenza
del commercio di vicinato valdostano. Nella consapevolezza che tale
risultato dipenderà anche dalla capacità degli imprenditori
valdostani di acquisire piena conoscenza dell'avvenuto mutamento
delle condizioni strutturali dei rapporti commerciali e del fatto
che in tale scenario riuscirà a sopravvivere, probabilmente, chi
sarà in grado di offrire: qualità del prodotto e del servizio,
quindi elevata qualità; acquisire competenze in materia di
marketing
e di tecnologia digitale adeguato al mutato
scenario di mercato, per cui per altro sono stati anche fatti dei
notevoli investimenti con le leggi n. 8 e con la legge n. 15 del
2021; e naturalmente fare rete con altre imprese, al fine di
generare economie, come dicevamo ieri in occasione della
discussione che abbiamo fatto sulla questione dei distretti
commerciali sui quali, come le ho garantito ieri, stiamo prestando
la dovuta attenzione per cercare di capire se lo strumento è
efficace anche da noi. Comunque, la terremo informata.
Presidente -
Per la replica, il consigliere Ganis.
Ganis (LEGA VDA) -
Grazie, Assessore, per la risposta. Io
sarò molto più rapido e indolore; indolore forse no, ha ragione il
collega Manfrin. Dopo tutte queste manovre che lei ha elencato, non
so proprio spiegarmi come mai le attività commerciali chiudano.
Dopo tutto quello che lei mi ha detto, dieci minuti di intervento e
di manovre, le attività commerciali continuano a chiudere!
Lei ha detto che bisogna aspettare, quindi a questo punto, da
quello che lei ha detto, non esiste un piano di
marketing
.
Bene, bisogna aspettare, ma aspettare cosa? Che ancora altre
attività chiudano? Aspettiamo! La prevenzione forse non esiste. Non
voglio provocare, ma sui distretti del commercio ho dei dubbi sulla
vostra conoscenza dell'argomento.
Ieri il collega Aggravi credo che abbia fatto un lavoro
importante, ha trovato dei fondi, qualcuno ha detto che forse è
meglio finanziare altre attività; comunque, l'impegno da parte
nostra c'è e continueremo con altre iniziative ispettive.
Presidente -
Per i restanti minuti il consigliere
Lucianaz.
Lucianaz (LEGA VDA) -
Si parla spesso di difesa della
montagna e di attenzione alle popolazioni che pare siano più
svantaggiate. Ieri addirittura il collega è riuscito a dire che è
un'illazione il grido di dolore delle imprese, che vorrebbero
assumere tanto quanto assume l'amministrazione pubblica; ci
mancherebbe, e lo ripeto ancora: ci sarebbe tutta la volontà di
assumere e crescere, ma non ci sono i mezzi finanziari per
farlo.
Io mi ricordo che, qui vicino a noi, il comune di Quart aveva
dodici attività commerciali tra Cleyve, Ville sur Nus, Trois Villes
- lo ricordo bene perché erano tutti miei clienti - ora sono zero;
addirittura anche al Villair credo non ci sia più un'attività
commerciale, se non sbaglio. Oppure a Saint-Christophe, c'era
addirittura la montagna: Senin, Sorreley, eccetera.
A Saint-Christophe ci sono sei supermercati, se ho contato
giusto. Su 3400 abitanti significa 567 abitanti per ogni
supermercato: credo un'incidenza record in Italia, non ho fatto
ricerche approfondite. Però i supermercati continuano ad aprire, ce
ne sarà tra poco un altro sempre a Saint-Christophe, e le attività
in montagna e nei villaggi chiudono.
A Saint-Oyen ha chiuso un'attività che, per me, era eccezionale:
un ragazzo che si dava veramente da fare, però quando i conti non
tornano! Al di là di quanto lei ci ha raccontato, perché a sentire
lei giustamente c'è stato un impegno impressionante da parte
dell'Amministrazione regionale. Ma questa non è gente che non sa
fare il suo lavoro o che non impegna gran parte del proprio tempo
nella propria attività. Il fatto è strutturale, e non solo fuori
Aosta, perché anche ad Aosta è desolante vedere certe vie senza più
una luce accesa all'interno. E mi fermo qui.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK