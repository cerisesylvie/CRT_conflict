Consiglio Regionale della Valle d'Aosta - Oggetto del Consiglio n. 574 del 13 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 574 del 13 maggio 2021 - Resoconto
OGGETTO N. 574/XVI - Interrogazione: "Notizie in merito ai
dati sulla base dei quali è stato valutato l'inserimento del
divieto di ingresso in Valle d'Aosta per il raggiungimento delle
seconde case".
Bertin (Presidente)
- Riprendiamo con il punto n. 25.
Risponde il Presidente della Regione.
Lavevaz (UV) -
Si chiede con questa interrogazione
informazioni per sapere sulla base di quali dati siano state
operate le scelte di non permettere l'ingresso in Valle d'Aosta per
raggiungere le cosiddette seconde case.
Come abbiamo avuto modo di dire a inizio della seduta di ieri,
o, meglio, in merito alle risposte ad alcune sollecitazioni
arrivate nel corso del dibattito sulle comunicazioni del
Presidente, le ordinanze regionali, come è noto, vengono fatte
sulla base di diverse considerazioni, in primis, naturalmente, le
considerazioni dei dati di riferimento a livello nazionale, quindi
le determinazioni della cabina di regia, le ordinanze del Ministero
della Salute, le considerazioni del CTS eccetera.
In secondo luogo vengono analizzati in modo approfondito i dati
disponibili a livello regionale, i dati a livello regionale sono le
proiezioni che la Protezione Civile ha a disposizione anche in
merito agli andamenti progressivi e predittivi per le settimane
successive e, insieme ai referenti della USL, si elabora una
possibile evoluzione delle settimane successive.
Con queste situazioni e con questi dati si va, all'interno
dell'unità di supporto, ad analizzare e a fare le considerazioni
sulle questioni che si possono inserire all'interno delle ordinanze
regionali che, come noto, hanno una possibilità di manovra
piuttosto risicata, perché non si possono fare misure ampliative ma
soltanto restrittive o quantomeno, come abbiamo sempre detto in
questi mesi, "adattative", che è un termine che non esiste ma non
potendo dire ampliative diciamo adattative della realtà
regionale.
Per quanto riguarda la situazione specifica in quel momento -
eravamo agli inizi di marzo - eravamo in una situazione in cui
venivamo da una lunga zona gialla iniziata a inizio di febbraio,
con dei dati che poi da inizio marzo hanno iniziato a peggiorare in
maniera abbastanza importante in tutta Italia e anche in Valle
d'Aosta, tant'è che poi vi ricorderete che il D.L. del 12 marzo
aveva tout court eliminato la zona gialla in tutta la nazione,
anche per la vicinanza delle vacanze pasquali e del periodo delle
festività.
La Valle d'Aosta si trovava in quel momento ancora in zona
gialla, stava sostanzialmente avvicinandosi in maniera naturale
alla zona arancione, ma, come dicevo, comunque dal 12 marzo siamo
passati tutti in zona arancione per Decreto Legge.
Quindi ci trovavamo in una situazione abbastanza particolare
dove la nostra regione era appunto in zona arancione, peraltro con
la deroga che avevamo inserito - come abbiamo sempre inserito in
tutte le zone arancioni - di possibilità di spostamento su tutto il
territorio regionale, mentre altre regioni, in particolare quelle
vicine - Piemonte e Lombardia, notoriamente regioni dalle quali
proviene la stragrande maggioranza dei proprietari delle seconde
case - si trovavano in una zona rossa, peraltro in un lockdown
piuttosto duro: vi ricorderete che in quella fase i contagi
correvano in maniera piuttosto importante peraltro con le prime
diffusioni sia della variante inglese che della variante
indiana.
A fronte di questi elementi, le considerazioni che abbiamo fatto
all'interno dell'Unità di supporto sono abbastanza evidenti: avendo
una libertà molto maggiore in Valle d'Aosta anche a seguito della
nostra ordinanza ed essendo sostanzialmente relegati in casa nelle
regioni di provenienza, perché vi ricordo che il lockdown in quel
periodo non permetteva neanche la visita ai parenti, quindi non si
poteva neanche attraversare la strada per trovare la mamma o la
sorella, l'invito a raggiungere le seconde case sarebbe stato
troppo "ghiotto" e quindi abbiamo dovuto prendere questa decisione
che sicuramente è stata sofferta, perché è chiaro che nessuno
voleva mettere dei paletti ai proprietari di seconde case o tanto
meno dei paletti all'attività turistica della nostra regione, ma in
quel particolare momento ritengo, assolutamente, che quella
decisione andasse presa proprio per la situazione diciamo
contingente in cui ci si trovava, con la nostra regione arancione
con delle libertà ulteriori e le zone rosse intorno con limitazioni
molto forti.
Peraltro vi ricorderete che la Lombardia e il Piemonte avevano -
seppur in un periodo molto ristretto ossia nel weekend
immediatamente precedente - intrapreso delle iniziative simili,
perché si trovavano in una situazione simile alla nostra, nel senso
che erano anche loro arancioni in fase di rapido peggioramento e
avevano sostanzialmente vietato l'accesso alle seconde case, questo
nel weekend immediatamente precedente.
Nelle settimane successive, invece, vi ricorderete che tante
altre Regioni hanno un po' seguito la nostra iniziativa, vado a
memoria: la Liguria, la Provincia autonoma di Bolzano, la Toscana,
la Sardegna e mi sembra anche la Campania, questo a sostegno del
fatto che, in quel momento particolare, in cui si diffondevano
queste varianti e non si sapeva ancora bene quale fosse la ricaduta
anche sanitaria delle stesse, la nostra era un'iniziativa che -
seppur difficile da prendere dal punto di vista politico o comunque
dell'immagine turistica della regione - andasse assolutamente presa
e ne sono tuttora assolutamente convinto.
Presidente -
Per la replica, il consigliere Planaz.
Planaz (LEGA VDA) -
Da quando ci siamo insediati in
quest'aula, di comunicati e ordinanze ne abbiamo visti di tutti i
colori: Mi scusi questo passaggio ironico però mi è saltato
all'occhio questo passaggio delle seconde case, tanto per fare una
piccola analisi, non specialmente su questo specifico argomento ma
per vedere come alla fine sono andate le cose.
Il 15 marzo noi non eravamo, come ha detto lei, in una
situazione così critica, diversamente dal resto d'Italia,
soprattutto Piemonte e Lombardia, e questo stupisce, però si
capisce: per cercare di prevenire sia i contagi che tutte le crisi
ospedaliere, questa ordinanza vietava l'ingresso nelle seconde case
o ai non residenti, perché ci sono anche Valdostani non residenti
in Valle d'Aosta che però hanno la casa e che avrebbero piacere di
potervi accedere.
La cosa che mi ha stupito è che il 26 aprile - sempre con suo
comunicato seguito da un'ordinanza - si lasciava entrare i
proprietari delle seconde case e i Valdostani non residenti nella
nostra regione, però, se noi ci basiamo su dei dati epidemiologici,
il 12 marzo avevamo 247 positivi, 12 ricoverati, 2 in terapia
intensiva e 233 persone in isolamento a differenza del 26 quando,
all'emissione dell'ordinanza, avevamo 781 positivi attuali, 41
ospedalizzati e 11 in terapia intensiva.
Capisce che forse certe criticità poi sopravvengono di fronte a
certe decisioni? Perché cosa è successo? Se andiamo a vedere tutto
il quadro di come è andata la situazione, nel periodo in cui le
altre regioni avevano più che criticità noi avevamo avuto anche i
dati quasi per andare nella cosiddetta zona bianca. Abbiamo
mantenuto delle restrizioni per tutelarci ma oggi ci troviamo con
le regioni vicine che hanno dei colori migliori dei nostri, degli
indizi RT migliore dei nostri e noi ci vediamo di nuovo isolati. È
su questo che bisognerebbe ragionare un attimo, forse sarebbe
meglio fare un ragionamento di ampia scala anche sulle regioni
vicine, perché sennò ci vincoliamo sempre, perché adesso è successo
così. Adesso nelle regioni vicine hanno tolto le limitazioni e
forse - chiedo scusa, Presidente, io sono della bassa Valle e
magari me ne accorgo di più - se uno si reca a Carema oggi può
mangiare il pranzo e qui vicino invece non si può farlo.
So che non è facile, ma bisognerebbe cercare di fare più
attenzione quando mettiamo delle restrizioni sul nostro territorio,
perché non abbiamo limitato i contagi, li abbiamo solo rimandati,
avendo una ricaduta di nuovo negativa su tutte le attività perché
in questo momento se la nostra regione fosse della stessa fascia di
colore del Piemonte e della Lombardia, sia i proprietari di seconde
case sia chi vuole recarsi nella nostra Regione per una passeggiata
avrebbe più possibilità e invece siamo sempre più isolati e anche
per chi deve far rispettare le regole non è sempre facile.
Presidente -
Consigliera Foudraz, per il minuto
restante.
Foudraz (LEGA VDA) -
Sarò brevissima. Credo solo che ci
sia un po' di confusione fra i comunicati stampa del Presidente e
le ordinanze: così come l'ordinanza 117 del 13 marzo all'articolo 2
non consentiva lo spostamento in entrata nel territorio della
Regione a coloro che non vi risiedevano per recarsi presso le
proprie abitazioni diverse da quelle principali, quindi le
cosiddette seconde case, così anche l'ordinanza 181 del 24 aprile
non recava tale possibilità, perché citava espressamente il D.L.
52/2021.
L'articolo 1 di questo D.L. prevede infatti che tali spostamenti
in entrata e in uscita dai territori collocati in zona arancione o
rossa - e la Valle d'Aosta si trovava in zona arancione - sono
consentiti solo per comprovate esigenze lavorative, per situazioni
di necessità o per motivi di salute, nonché per il rientro alla
propria residenza, domicilio o abitazione.
Il comunicato stampa del 23 aprile invece citava proprio in
grassetto la possibilità di recarsi presso le seconde case.
Vorrei solo dire che un turista che è proprietario di casa in
Valle il 23 aprile scorre il sito della Regione e vede che può
raggiungere la seconda casa, però poi magari non torna a rivedere
l'ordinanza il giorno dopo, permettetemi, ma un pochino di
confusione questo lo genera.
La legge, è vero, non ammette ignoranza, su questo siamo tutti
concordi, però se si potesse evitare di generare ulteriore
confusione nella confusione sarebbe cosa buona e giusta.
Presidente -
Il Presidente della Regione ha dovuto
assentarsi un momento, per cui passiamo alle interrogazioni
riguardanti l'Assessorato all'ambiente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK