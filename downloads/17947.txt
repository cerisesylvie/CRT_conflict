Consiglio Regionale della Valle d'Aosta - Oggetto del Consiglio n. 1045 del 15 dicembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula
Oggetto del Consiglio n. 1045 del 15 dicembre 1999 - Resoconto
OGGETTO N. 1045/XI Convenzione tra la società Day Hospital
s.r.l. e l'USL relativamente alla locazione di una sala operatoria.
(Interpellanze)
Interpellanza Vista la delibera dell’USL n.
2553 del 10/11/99 con la quale viene stipulato il contratto con la
Società Day Hospital s.r.l. per la locazione di una sala operatoria
da destinare all’attività chirurgica istituzionale
in regime di day surgery ambulatoriale;
Verificato che detta Società mette a disposizione, oltre ai
locali, anche "il necessario personale medico anestesista ed
infermieristico ferrista";
Constatato che l’USL, oltre a corrispondere alla
Società la cifra di 7 milioni al giorno (IVA esclusa) per utilizzo
della sala operatoria, deve provvedere a medicinali, piccole
attrezzature, al rimborso di esami diagnostici eseguibili presso
tale struttura, al trasporto in autoambulanza in ospedale in caso
il paziente non fosse dimissibile entro le ore 20, e deve riservare
sempre a tale scopo un letto;
la sottoscritta Consigliera regionale
Interpella
l’Assessore competente per sapere:
1) per quali motivi il Day Hospital, a differenza
dell’ospedale, riesce a reperire anestesisti ed
infermieri ferristi e se anche a questi è richiesto il superamento
della prova preliminare di conoscenza della lingua francese;
2) quanto costa effettivamente tale convenzione, tenuto conto
delle spese accessorie previste;
3) quali sono gli intendimenti della Giunta rispetto a tale
convenzione.
F.to: Squarzino Secondina
Interpellanza Premesso:
- che l’U.S.L. ha stipulato una convenzione con
la società Day Hospital s.r.l. di Aosta, per la locazione di una
sala operatoria in via sperimentale per sei mesi, due giorni a
settimana, in regime di "day surgery";
- che la convenzione prevede un impegno finanziario di £
436.800.000, corrispondente ad un costo di £ 8.400.000
onnicomprensive per ogni giorno di utilizzo della sala
operatoria;
- che gli interventi chirurgici sono eseguiti dal personale
medico dell’U.S.L., affiancati da anestesisti ed
infermieri ferristi messi a disposizione dalla società Day Hospital
s.r.l.;
- che le sale operatorie dell’ospedale regionale
sono tuttora sottoutilizzate;
Constatato che il pagamento del corrispettivo pattuito "sarà
effettuato a rate mensili posticipate entro 30 giorni dalla data di
ricevimento della fattura";
i sottoscritti Consiglieri regionali
Interpellano
l’Assessore alla Sanità, salute e politiche
sociali per sapere:
1) quale valutazione esprima in merito, con particolare
riferimento alla congruità economica e alla efficacia del
servizio;
2) se i fornitori abituali dell’U.S.L. vengono
liquidati con le medesime tempistiche di cui alla convenzione
indicata in premessa.
F.to: Frassy - Tibaldi - Lattanzi
Presidente
Le due interpellanze vengono trattate in
maniera congiunta per analogia di argomento affrontato.
La parola alla Consigliera Squarzino Secondina.
Squarzino (PVA-cU)
Quest'interpellanza fa riferimento a
una delibera che l'USL ha adottato recentemente, il 10 novembre
1999, con cui stipula un contratto in via sperimentale per sei
mesi, rinnovabile eventualmente per altri sei mesi, con la società
Day hospital di Aosta perché l'USL intende locare una sala
operatoria da destinare ad attività chirurgica istituzionale,
quella che dovrebbe essere svolta in Ospedale ma che, visto che lì
non ci sono gli spazi, si va fuori a svolgere in regime di day
surgery ambulatoriale.
Viene stipulato questo contratto per due giorni alla settimana
dalle 8,00 alle 20,00 e cosa si chiede a questa società? Le si
chiede di mettere a disposizione una sala operatoria con i locali
necessari per gli interventi, locali che sono indicati con
abbastanza precisione; ci sono la tisaneria, la hall, la sala
sterile, i locali di servizio, la sala operatoria, la camera di
degenza a seconda delle esigenze.
Il Day hospital non mette solo a disposizione i locali, ma mette
a disposizione anche il personale ovvero due tipologie di
personale: il personale medico anestesista e il personale
infermieristico ferrista perché il chirurgo, che invece va ad
operare, è personale dell'USL che, anziché operare in una struttura
ospedaliera, opera in questa struttura privata che è stata
locata.
Cosa dà in cambio l'USL rispetto al servizio chiesto al Day
hospital? Intanto l'USL paga, dà 7 milioni al giorno per
quest'affitto, calcolando 6 mesi per 52 giorni la cifra che si
prevede è di lire 436.800.000, ma non è questa l'unica spesa che
viene fatta perché sempre in questo contratto si dice quali sono
gli altri servizi che l'USL fornisce. A parte le spese
dell'assicurazione del proprio personale, deve provvedere a tutti i
medicinali, alle piccole attrezzature, al rimborso di esami
diagnostici eseguibili presso tale struttura, ai pasti laddove sono
forniti, al trasporto in ambulanza in Ospedale in caso il paziente
non possa essere dimesso entro le ore 20,00 e deve anche riservare
in Ospedale un letto a questo scopo. Oltre a questo tipo di
servizio che viene dato, se ci sono dei beni che si sono
deteriorati per l'uso che se n'è fatto, questi vanno
sostituiti.
La domanda che pongo è di questo tipo. Quali sono i motivi per
cui il Day hospital, a differenza dell'Ospedale, riesce a trovare
anestesisti ed infermieri e ferriste? Cosa ci dà in più il Day
hospital? Un locale, ma sembra che sale operatorie ne abbiamo a
sufficienza nelle nostre strutture ospedaliere.
Chiedo se anche al personale che il Day hospital mette a
disposizione e che noi paghiamo - perché se paga l'USL è la
Comunità che paga - viene chiesto il superamento della prova
preliminare di conoscenza della lingua francese; se a questo
personale non venisse chiesto quest'esame, vorrei sapere quanto
viene a costare alla Regione il ricorso a questo tipo di personale
che non sa la lingua francese.
Vorrei sapere quanto costa effettivamente questa convenzione
perché è vero che qui si parla di 7 milioni al giorno, ma come
avete potuto vedere dall'elenco che ho fatto ci sono tutta un'altra
serie di spese che l'USL è disposta a sostenere. Vorrei sapere
dov'è quel posto letto che l'USL deve riservare due giorni alla
settimana per eventuali pazienti dimessi dopo le ore 20.00, in
quale reparto viene collocato questo posto letto, a quale primario
si chiede di riservare un posto letto per questi ammalati che
usufruiscono di tale servizio di day surgery?
E ancora la mia richiesta riguarda gli intendimenti della Giunta
rispetto a questa convenzione, che valutazione dà rispetto a questo
tipo di contratto che, come ho spiegato, sembra essere un contratto
che va a favore - mi suggeriva il collega Rudi, e penso che possa
aver ragione - del Day hospital che era in crisi economica e non
tanto della programmazione economica dell'USL che nel rapporto
costi-benefici deve fare delle scelte, anche operative che non
siano un aggravio alla collettività.
Presidente
Altri che intendono illustrare?
La parola all'Assessore alla sanità, salute e politiche sociali,
Vicquéry.
Vicquéry (UV)
Risponderò prima puntualmente alle domande
tecniche che sono state poste.
Il costo dell'utilizzo della sala operatoria della società Day
hospital è stato calcolato utilizzando come base la tariffa
corrispondente alla media dei DRG chirurgici riferiti agli
interventi che si intendevano svolgere in regime di day
surgery.
Tale importo è poi stato confrontato con le tariffe riconosciute
dalle principali compagnie assicurative depurato dal costo del
personale medico chirurgo a carico dell'USL ed ulteriormente
valutato dal nucleo di valutazione che si è espresso favorevolmente
in merito alla congruità del prezzo. Va precisato che essendo il
Day hospital una struttura privata applica l'IVA sulle proprie
fatture attive. Preciso che questo nucleo di valutazione è un
organismo tecnico della struttura dirigenziale dell'USL che ha tra
l'altro anche i compiti di verificare la congruità delle operazioni
economico-finanziarie che l'USL mette in atto.
Secondo la normativa statale vigente i fornitori dei beni
vengono pagati a 90 giorni dalla presentazione della fattura anche
se devo dire che ultimamente questi tempi, per motivi di
trasferimenti di cassa dallo Stato alla Regione e da questa
all'USL, non sono stati sempre rispettati.
Il reperimento di un anestesista da parte della società Day
hospital per l'effettuazione d'interventi chirurgici bisettimanali
trova la sua motivazione nella facoltà che è data ai medici
dipendenti del Servizio sanitario nazionale di esercitare la libera
professione extramoenia. Nella fattispecie trattasi di un
anestesista dipendente da altro ospedale che svolge attività
extramoenia. Gli anestesisti in forza presso la struttura
ospedaliera di Aosta, come ben noto, già svolgevano turni
aggiuntivi per la copertura delle normali sedute operatorie per cui
non era assolutamente ipotizzabile un loro utilizzo. Questo tema è
stato ampiamente affrontato in questa sala e mi pare che su questo
anche alcuni degli interpellanti facessero presente l'assoluta
impossibilità di chiedere ulteriormente turni aggiuntivi al
personale in forza per motivi anche di sicurezza nell'ambiente di
lavoro.
Relativamente all'infermiera strumentista si precisa che allo
stato attuale tale figura risulta carente presso il presidio
ospedaliero anche perché richiede un congruo periodo di tirocinio
per cui si è preferito utilizzare la risorsa esistente presso la
società Day hospital. In effetti, se si riuscirà ad aumentare
ulteriormente le sedute operatorie rispetto a quelle già
incrementate, si porrà il problema delle ferriste strumentiste che
abbisognano di un periodo di formazione di almeno sei mesi, alcune
delle quali sono in fase di formazione, ma che è difficile reperire
perché si tratta di un'attività iperspecializzata.
Trattandosi di struttura privata non si ritiene che l'assunzione
del personale sia subordinata all'accertamento della conoscenza
della lingua francese anche se la domanda della Consigliera
Squarzino stuzzica l'appetito perché se è vero che stiamo
discutendo di esami di francese per il personale dipendente del
pubblico impiego, ne discuteremo probabilmente anche per i medici
di base, per i pediatri convenzionati e per gli specialisti
ambulatoriali, è interessante porre sul piatto della bilancia
l'eventuale sottomissione all'esame di francese giustamente anche
del personale medico e non medico delle strutture private
convenzionate.
È un argomento importante che colgo perché se è vero che la
riforma sanitaria mette sullo stesso piano il settore pubblico e il
settore privato e dà la possibilità al cittadino di recarsi
indifferentemente nell'una o nell'altra struttura, è altrettanto
vero che il cittadino deve poter avere in ambedue le strutture la
possibilità di dialogare in francese anche con anestesisti,
probabilmente non sotto l'effetto dei sedativi, ma nel momento
della preparazione alla sala operatoria. È un argomento molto
interessante.
Il costo della convenzione riportato nella delibera che è stata
citata è di 436.800.000 lire. Voglio precisare che, per quanto
concerne l'aspetto della congruità dei prezzi, rispondo in parte
alla domanda posta dal Consigliere Frassy, non è l'Assessore che
deve esprimersi a questo riguardo. Faccio presente che il nucleo di
valutazione si è espresso favorevolmente e che il sistema dei DRG
(raggruppamenti omogenei di diagnosi) è un sistema in parte nuovo,
ma ormai già sperimentato che supera la logica del ripiano a piè di
lista. Le convenzioni applicate fino a poco tempo fa prevedevano
dei rimborsi à piè di lista o comunque con valutazioni di congruità
diverse. Il sistema del DRG consiste in gruppi di diagnosi a cui
corrispondono tariffe predeterminate e le tariffe per definizione
costituiscono l'insieme del costo della prestazione stessa
onnicomprensiva: prestazione medica, prestazione non medica,
ammortamento delle strutture e quant'altro.
È pur vero che i DRG non sono assolutamente ancora stati testati
in modo chiaro perché si sta ripensando al sistema di DRG perché se
il costo effettivo per un'appendicectomia in Aosta è di 6 milioni,
presso la clinica Humanitas di proprietà delle assicurazioni
private di Milano può essere di 4 milioni per risparmi vari e
presso le Molinette di Torino potrebbe essere di 8 milioni. I DRG
sono delle medie che sono attuate a livello nazionale, ma che
dovranno essere riviste e aggiornate, però sulla base di una
definizione dei costi che è molto difficile da definire.
Il metodo che è stato attuato dall'USL è quello assolutamente
legittimo e direi l'unico metodo che poteva attuare perché
tendenzialmente le strutture private tenderebbero a non applicare i
DRG, a chiedere costi superiori rispetto a quelli dei DRG.
È una materia aperta su cui torneremo. Il fatto che sia stata
definita come sperimentale la convenzione ha anche la motivazione,
in primo luogo, di vedere la risposta dei chirurghi perché a fronte
di tante discussioni non tutti i chirurghi hanno poi dato la loro
disponibilità ad operare tenendo presente che l'operazione in day
surgery in una struttura staccata è una questione dal punto di
vista medico-legale molto delicata che è di fatto sperimentata e
che ha dei risvolti di tipo professionale non indifferenti. In
questa logica sta il discorso della riserva del posto letto in
Ospedale perché, nel momento in cui si opera in day surgery, il
paziente è come se fosse ricoverato presso la struttura ospedaliera
e il posto di riserva ha questa funzione teorica di comunque avere
un letto per eventuali aggravamenti che sorgano nella fase post
operatoria.
Concludo non facendo valutazioni di congruità dei prezzi, dal
punto di vista politico non posso che confermare che questa
delibera assunta dall'USL va esattamente nelle indicazioni che sono
state date da questo Consiglio regionale che ha invitato
l'Assessore e la Giunta regionale ad attivarsi per ridurre le liste
di attesa delle sale operatorie e questo sta avvenendo con grande
soddisfazione.
In questa fase c'è una grande soddisfazione reciproca,
soprattutto dei cittadini, questo è positivo; l'invito che era
stato fatto era di attivarsi utilizzando sia il sistema pubblico
che quello privato. La convenzione è sperimentale, alla fine della
sperimentazione vedremo se rinnovare la convenzione, come presumo,
e se nel rinnovarla dovranno essere apportate le modifiche sia
tecniche sia di merito che si rendessero necessarie.
Presidente
La parola al Consigliere Frassy.
Frassy (FI)
Manteniamo le perplessità che abbiamo espresso
nella premessa della nostra interpellanza prendendo anche atto che
alle domande contenute nella nostra interpellanza poche e vaghe
sono state le risposte che l'Assessore ha voluto darci. L'unica
risposta precisa, peraltro aggiungo significativa, è che a fronte
di una convenzione che prevede pagamenti a 30 giorni di mese in
mese, la prassi per i fornitori di beni è a 90 giorni, quando va
bene e questo fatto preciso riferito dall'Assessore penso che sia
inutile commentarlo ulteriormente perché si commenta con le
tempistiche che abbiamo appena riassunto.
Per quanto riguarda invece il primo punto, ci risponde
l'Assessore che la congruità economica l'hanno fatta gli uffici, di
conseguenza l'Assessore ne prende atto e non ritiene di doversi
esprimere in merito.
Sull'efficacia del servizio mi sembra che null'altro abbia
aggiunto, se non evidenziare che è un servizio sperimentale e come
ci siano tutta una serie di problemi legati ad interventi che
vengono effettuati al di fuori del presidio ospedaliero.
Ora noi siamo perplessi di questa soluzione sperimentale anche
perché la premessa di tale soluzione sembrerebbe nascere, almeno
così recita la parte iniziale della deliberazione dell'USL, dalla
necessità di potenziare l'attività chirurgica istituzionale, allora
sarebbe bene capire se questa strada sia una strada efficace e
anche vantaggiosa rispetto ad altre strade concorrenziali dal punto
di vista economico.
Sull'efficacia penso che le riserve, velate ma significative,
espresse dall'Assessore che ha ribadito la sperimentalità,
evidenziando certe complessità, siano già di per sé significative
di un percorso che sicuramente non è dei più facili da seguire;
vedremo se ci saranno ulteriori problemi, però sul discorso
economico penso che qualche ulteriore ragionamento vada fatto e
anche sul discorso dell'efficacia e cercherò di riassumere questo
ragionamento.
Il problema della sanità in Valle d'Aosta ai fini delle sedute
operatorie non è un problema di locali in quanto le sale operatorie
di cui dispone l'Ospedale di viale Ginevra, 6 o 7 a seconda che si
considerino anche le salette, lasciando perdere la maternità che si
occupa di altre vicende anche se pure lì c'è un ambulatorio per
prestazioni in regime di day hospital, sono sicuramente più che
sufficienti per andare incontro alle esigenze del bacino regionale.
Il problema è che quelle sale in certi momenti non lavoravano a
pieno regime, addirittura alcune sale rimanevano chiuse per la
difficoltà di avere personale medico che garantisse la fruibilità
di quelle sale e allora noi abbiamo avuto un periodo a regime in
cui le sedute erano ridotte a 28 e dico ridotte a 28 perché le
sedute teoriche sarebbero 35, infatti l'ipotesi di 7 sale per 5
giorni ci fa dire che il potenziale dell'Ospedale di viale Ginevra
sono 35 sedute operatorie. Nei periodi migliori ne avevamo 28 e
adesso mi sembra che nuovamente siano 28 per un periodo abbastanza
lungo e comunque per tutta l'estate eravamo scesi a 23 sedute.
C'è da aggiungere che le sedute di viale Ginevra sono sedute
antimeridiane, cioè sono sedute che iniziano la mattina e terminano
intorno alle 14,00 perché le sale operatorie nel pomeriggio
affrontano solo le urgenze perciò anche le 28 sedute potrebbero
avere un impatto diverso sullo smaltimento delle liste di attesa se
fossero protratte anche nell'orario pomeridiano.
Ciò detto, l'Assessore aveva sostenuto in quest'aula all'inizio
dell'estate e subito dopo l'estate la validità di alcune scelte che
aveva fatto e mi riferisco alle convenzioni fatte con l'Ospedale di
Monza, con l'Università di Novara, con l'Università di Torino, con
l'ASL di Chivasso e poi ancora con MEDI.AN.EST., una libera
associazione professionale.
Tutte queste convenzioni hanno il fine di sopperire alla carenza
di organici per quanto concerne gli anestesisti e noi sappiamo che
senza anestesisti non si opera. Il senso di queste convenzioni era
quello che, in attesa di avere organici al completo o quanto meno
sufficienti, percorriamo la strada della convenzione e sul
presupposto della convenzione che noi avevamo già a suo tempo
definito onerosa, sulla quale in parte ci ricrediamo e spiegheremo
il perché, le sedute operatorie da 23 erano ritornate alle 28
abituali, seppure non siano quelle massime potenziali.
Allora l'analisi economica è presto fatta, se le convenzioni che
sono state stipulate hanno un costo di 200 mila lire orarie e sul
turno che fa la copertura della notte, il turno delle 12 ore per
intenderci, costano all'amministrazione pubblica 2,6 milioni
onnicomprensive, diventa difficile credere che possa essere una
scelta oculata dal punto di vista della congruità quella che costa
qualcosa come oltre 5 milioni. Perché dico oltre 5 milioni in più?
Perché ci sono da aggiungere anche i costi indiretti, cioè quei
posti che devono essere congelati e tutta quella serie d'interventi
preparatori e preliminari che devono essere gestiti dalla struttura
pubblica, allora vorremmo capire perché le convenzioni non sono
state più ritenute la strada da percorrere nella provvisorietà.
Abbiamo la sensazione che la strada della provvisorietà, che
doveva essere la strada delle convenzioni, sia una delle strade che
porteranno ad altre provvisorietà. L'ipotesi di ottimizzare le
sedute operatorie attraverso questo tipo di convenzione è
un'ipotesi che non ci piace e non ci piace non perché non ci
piaccia la sinergia del privato che auspichiamo, ma perché la
sinergia con le strutture private deve concretizzarsi attraverso il
diverso meccanismo dell'accreditamento, a quel punto è il paziente
che fa la scelta fra il pubblico e il privato ossia di dove andare
a farsi operare in base alle liste di attesa?
(interruzione dell'Assessore Vicquéry, fuori
microfono)
? certo, ma sono queste le opzioni che normalmente vengono
praticate ai fini della funzionalità, dell'accelerazione, dello
smaltimento di quelle che sono le liste di attesa; qua invece ci
troviamo di fronte ad un'estemporanea appendice di quello che è
viale Ginevra. E così paradossalmente, mentre si parla di
accentramento delle sale operatorie del Beauregard in viale
Ginevra, andiamo a decentrare in una terza sede ulteriori
interventi chirurgici. Questo, Assessore, non può sicuramente
ritenersi una scelta razionale né dal punto di vista della politica
sanitaria, né tanto meno dal punto di vista dell'impiego delle
risorse finanziarie.
È vero che nelle risorse stanziate dall'Amministrazione
regionale all'USL si parlava di Day hospital, mi auguro che fosse
un concetto operativo e non fosse l'individuazione di coloro che
avrebbero beneficiato delle risorse perché abbiamo avuto anche
questo dubbio leggendo la delibera dell'USL in quanto faceva
esplicito riferimento a quest'omonimia fra il concetto generale e
la struttura particolare perciò auspichiamo che prima di arrivare
alla conclusione del periodo sperimentale l'Assessore voglia
portare alla riflessione quanto meno della commissione o ancor
meglio del Consiglio un consuntivo di quest'esperienza che, a
nostro avviso, alla luce di quello che ci siamo detti, è
un'esperienza abbastanza azzardata e dall'esito incerto.
Un'ultima parentesi: la nostra preoccupazione è su quella
filosofia di estensione del barrage del francese. Ci era sembrato
di capire in commissione, e Fédération e i Democratici di Sinistra
mi sembrava che fossero stati abbastanza chiari in materia, il
ruolo diverso che doveva avere il francese. Apprendiamo oggi
dall'Assessore che l'ipotesi del quarantadue non esplicitata è
quella di vincolare, perché questa è l'ipotesi, sarà una battuta ma
questa è l'ipotesi, accreditamenti o convenzioni con i privati a
questo requisito. Se questa è una battuta, ci mettiamo a ridere. Se
questo invece è un progetto politico, ci mettiamo a piangere.
Presidente
La parola alla Consigliera Squarzino
Secondina.
Squarzino (PVA-cU)
Riprendo puntualmente le informazioni
che l'Assessore ci ha fornito per verificare se alle domande che ho
posto è stata data una risposta.
Alla prima domanda la risposta è parziale perché l'Assessore non
mi ha detto come mai non era possibile utilizzare lo stesso
personale. Posso capire che il medico anestesista che lavora presso
un altro ospedale non possa lavorare presso l'Ospedale di Aosta per
operare, se opera già presso un altro ospedale, ma non capisco i
motivi per cui l'USL se ha quest'esigenza di personale non possa
assumere quell'infermiera ferrista che lavora al Day hospital.
Credo che ci sia davvero da essere preoccupati - se è vero
quello che ha detto l'Assessore oggi - se, nel momento in cui
saranno rideterminati i requisiti in base ai quali le strutture
private possono ottenere l'accreditamento, ci sarà anche la
richiesta che tutto il personale abbia superato l'esame di
accertamento della lingua francese.
Non credo che la preoccupazione del responsabile della sanità
possa essere quella di considerare prioritario che i degenti
possono parlare in francese con il personale, non importa poi se
sono curati bene o male, ma che sia questo il suo obiettivo
principale. Questa sarà la sanità che vuole l'Assessore, non
certamente quella che il cittadino auspica.
Rispetto alla seconda domanda, Assessore, non mi ha risposto. Le
ho chiesto quanto costa effettivamente, non le ho chiesto di
rileggermi la cifra che già era indicata sulla delibera che avevo
letto e che ho anche ricordato nel mio primo intervento. Ho
ricordato appositamente tutte le spese accessorie che sono
richieste all'USL, pertanto chiedevo se il comitato
tecnico-valutativo ha preso in esame nella valutazione
costi-benefici anche i costi accessori, cioè i costi
dell'autoambulanza per portare il degente in ospedale, il costo dei
pasti, il costo per le piccole attrezzature, per i medicinali, il
costo per l'assicurazione.
Penso che abbia ragione l'Assessore nel ricordare che è
problematico collocare all'esterno dell'Ospedale un pezzo di
Ospedale, perché non si è sicuri di garantire al degente in questa
struttura la stessa sicurezza data dalla struttura ospedaliera.
Capisco che il costo dell'assicurazione è abbastanza alto, ma
questi costi non sono stati forniti per cui pregherei, nel momento
in cui ci sarà una verifica dei costi-benefici di questa
convenzione, di valutare anche queste tipologie di costi.
Rispetto agli intendimenti l'Assessore ha ricordato che questo
contratto non fa altro che attuare la risoluzione che il Consiglio
regionale si è data, ma credo che questo ci confermi nell'ipotesi
che avevo fatto allora quando avevo motivato il nostro voto
contrario: l'ipotesi cioè che quella risoluzione fosse fatta per
favorire le strutture private e non per favorire le strutture
pubbliche. Di tutti i punti ritenuti essenziali e importanti di
quella risoluzione, il punto che è stato per primo applicato è
questo, cioè una convenzione per favorire una struttura privata.
Ripeto, per favorire una struttura privata. Perché non è vero che
qui abbiamo messo in competizione il privato con il pubblico perché
la struttura del Day hospital che è già accreditata per piccoli
interventi, avrebbe potuto porsi sul mercato e da parte dell'USL ci
sarebbe il riconoscimento delle cure prestate presso questa
struttura privata. Ma in tal caso non sarebbe stato necessario
ricorrere ad una mozione del Consiglio per attuare quello che è un
dovere dell'USL.
Qui non si è messo in competizione il privato con il pubblico,
ma è il pubblico che fornisce i soldi, offre risorse al privato
perché svolga un servizio che il pubblico non intende svolgere
perché - come ricordava bene prima il collega Frassy - se
l'obiettivo politico fosse quello di sostenere e valorizzare il
sistema pubblico, si sarebbe continuato in alcune strade delle
convenzioni che avevano cominciato a dare dei risultati positivi,
invece si abbandona una soluzione che andava nella logica di
valorizzare e sostenere il servizio pubblico per esportare presso
una struttura privata un servizio istituzionale.
Siamo di fronte ad una scelta politica che non condivido, ma che
l'Assessore e la maggioranza hanno fatto: sostenere la sanità
privata a danno di quella pubblica.
Si dà atto che, dalle ore 18,22, presiede il Presidente
Louvin.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK