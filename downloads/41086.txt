Consiglio Regionale della Valle d'Aosta - Oggetto del Consiglio n. 314 del 10 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSULTE COMMISSIONI E ORGANI COLLEGIALI
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 314 del 10 gennaio 2019 - Resoconto
OGGETTO N. 314/XV - Rinnovo integrale del Comitato Regionale
per le Comunicazioni (Co.Re.Com.) ai sensi dell'articolo 3, comma
7, della legge regionale 4 settembre 2001, n. 26.
Rini (Presidente) -
Alla presenza di 33 Consiglieri
possiamo iniziare i lavori.
Passiamo al punto n. 44
all'ordine del giorno. Ha chiesto la parola il collega Manfrin.
Manfrin (LEGA VDA) -
Solo per richiedere il voto in
cabina per entrambe le votazioni.
Presidente -
Propongo al Consiglio di procedere
all'elezione del Presidente e dei quattro membri del Comitato per
le comunicazioni. Come abbiamo già rammentato, in sede di
Conferenza dei Capigruppo, la votazione si svolgerà tramite due
votazioni distinte: la prima per il Presidente, la seconda per i
membri con una limitazione di tre preferenze a Consigliere. Ha
chiesto la parola il collega Ferrero, prego.
Ferrero (MOUV') -
Io penso che, per una questione di
chiarezza, sia necessario dar conto di quanto è stato discusso
nella Conferenza dei Capigruppo, altrimenti diventa una specie di
seduta di massoni. Sono stato messo al corrente dalla Presidenza
che, in base a un'interpretazione, coloro che hanno presentato
candidatura con questa specie di "bando, avviso di interesse"...
che, in sé, quando è stato proposto, mi sembrava una cosa
interessante, una cosa innovativa, una cosa che andava nel senso
della trasparenza, ma poi ho capito che è un po' come quando vai a
comprare qualcosa dal cinese, che dici che è bello, che è utile e
poi dopo ti si spacca subito a casa. Infatti, sulla questione delle
due candidature di persone che si sono presentate alle ultime
elezioni regionali è stata sollevata una specie di barriera, e mi
correggerà la Presidente se sbaglio. L'articolo 4 della legge del
Co.Re.Com. prevede una lista precisa di incompatibilità, allora una
persona normale, un cittadino si legge le incompatibilità e capisce
se è o no compatibile, invece no, bisogna leggere tra le righe e
bisogna andare a considerare anche un altro articolo in cui
genericamente si parla dell'indipendenza politica degli eletti nel
Co.Re.Com. Che cosa vuol dire "indipendenza politica"? Ricordate
chi sono i precedenti canditati del Co.Re.Com.? Ricordate tutti gli
articoli di giornale in cui c'era "X" in quota "A", "Y" in quota
"A", "Z" in quota "A", perché si sapeva benissimo che c'era una
provenienza culturale, ma in questo caso il fatto di avere
partecipato alle elezioni - peraltro in un caso mi sono informato,
nell'altro non lo so - addirittura come indipendente, quindi senza
iscrizione alla forza politica, diventa un motivo per il quale mi è
stato detto cortesemente: "guarda che noi non impediamo di votare
quella persona, però sappi che sarebbe incompatibile". Dopo un
suggerimento del genere, cosa faccio? Vado a votare una persona che
sarebbe incompatibile? Non lo so. È una valutazione. Spero di avere
sbagliato, Presidente, lei mi guarda così e dice di no, allora io
spero di avere sbagliato.
La seconda cosa che vorrei sapere, e che non ho avuto modo di
chiarire, è se per il fatto di essersi candidati alle regionali non
si può essere componenti del Co.Re.Com., qual è la durata della
"fatua" che è stata mandata? Per sei mesi, per un anno, per due
anni? C'è un periodo di purificazione? E questo periodo di
purificazione dove sta scritto? Chi lo stabilisce? Se andiamo a
interpretazione, quando una legge in maniera puntuale ricomprende i
motivi di incompatibilità, perché ne dobbiamo introdurre degli
altri? Io non l'ho capito. Aspetto una cortese spiegazione, mi sono
consultato con i colleghi, ero sinceramente intenzionato a non
partecipare neanche alla votazione, perché, se è tutto opinabile,
diventa anche difficile muoversi e diventa difficile anche capire
che cosa succede intorno.
Presidente
- Grazie collega Ferrero, mi dà l'occasione di
chiarire pubblicamente. Lei è sempre colorito e, devo ammettere,
talvolta anche simpatico nell'esporre le sue argomentazioni, un po'
meno quando si associa la parola "seduta di massoni" alla
Conferenza dei Capigruppo. Glielo dico con spirito costruttivo:
evitiamo di ridicolizzare gli organismi del Consiglio perché la
Conferenza dei Capigruppo è una riunione pubblica, che ha dei
verbali stilati per ogni tipo di riunione, quindi nessuno ha mai
voluto fare delle riunioni in stanze segrete o dire cose che non
possono essere divulgate fuori. Evitiamo quindi di fare facili
populismi su degli organismi che, peraltro, sono composti di membri
e dell'opposizione, e della maggioranza. È l'invito che faccio a me
stessa e che rivolgo a tutti: cerchiamo di onorare al meglio gli
organi dei quali facciamo parte. In questa seduta pubblica della
Conferenza è stata fatta una specifica richiesta di interpretazione
in merito a determinate candidature - peraltro ricordo che, proprio
in un'ottica di trasparenza, quella trasparenza che lei più volte
in questi anni ha evocato -, abbiamo messo in piedi questo nuovo
sistema di un
appell aux candidatures
, quindi che ha
permesso anche - e colgo questo spazio per sottolinearlo - per la
prima volta di far pervenire tante candidature e tutte di un
livello elevatissimo. Questo credo sia un segnale molto
positivo.
Se questa Presidenza sia nella sua componente tecnica, sia nella
sua componente politica viene interpellata e le si chiede se è
opportuno - capisco che poi si possa ricostruire con delle
sfaccettature più o meno colorite - che una persona che è stata
candidata nelle ultime elezioni regionali (qualche mese fa) ricopra
un incarico così delicato come quello di controllo sulle
comunicazioni... questa Presidenza ha detto che non lo ritiene
opportuno. Sono contenta che i lavori dell'aula siano anche
trasmessi così anche quelli che ci seguono possono farsi una
propria opinione. Le rileggo testualmente quello che dice la legge
regionale n. 26/2001 - quindi non questa Presidenza o
un'interpretazione fatta dalla stessa -, lei ha citato un articolo
delle incompatibilità che possono essere revocate, non ha citato
invece - spero non volutamente, credo le sia sfuggito - l'altra
parte della legge, la più importante perché è la premessa alla
incompatibilità: "
i cinque componenti sono scelti tra persone
che diano garanzia di assoluta indipendenza sia dal sistema
politico, sia dal sistema di interessi di settore delle
comunicazioni, che possiedano competenze ed esperienze comprovate
nel settore della comunicazione
". Io chiedo davvero ad ognuno,
così come ho fatto nella Conferenza Capigruppo, di esprimersi su
questo. Secondo lei, chi ha presentato la propria candidatura nelle
ultime elezioni dà garanzia di assoluta indipendenza dal sistema
politico? Secondo questa Presidenza, no; per questo motivo ritenevo
inopportune certe candidature.
Detto questo, nessuno ha fatto opera di censura, nessuno ha
detto che sono incompatibili, non abbiamo utilizzato questa
candidatura. Se invece lei, il suo movimento o lei come persona, o
altri ritenete opportuno farlo, portate avanti queste candidature
perché non sono incompatibili. Questa è una mera interpretazione,
che ci è stata chiesta, non l'abbiamo fatta di imperio. Credo che
qualunque persona di buon senso - tra l'altro, seguendo quello che
più volte lei in quest'aula ha chiesto: trasparenza e stretta
osservanza delle norme; le ho ripreso una norma e non certo un
disposto di questa Presidenza -, leggendo questo articolo, le
avrebbe dato questa risposta, il che non impedisce di portare
avanti altre candidature: questo ci tengo che sia specificato, si
parlava di opportunità o meno.
Prego, collega Ferrero, a lei la parola.
Ferrero (MOUV')
- Mi dispiace avere urtato la sensibilità
con quel termine. Rimango comunque della mia idea, cioè che è stato
inopportuno citare l'opportunità di evitare che... persone che si
sono candidate sembra quasi si portino dietro una specie di peso
che ne comprometterebbe la professionalità. Per me un giornalista
si può candidare in qualsiasi partito, se rimane un giornalista con
la schiena dritta, avrà sempre la schiena dritta, se ce l'ha
piegata, l'avrà piegata. Penso che sia un po' indelicato nei
confronti della categoria dei giornalisti che hanno, come tutti i
cittadini, la possibilità di candidarsi dove vogliono, e in questo
caso ne viene messa in dubbio la professionalità, ma soprattutto il
fatto di potere discernere un compito istituzionale dalle
convinzioni personali che può avere chiunque.
Presidente
- Collega, non siamo noi ad avere messo in
discussione questo, anzi ho sottolineato che in tutti
curricula
risultava una grande professionalità. È la legge
stessa che chiede questa indipendenza e non lo fa a caso, ovvero
chi si è candidato non può essere nominato, però nominare chi si è
candidato in quest'organismo, che tra le sue funzioni ha anche
quella "
di monitorare la presenza sui media locali delle forze
politiche rappresentate in Consiglio
"... credo che l'allora
legislatore, proprio per questa motivazione, aveva chiesto
un'indipendenza totale e forte dalla politica.
Detto questo, possiamo procedere al voto in cabina. Ha chiesto
la parola il collega Bianchi, prego.
Bianchi (UV)
- Per sottolineare quanto questo avviso di
interesse, come il collega Ferrero l'ha chiamato, abbia dato la
possibilità di avere dei vari
curricula
da valutare; a
questo punto, come maggioranza, noi proponiamo il Signor Civelli
Pierpaolo.
Presidente
- Possiamo procedere alla votazione per
l'elezione del Presidente del Co.Re.Com.
Appello nominale
Chiedo agli scrutatori, i Consiglieri Farcoz, Morelli e Manfrin,
di procedere allo spoglio.
- Consiglieri presenti e votanti: 35
- Schede nulle: 4
- Schede valide: 31
- Schede bianche: 11
Hanno riportato voti:
- Civelli Pierpaolo: 18
- Certan Chantal: 1
- Camera Alessandro: 1
Non avendo raggiunto i 24 voti, necessari per le prime due
votazioni, dobbiamo procedere a un'altra votazione. Colleghi,
richiedete sempre la votazione in cabina? Procediamo.
Appello nominale
Esito della votazione:
- Consiglieri presenti e votanti: 35
- Schede nulle: 4
- Schede valide: 31
- Schede bianche: 8
Hanno riportato voti:
- Civelli Pierpaolo: 18
- Certan Chantal: 1
- Vesan Luigi: 1
- Camera Alessandro: 3
Possiamo procedere nuovamente alla votazione, prego. Ricordo che
in questo caso saranno necessari 18 voti.
Esito della votazione:
Consiglieri presenti e votanti: 35
Schede nulle: 1
Schede valide: 34
Schede bianche: 6
Hanno riportato voti:
- Civelli Pierpaolo: 20
- Camera Alessandro: 3
- Molino Federico: 2
- Certan Chantal: 1
- Nasso Manuela: 1
- Cognetta Roberto: 1
Risulta quindi eletto Presidente del Co.Re.Com. Pierpaolo
Civelli.
Si procede ora al voto sempre in cabina dei membri del
Co.Re.Com. Ricordo che i membri da eleggere sono quattro e la
votazione è limitata a tre nominativi. Ci sono delle proposte?
Volete esplicitare quelle che sono state fatte nella Conferenza dei
Capigruppo? Ricordo che in tale sede sono stati proposti i nomi di
Molino, Mosca, Genco e Dalle a nome dei componenti
dell'opposizione.
Appello nominale
Esito della votazione:
- Consiglieri presenti e votanti: 35
- Schede valide: 35
Hanno riportato voti:
- Molino Federico: 24
- Genco Daniele: 22
- Dalle Claudio: 18
- Mosca Beatrice: 15
- Illuminati Massimiliano: 14
- Cretier Ivana: 8
- Camera Alessandro: 1
Risultano quindi eletti, come Consiglieri del Co.Re.Com., i
Signori Molino, Dalle, Genco e Mosca.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK