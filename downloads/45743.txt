Consiglio Regionale della Valle d'Aosta - Oggetto del Consiglio n. 2398 del 21 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2398 del 21 aprile 2023 - Resoconto
OGGETTO N. 2398/XVI - Interpellanza: "Regolamentazione della
pratica degli abbruciamenti dei residui vegetali e intendimenti
circa la creazione di un indice di pericolosità per zone".
Marguerettaz (Presidente) -
Punto n. 66 all'ordine del
giorno. Per la presentazione, ha chiesto la parola la collega
Minelli.
Minelli (PCP) -
Lo scorso anno a febbraio avevamo
presentato un'interpellanza riguardo al tema degli abbruciamenti,
ricordando che la nostra Regione, a differenza di molte altre, non
si è dotata di uno strumento legislativo specifico per la
disciplina dell'abbruciamento dei residui vegetali; ci sono le
linee guida per la corretta gestione di questa pratica, c'è la
normativa generale, c'è il Codice Civile, ma non esiste una legge
regionale.
L'unico tentativo di regolamentazione fatto in passato è stato
nel 2017 con una delibera di Giunta che aveva deciso di vietare in
via sperimentale gli abbruciamenti dal primo novembre al 15
febbraio; una sperimentazione che probabilmente necessitava di
modifiche e di correttivi che però non ci sono stati e attualmente
c'è un vuoto, perché pare evidente che le sole linee guida non
siano sufficienti a evitare sia degli episodi di difficoltà a
gestire correttamente questa pratica, sia soprattutto a evitare
degli incendi che possono essere pericolosi.
All'inizio della legislatura, l'Assessore se lo ricorderà,
avevamo cercato di affrontare insieme questo problema e si era
preso l'impegno di predisporre una norma specifica che tenesse
conto sia degli aspetti legati alla tutela della salute e
dell'ambiente, sia delle necessità degli agricoltori e di chi opera
sul territorio, permettendo la buona manutenzione dello stesso,
sia, infine, anche alle esigenze del Corpo forestale della Valle
d'Aosta, che è incaricato della sorveglianza ma non dispone, a
oggi, di adeguati strumenti di contrasto per quelle pratiche che
possono essere vietate in certi momenti.
Nella risposta all'interpellanza di oltre un anno fa, l'allora
Assessore ad interim Lavevaz mi aveva detto: "La rassicuro anche
sul fatto che, dopo i primi sei mesi di legislatura, le cose sono
comunque andate avanti rispetto a queste interlocuzioni che
giustamente erano state avviate tra i due dipartimenti", senza però
esplicitare esattamente su che cosa si era andati avanti, e poi era
stato aggiunto che "Occorreva affrontare la problematica in maniera
diretta, anche arrivando a una legislazione specifica". Queste
erano le conclusioni, con anche la volontà di affrontare la
problematica in modo da regolamentare questa pratica agricola ai
fini dell'emissione nell'atmosfera, ma anche con la possibilità che
le attività agricole siano tutelate e abbiano la possibilità di
gestire gli eventuali conferimenti senza un aggravio dei costi o
anche di gestione concreta delle pratiche.
Una volontà che già allora avevamo definito condivisibile e
auspicabile, ma non sappiamo come si è evoluta da febbraio a
oggi.
Recentemente, come sappiamo, si sono verificati alcuni incendi
boschivi, in particolar modo in Bassa Valle, legati anche a
pratiche di abbruciamento di residui vegetali, che hanno richiesto
un notevole dispendio di risorse, in primis la risorsa idrica, già
estremamente scarsa a causa delle condizioni atmosferiche.
La situazione ha continuato ad essere particolarmente
preoccupante perché pressoché in tutto il territorio regionale c'è
una situazione di siccità estrema - oggi piove, d'accordo - però
potenziali incendi costituirebbero senz'altro un grave danno al
patrimonio forestale oltre che un problema per l'emissione di
sostanze nocive su cui dobbiamo vigilare e intervenire, anche
attraverso delle precise disposizioni e delle azioni deterrenti nei
confronti di quelle persone che non osservano le necessarie regole
e precauzioni.
La legge regionale 95/1982, "Norme per la difesa dei boschi
dagli incendi", all'articolo 6 comma 1 stabilisce che "Lo stato di
eccezionale pericolo d'incendi boschivi e i divieti relativi, sono
resi noti, per i terreni o la parte di essi compresi nel piano di
cui all'articolo 1 della legge, annualmente o per periodi di tempo
più brevi con decreto del Presidente della Giunta su proposta
dell'Assessore all'agricoltura e foreste".
Tale condizione, in assenza di una misurazione oggettiva dello
stato di aridità del territorio regionale o di parte di esso può
portare a un grado di discrezionalità nel decretare lo stato di
eccezionale pericolosità.
Sarebbe quindi opportuno, a nostro avviso, avere dei riferimenti
più strutturati e oggettivi.
Le sanzioni amministrative che sono previste da questa legge,
all'articolo 14, non rappresentano un deterrente tale da dissuadere
la pratica di accensioni - quelle caratterizzate da scarsa
prudenza, intendo - in ambiti boscati o limitrofe ai boschi; tra
l'altro, le sanzioni sono ancora espresse in lire, cosa che mi ha
un po' stupita, anche se so che c'è una direttiva nazionale che
prevede la conversione in euro per tutti i casi in cui non sono
state fatte le modifiche di legge, però secondo me significa che
questa norma è anche poco utilizzata. In ogni caso, le cifre di cui
si parla vanno da un minimo di 60 mila lire a un massimo di 400
mila lire, a seconda delle violazioni accertate, e mi pare poco a
fronte di quello che può succedere e che è successo, e anche a
fronte dell'aumento esponenziale dei rischi per il patrimonio
boschivo e degli oneri economici che appunto ne possono
derivare.
È del 28 marzo il comunicato stampa dell'Assessore
all'agricoltura che raccomanda la massima attenzione nella
conduzione delle pratiche agricole, considerata la difficoltà di
approvvigionamento dell'acqua, la siccità e il forte vento,
condizioni che hanno continuato a verificarsi anche
successivamente, è una raccomandazione sicuramente opportuna, ma
che non pare sufficiente a contrastare il problema; nel comunicato
si suggerisce poi di ricorrere ad altre forme di gestione per
l'eliminazione dei residui vegetali senza meglio specificare.
Noi crediamo che su questo sia necessario un lavoro di studio
serio e approfondito, perché siamo consapevoli che non sia
assolutamente semplice e agevole mettere in atto delle valide
alternative a una pratica che viene usata da sempre.
Di certo, con una situazione climatica e meteorologica in
prospettiva sempre più improntata a scarsità di precipitazioni,
diventa urgente predisporre una normativa regionale dettagliata che
preveda delle regole chiare, costruite in modo condiviso con i vari
portatori d'interesse, sulla base della variegata realtà
regionale.
Io penso, ad esempio, alla realtà dei vigneti della Bassa Valle
disposti su ripidi terrazzamenti - ma non solo a quelli - dove è
difficile raccogliere e conferire le ramaglie negli appositi
centri.
Accanto a una fase di studio, c'è bisogno però anche di un
sistema di sanzioni amministrative realmente dissuasive per chi non
rispetta le regole, quindi è opportuno che l'ammontare di queste
multe, chiamiamole così, per cui è possibile anche il pagamento in
misura ridotta, sia adeguatamente rivisto.
Pensiamo che una strada, improntata alla prevenzione, potrebbe
essere quella di stabilire degli indici di aridità e del relativo
livello di pericolosità, un po' sulla base di quello che avviene
per il bollettino valanghe, pericolo valanghe, a cura del Centro
funzionale.
Pensiamo che potrebbe esserci un investimento in qualche modo di
responsabilità a quest'organismo della Regione.
Dividere per fasce il territorio, per zone, e definire con
indici e valori precisi il livello di pericolosità degli incendi,
potrebbe aiutare a regolarsi meglio, quindi anche il successivo
sistema sanzionatorio risulterebbe più corretto.
Sicuramente la situazione è complessa, lo sappiamo, però
crediamo che vada affrontata in modo approfondito e strutturato
perché non possiamo più affidarci soltanto a ordinanze estemporanee
o ad appelli alla responsabilità, sia pure necessari.
Chiediamo quindi delle informazioni per sapere a che punto è la
normativa sulla regolamentazione della pratica degli abbruciamenti;
quali interlocuzioni ci sono state in questo periodo, in questo
anno, con i vari portatori di interesse, Associazioni degli
agricoltori, Enti locali, Corpo forestale, Vigili del Fuoco,
Associazioni ambientaliste; quali sono i principali elementi della
norma allo studio delle competenti strutture regionali e se è stata
presa in esame la possibilità di creare un apposito indice di
pericolosità da parte, come dicevo, del Centro funzionale, in base
al quale applicare gli opportuni controlli e le sanzioni a opera
del Corpo Forestale.
Presidente -
Per la risposta, la parola all'assessore
Sapinet.
Sapinet (UV) -
Grazie, collega Minelli, mi aspettavo
quest'iniziativa, avevamo lavorato insieme a inizio legislatura su
questa tematica e credo che la porteremo avanti fin dai prossimi
giorni.
Come ha menzionato nelle premesse dell'interpellanza, è una
questione da anni oggetto di attenzione da parte dei vari
Assessorati, l'avevamo visto quando lei aveva la delega
all'ambiente, io all'agricoltura, la ritrovo oggi.
Valori rilevati dai monitoraggi annuali e dalle campagne
effettuate con il laboratorio mobile, da parte dell'Arpa della
Valle d'Aosta, hanno evidenziato potenziali criticità su scala
locale anche e in aree scarsamente urbanizzate, soprattutto nel
periodo invernale-inizio primavera.
Vero è che i contributi delle emissioni derivanti dagli
abbruciamenti sono comunque da collegare anche a quelli derivanti
dal riscaldamento domestico a biomassa, per intenderci legna e
pellet, che sono di ampia diffusione in ambito rurale.
Il piano area vigente prevede poi azioni volte alla gestione
della problematica che comportano attività da condividere di
concerto con le strutture competenti in materia di gestione dei
rifiuti e agricoltura.
Venendo ai quattro quesiti, in merito, al primo quesito a oggi,
come è ben noto, non vi è, l'ha detto e ci stiamo lavorando, una
specifica normativa regionale per la regolamentazione della pratica
degli abbruciamenti; oltre alle linee guida citate dalla collega
Consigliera, ricordo che alcune norme relative agli abbruciamenti
sono già ora contenute nella più generale legge regionale 85/82 che
riguarda la norma per la difesa dei boschi dagli incendi. Ricordo
infatti che la legge contempla alcune attività, sempre vietate
all'interno dei boschi, e a meno di 50 metri dalle medesime se si
tratta di zone incolte o ricoperte da vegetazione residua
secca.
La legge regionale prevede poi attività ulteriori, vietate solo
nel periodo di eccezionale pericolo, determinato con decreto del
Presidente della Regione.
Quindi di fatto la pratica degli abbruciamenti è attualmente
regolata in maniera puntuale in funzione della prevenzione circa la
possibile insorgenza di principi e di incendi boschivi.
Inoltre l'abbruciamento di residui vegetali, pratica agricola
comune, è disciplinata dal decreto legislativo 152/2006, Testo
unico in materia ambientale, e sanzionato dal medesimo laddove tale
attività non costituisca normale pratica agricola consentita per il
reimpiego dei materiali come sostanze concimanti o ammendanti o che
venga effettuato per un periodo di massima pericolosità.
Riguardo al secondo quesito, i confronti sono continui - tra cui
le interlocuzioni con l'Associazione degli agricoltori -ovviamente
sono intrattenuti e li stiamo intrattenendo tutt'ora con gli Enti
locali e il Corpo forestale e sono confronti ovviamente finalizzati
al raggiungimento di una visione condivisa e propedeutica alla
lavorazione di una norma tenendo conto - e lei citava Donnas e la
ringrazio - delle specificità del nostro territorio.
Il terzo quesito: al momento sulla questione un confronto è in
corso tra le strutture del Dipartimento ambiente, a cui spetta la
competenza, e il Corpo forestale della Valle d'Aosta che poi, in
concreto, dovrà interagire con il territorio. L'aspetto delle
(incomprensibile), le problematiche relative agli incendi boschivi,
anche l'impianto sanzionatorio dovrebbe trovare una
collocazione.
Riguardo alle deroghe, non possiamo non tener conto dell'alta
variabilità del nostro territorio, le quote altimetriche, la
conformazione, non possiamo neanche ovviamente delegare tutti i
Sindaci che saranno ovviamente coinvolti nel lavoro.
Il quarto quesito: in relazione al punto 4, è opportuno
richiamare un modello organizzativo generale, la Regione è dotata
di una carta della pericolosità di incendio boschivo, l'ultima
versione è del 2017, che individua cinque fasce da "Trascurabile" a
"Estrema", basata su parametri vegetazionali, orografici e
statistici, per ottimizzare i servizi di prevenzione e di
avvistamento, nonché per supportare l'organizzazione delle attività
di estinzione, il Nucleo antincendi boschivi del Corpo Forestale e
poi consulta quotidianamente un apposito indice di pericolo
d'incendio su tutto il territorio regionale adottato sin dal
1994.
Si tratta dell'adozione del "Sistema canadese" con cui viene
determinato l'indice finale, c'è tutta una serie di specificità
tecniche che non sto a dettagliare, con oltre cento stazioni
utilizzate. A livello operativo, un algoritmo descritto fornisce
utili indicazioni per orientare le attività di prevenzione che sono
consistenti nella dichiarazione di fase di preallarme in cui le
stazioni forestali, accertata questa situazione di preallarme,
vanno a rafforzare l'attività di monitoraggio.
Qualora ovviamente il pericolo diventi più marcato, anche in
base a un confronto con il centro funzionale per esaminare le
tendenze metereologiche, si può giungere alla proposta di decreto
di massima pericolosità promulgato dal Presidente della
Regione.
L'affidamento delle metodologie previsionali che si auspica
possa essere raggiunto anche attraverso la revisione del Piano
regionale per le attività di previsione, prevenzione e lotta attiva
agli incendi boschivi mantiene comunque un impianto complessivo che
evidentemente ha un approccio tecnico disgiunto dall'aspetto
sanzionatorio, quest'ultimo peraltro già previsto e disciplinato
dalla normativa di settore richiamata nella risposta al punto 1
della presente interpellanza.
La tematica, come le ho detto, fin dai prossimi giorni, nelle
prossime due settimane, sarà oggetto di lavoro e di confronto con
il collega Carrel in modo che possa essere aggiornata, ma
soprattutto per darsi un traguardo sia a livello di tempistiche ma
sia anche a livello di contenuti, sicuramente mantenendo quella
sensibilità che già avevamo anche condiviso a inizio della
legislatura di attenzione al territorio, in particolare anche di
attenzione al mondo agricolo.
Presidente -
Per la replica, la parola alla collega
Minelli.
Minelli (PCP) -
Assessore, non so che cosa dirle,
sinceramente, perché siamo fermi esattamente a due anni fa non solo
all'anno scorso, perché in buona sostanza le risposte che lei mi ha
dato sono le stesse che a febbraio 2022 mi aveva dato il presidente
Lavevaz, e cioè ricordare gli strumenti normativi, peraltro gli
stessi che ho evidenziato nell'esposizione: le linee guida, la
legge 95/82, il Decreto del 2006, ma, in buona sostanza, si tratta
di norme che avevamo condiviso non essere sufficientemente adeguate
e incisive rispetto alla situazione che via via è andata
verificandosi, è andata creandosi e che è notevolmente peggiorata
negli ultimi due anni, proprio a causa dell'aumento della
situazione di siccità e della scarsità di acqua.
Le stesse cose riguardo ai rilevamenti ARPA: certo, lo sappiamo
che questa delle emissioni dovuti agli abbruciamenti è una parte
relativa alle emissioni totali, però lei ha detto che la situazione
è regolata in maniera puntuale, io dico che non lo è, non è vero
che è regolata in maniera puntuale, tant'è vero, e lo sappiamo
entrambi, che le stesse guardie forestali, appartenenti al Corpo
Forestale, hanno sollecitato in diverse occasioni una normativa più
specifica da parte della Regione per poter agire in modo corretto.
Quindi la situazione normativa attuale non è sufficiente.
Poi lei mi ha detto che ci sono confronti continui con le
associazioni per arrivare a una norma condivisa, stessa cosa che mi
è stata detta l'anno scorso; io vorrei sapere quali sono i passi
che sono stati fatti in più, ma in maniera concreta, vorrei vedere
qualche riferimento a documenti, a incontri che ci sono stati, io
non ho notizie di tutto questo e lei adesso non ce ne dà.
Per quello che riguarda il confronto tra le strutture per
l'impianto sanzionatorio, anche qui c'è un confronto tra le
strutture.
Sul modello organizzativo generale, lei dice che esiste il
modello risalente al 2017, mi ha parlato del 2017, quindi parliamo
di sei anni fa, il sistema canadese a cui si fa riferimento... cioè
il 2017 che fa riferimento al 1994, quindi al sistema canadese con
l'algoritmo che permette di effettuare delle attività di
prevenzione nel momento in cui c'è una situazione di preallarme e
poi scatta il decreto se la pericolosità aumenta
Quello che io dico e che propongo di prendere in esame è una
cosa diversa, cioè davvero dare il compito al centro funzionale di
redigere - così come accade nel periodo invernale per il bollettino
valanghe - una situazione sulla pericolosità, perché io credo che
dobbiamo tener conto che da qui in avanti la situazione sarà ancora
più complicata.
Nei prossimi anni, se questo perdurare di condizioni di siccità
e di mancanza di adeguate precipitazioni andrà avanti, noi dobbiamo
essere preparati, perché veramente non vorrei che ci trovassimo a
un certo punto ad affrontare una situazione, come in passato
abbiamo visto accadere in Sardegna ed in altri posti, dove gli
incendi diventano una cosa all'ordine del giorno.
Se si cerca di tenere pulito un fondo agricolo, un terreno, una
porzione di bosco, si produce del materiale, lo sappiamo, e il
conferimento nelle discariche non è sempre logisticamente
praticabile e può essere anche costoso. Un'alternativa, lo
sappiamo, sono i trituratori, ma sono macchinari che non si possono
far arrivare ovunque, costano, pesano anche 350 kg e i volumi di
un'azienda agricola sono sicuramente importanti.
Sarebbe interessante, Assessore, capire come hanno risolto il
problema nella Provincia autonoma di Bolzano perché dal 2000, con
la legge 16 marzo 2000 n. 8 e con le modifiche successive, lì è
vietato bruciare residui vegetali.
Cercando di approfondire la questione, abbiamo visto per esempio
che nel Parmense c'è un progetto di trituratore che viene messo a
disposizione a chi ne ha bisogno. La Provincia, in quel caso,
insieme alle associazioni di categoria, ha studiato un sistema di
questo tipo.
Si potrebbe pensare a farne uno comunale, nelle zone che lo
necessitano, da utilizzare a turno.
Concludo dicendo che per esempio in alcune zone, in Scozia, sta
prevalendo un'altra tendenza per cui gli sfalci non vengono più
ritirati e vengono lasciati sul luogo.
Sono ovviamente solo delle suggestioni che però bisogna prendere
in esame come altre che, sicuramente, potrete approfondire con le
strutture.
Sicuramente questo problema andrà affrontato in modo serio e
rapido.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK