Consiglio Regionale della Valle d'Aosta - Oggetto del Consiglio n. 63 del 11 febbraio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 63 del 11 febbraio 1982 - Resoconto
OGGETTO N. 63/VII - COMUNICAZIONI DEL PRESIDENTE DEL
CONSIGLIO.
PRESIDENTE
:
Passiamo alla trattazione dell'ordine
del giorno con le Comunicazioni del Presidente del Consiglio che
riguardano l'attività dal 27 gennaio ad oggi.
DISEGNI DI LEGGE PRESENTATI
:
D.L. n. 341, presentato dalla Giunta regionale in data 3
febbraio 1982, concernente: "Ulteriori modificazioni della legge
regionale 8 ottobre 1973, n. 33: "Costituzione di fondi di
rotazione regionali per la promozione di iniziative economiche nel
territorio della Valle d'Aosta" - (I^ Commissione )
D.L. n. 342, presentato dalla Giunta regionale in data 3
febbraio 1982, concernente: "Integrazione della legge regionale 30
gennaio 1981, n. 7 recante: "Immissione nei ruoli regionali del
personale assunto ai sensi della legge 1° giugno 1977, n. 285
sull'occupazione giovanile" - (III^ e V^ Commissione)
Regolamento n. 18, presentato dalla Giunta regionale in data 28
gennaio 1982, concernente: "Applicazione della legge regionale 17
luglio 1981, n. 40 recante provvidenze a favore di cooperative
agricole e di associazioni di produttori agricoli" - (III^
Commissione)
DISEGNI DI LEGGE VISTATI: -
DISEGNI DI LEGGE NON VISTATI: -
DELIBERAZIONI VISTATE: n. 3
DELIBERAZIONI NON VISTATE: -
RIUNIONI DI COMMISSIONI:
I^ Commissione: 1
III Commissione: 3
Commissione Speciale Aiuti Zone Terremotate: 4
Conferenza dei Capi Gruppo e Ufficio di Presidenza, con
rappresentanti della Giunta regionale: 1
Vi comunico inoltre che in data 5 febbraio una delegazione della
Valle d'Aosta composta dal Presidente del Consiglio, dall'On.le
Dujany, dall'On.le Fosson e dall'Ingegnere capo dell'Assessorato ai
Lavori Pubblici Grosjacques, ha partecipato, in rappresentanza
della Regione, all'inaugurazione del tratto autostradale Châtillon
en Michailles-Annemasse, che prolunga verso Maçon l'Autoroute
Blanche da Le Fayet a Annemasse.
Domani alla Presidenza del Consiglio il Vice Presidente Mappelli
rappresenterà la nostra Regione in un incontro con il Ministro
Aniasi, incontro richiesto da tutti gli Uffici di Presidenza per
esaminare la possibilità di un maggior coordinamento dell'attività
dei Consigli regionali.
Un'altra comunicazione riguarda la riunione avvenuta in data 8
febbraio tra i componenti l'Ufficio di Presidenza, i Capi Gruppo, i
rappresentanti della Giunta, i tre rappresentanti della Commissione
paritetica per le norme di attuazione e l'On.le Dujany. Era assente
il Sen. Fosson, perché si trovava all'estero in missione. In questa
riunione è stata esaminata la bozza presentata dalla Commissione
paritetica sui suoi lavori, ma da parte dei tre rappresentanti del
Governo è stata richiesta un'ulteriore riunione per prendere atto
di alcune osservazioni formulate. Ritengo questa una cosa positiva,
perché in questa riunione dell'8 febbraio si sono avute alcune
osservazioni, alcuni rilievi e sono stati proposti degli
emendamenti.
Queste osservazioni, rilievi e emendamenti sono stati inoltrati
immediatamente alla Commissione interparlamentare per le questioni
regionali, riunitasi il giorno 10 c.m. alle ore 17.00, che li ha
presi in esame, accogliendone alcuni e modificandone altri.
Le conclusioni tratte sia nella Conferenza dei Capi Gruppo,
allargata come prima specificato, sia nella Commissione
interparlamentare per le questioni regionali, hanno sottolineato
due cose fondamentali: il notevole ritardo nel rinnovo delle
deleghe dovuto alla mancata attuazione del decreto per scadenza dei
termini, e la mancata ricezione del disposto della legge 5.8.1981
che stabilisce che nella delega può essere tenuto conto delle
particolari condizioni di autonomia attribuite alla Regione Valle
d'Aosta. I Capi Gruppo sono in possesso del verbale che è stato
redatto e trasmesso sia al Governo, sia ai nostri rappresentanti
nella Commissione paritetica, sia alla Commissione
interparlamentare per le questioni regionali, che lo ha già preso
in esame e ha concluso i suoi lavori. La Commissione
interparlamentare, infatti, ha stabilito che tutte le osservazioni
siano trasmesse al Governo, ai sensi dell'art. 3, primo comma,
della legge 1981.
Si apre la discussione sulle Comunicazioni del Presidente del
Consiglio.
Ha chiesto di parlare il Consigliere Mafrica; ne ha facoltà.
MAFRICA
- (P.C.I.):
Il Presidente ci ha riferito
che la riunione tra i Capi Gruppo, la Presidenza del Consiglio e i
rappresentanti della Giunta è stata importante. Io concordo su
questo, ma non credo si possa dire che ha partecipato a questi
lavori la Giunta regionale.
A mio giudizio soltanto la Sig.na Viglino ha portato
osservazioni particolari relative al suo campo di intervento,
mentre gli altri esponenti della Giunta, compreso il Presidente,
sono stati assenti, non hanno dato alcun contributo. E' mancato
perciò un giudizio complessivo della Giunta su questo schema di
decreto, ed è mancato proprio su questioni inerenti l'attività
della Giunta stessa.
Devo rilevare che, mentre la Giunta è regolarmente presente alle
feste, alle fiere, alle esposizioni, alle celebrazioni, alle
premiazioni, e addirittura per le foto di gruppo, quando c'è da
discutere di cose importanti, quando c'è da lavorare sul serio, la
Giunta è assente. Ritengo infatti che queste norme debbano essere
varate e che, pur con tutti i loro limiti, esse rappresentino un
passo in avanti nella precisazione delle funzioni amministrative
della nostra Regione.
La Commissione interparlamentare per le questioni regionali ha
esaminato questo schema di decreto e ha accolto le osservazioni di
fondo che l'assemblea dei Capi Gruppo e la Presidenza del Consiglio
avevano fatto. Esse riguardano le competenze della Valle d'Aosta
per l'istruzione e in relazione all'attività promozionale
all'estero che deve essere riservata alla Valle d'Aosta, proprio
per il fatto che si tratta di una Regione bilingue.
Chiudo questo mio breve intervento con un richiamo alla Giunta
perché anche su queste cose che riguardano il futuro e le questioni
di fondo della nostra Regione, ci sia un impegno che finora è
mancato.
Si sta parlando in questi giorni di allargamento della
maggioranza, non vorrei che questo allargamento si riducesse, in
sostanza, al bavaglio messo a un'altra forza perché diminuisca il
dibattito.
PRESIDENTE
:
Altri chiedono di parlare sulle
Comunicazioni del Presidente del Consiglio?
La parola al Presidente della Giunta; ne ha facoltà.
ANDRIONE
- (U.V.):
Semplicemente per respingere le
parole del Consigliere Mafrica, invitandolo a ricordare quanto
detto sul disegno di legge 196 e per informarlo che la Giunta
sapeva, da una precedente riunione con la Commissione, quali erano
i punti in discussione, per cui la Sig.na Viglino ha apportato, a
ragion veduta, quelle correzioni che ritenevamo opportune.
PRESIDENTE
:
Ha chiesto di parlare il Consigliere
Lustrissy; ne ha facoltà.
LUSTRISSY
- (D.P.):
Devo rilevare che, purtroppo,
da parte della RAI è stata data un'informazione distorta del
comunicato emesso dalla Presidenza del Consiglio, nel senso che la
valutazione è stata molto parziale e non esauriente rispetto a
quelle che sono state le determinazioni della conferenza dei Capi
Gruppo.
L'informazione si è limitata alla prima parte del comunicato
relativa all'approvazione dello schema di decreto legge proposto,
mentre non sono stati messi nel dovuto rilievo le riserve e gli
emendamenti che la Commissione aveva formulato. Dal che è sembrato
che la Commissione si fosse limitata a esprimere parere favorevole
allo schema di decreto proposto.
Per quanto riguarda il problema nel merito, credo che purtroppo
il tempo che abbiamo avuto a disposizione sia stato molto poco e
non sia stato sufficiente per esaminare col dovuto approfondimento
tutta la materia, che presenta punti di delicatezza anche per un
discorso di ingegneria costituzionale relativamente
all'applicazione del nostro Statuto regionale.
Infatti il decreto non ha tenuto conto in modo particolare dei
limiti della delega che, in ultima analisi, sono gli stessi del 616
rispetto alle materie statutarie. Noi dobbiamo recepire quelle
competenze riconosciute alle altre Regioni. Purtroppo il poco tempo
a disposizione non ci ha dato la possibilità di esprimere una
valutazione più compiuta, ma siamo riusciti, in questa fase di
analisi, a conseguire dei risultati almeno in quei settori ove la
Regione aveva già ampia competenza e aveva già legiferato, tipo la
scuola, il settore turistico, il settore artigianale e,
soprattutto, il settore agricoltura. Ci sono ancora alcuni aspetti
del decreto che ci preoccupano,
cioè le eccessive specificazioni sulle competenze delle materie
di cui all'art. 2; però pensiamo che, nel rispetto della delega, lo
schema di decreto, comprensivo delle osservazioni formulate e degli
emendamenti proposti, possa essere recepito dal Governo, risolvendo
così i nostri problemi. Se il decreto venisse approvato così com'è,
o con modifiche diverse, creerebbe un possibile motivo di
impugnativa da parte dell'Amministrazione regionale, a causa delle
interferenze nelle nostre competenze statutarie. Confidiamo che con
la successiva delega, articolata in un tempo più ampio dei due
anni, si possano apportare quei miglioramenti alle situazioni che
abbiamo lamentato, se essi non fossero compresi nel decreto
definitivo che il Consiglio dei Ministri approverà.
Questo è il nostro impegno per eliminare tutte queste
situazioni, che ancora ci preoccupano, di invadenza statale nelle
competenze amministrative statutarie.
PRESIDENTE
:
Ha chiesto di parlare il Consigliere
Carlassare; ne ha facoltà.
CARLASSARE
: (Democrazia Proletaria - Nuova
Sinistra)
: Desidero ricordare che nella riunione di cui stiamo
discutendo la Sig.na Viglino ha precisato che faceva delle
osservazioni nel merito del suo settore di attività, in quanto non
aveva avuto il tempo materiale di approfondire tutta la pratica,
anche se molto importante. Mi pare che in nessun modo abbia
precisato di parlare a nome della Giunta o abbia detto che la
Giunta aveva discusso a fondo questo problema. Ritengo pertanto che
le affermazioni del Presidente della Giunta siano abbastanza
gratuite e siano un modo per dire: "Non c'eravamo, però ne abbiamo
discusso a fondo precedentemente". A meno che la Sig.na Viglino non
si sia dimenticata di farcelo presente, non mi pare che corrisponda
al vero quanto affermato dal Presidente della Giunta.
Questo, secondo me, è un elemento oltremodo grave, in quanto
questa legge riveste un'importanza anche superiore alla legge del
riparto fiscale che ci fornisce i fondi, mentre questa legge ci dà
la possibilità di operare quotidianamente, ed è elemento essenziale
per riuscire a utilizzare bene i fondi della legge 690.
Per cui io condivido in pieno le osservazioni che ha fatto il
compagno Mafrica, e ritengo che sia gravissimo questo comportamento
di sufficienza nei confronti dei problemi da dibattere e che la
Giunta regionale si avoca il diritto di operare in esclusiva le
scelte senza confrontarsi su problemi che non sono di stretta
attinenza della Giunta stessa, ma riguardano il Consiglio e tutta
la popolazione della Valle d'Aosta.
PRESIDENTE
:
Ha chiesto di parlare il Presidente
della Giunta; ne ha facoltà.
ANDRIONE
- (U.V.):
Voglio precisare che i membri
della Giunta rappresentano sempre la Giunta. Questo per diritto
costituzionale, perché la Giunta è un organo collegiale, e soltanto
il Presidente della Giunta è un organo di per se stesso.
Secondariamente, non ho detto che la Giunta ha discusso, ma ho
detto che la Commissione ha riferito alla Giunta.
PRESIDENTE
:
Possiamo considerare chiusa la
discussione sulle Comunicazioni del Presidente del Consiglio.
Passiamo alla trattazione dell'oggetto n. 3.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK