Consiglio Regionale della Valle d'Aosta - Oggetto del Consiglio n. 1038 del 16 dicembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1038 del 16 dicembre 2004 - Resoconto
OGGETTO N. 1038/XII - Impegno per la modernizzazione e
trasformazione della linea ferroviaria Aosta/Pré-Saint-Didier.
(Approvazione di mozione)
Mozione
Constatato che il "Conseil de la Plaine d'Aoste", organismo
che raggruppa il Comune di Aosta e tutti i comuni circostanti, con
un comprensorio di oltre 40.000 abitanti, ha recentemente chiesto
alla Regione di trasformare la linea ferroviaria in modo da
renderla utilizzabile come servizio di trasporto urbano;
Evidenziato che esiste uno studio di fattibilità redatto su
incarico della Regione che prevede la trasformazione della ferrovia
Aosta/Pré-Saint-Didier in "Métro du Mont Blanc" un servizio di tipo
"metropolitano" nella piana di Aosta e che prevede il prolungamento
della linea fino a Courmayeur;
Evidenziato altresì che l'ipotizzato spostamento ad Entrèves
della stazione di partenza della nuova funivia per Punta Helbronner
renderebbe possibile e necessario prevedere di raggiungere tale
località con un servizio ferroviario;
Ricordato che il Programma della maggioranza regionale
presentato nel luglio 2003 prevede "la trasformazione della linea
Aosta/Pré-Saint-Didier come metropolitana leggera, non escludendo
l'ipotesi del suo prolungamento a Courmayeur";
il Consiglio regionale
Impegna
l'Assessore regionale in materia di trasporti ad illustrare
entro 30 giorni alla competente commissione consiliare permanente
in che modo intende procedere alla modernizzazione e trasformazione
della linea ferroviaria Aosta/Pré-Saint-Didier.
F.to: Riccarand - Curtaz - Squarzino Secondina
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Chiederei cortesemente di anticipare il punto n.
28.1 dell'ordine del giorno: si tratta di una mozione dei
Consiglieri del gruppo "Arcobaleno" riguardante la linea
ferroviaria Aosta/Pré-Saint-Didier; è una mozione che giace già da
alcuni Consigli.
Presidente - Credo che questo non desti preoccupazione al
Consiglio; è possibile ipotizzare questa breve inversione
dell'ordine del giorno? Bene. Chi prende la parola per
l'illustrazione?
La parola al Consigliere Riccarand.
Riccarand (Arc-VA) - Questa mozione riprende un tema che già in
passato è stato all'attenzione del Consiglio, ma vi sono oggi una
serie di motivi nuovi per riaccendere i riflettori su tale
questione della linea ferroviaria Aosta/Pré-Saint-Didier... e se
riusciamo a fare un concreto passo avanti. Ricordo che questa linea
ha compiuto proprio lo scorso mese di ottobre i suoi 75 anni,
perché è entrata in vigore nel 1929, era una linea che era stata
concepita e realizzata anche per il trasporto di materiale estratto
a La Thuile, che poi confluiva a Morgex. È una linea che ha svolto
per vari decenni un'importante funzione non solo di trasporto
merci, ma anche di trasporto passeggeri, ma è una linea che ormai
da oltre 10 anni è in una situazione critica e dunque rispetto a
questa vanno operate delle scelte, perché diventa difficile
immaginare di mantenere in esercizio ancora per vari decenni la
linea nello stato attuale con i servizi attuali. Va fatta una
scelta radicale o di un ammodernamento di questa linea, rendendola
adeguata ad un servizio di trasporto moderno, oppure uno
smantellamento della linea, se ritiene che non possa avere un'utile
funzione per il trasporto nella nostra regione. Riteniamo che tale
linea abbia un significato ed una prospettiva importante,
soprattutto se concepiamo questa linea non in funzione del servizio
che svolge attualmente, ma immaginando quale potrebbe essere il
servizio che in un futuro con una linea ammodernata potrebbe
svolgere.
In particolare vi sono tre aspetti su cui già in passato si sono
evidenziate le utilità della linea. Siccome la ferrovia attraversa
completamente la città di Aosta, con alcuni interventi abbastanza
limitati, si tratta di prolungare un binario dedicato fino al
quartiere Dora o fino a Saint-Christophe, è una linea che può
svolgere funzione di servizio di trasporto urbano nella città di
Aosta con un binario dedicato appositamente a questo tipo di
servizio fra periferia est e periferia ovest di Aosta, cioè fra
Saint-Christophe e Sarre, con un servizio piuttosto frequente come
potrebbe essere un autobus o un servizio metropolitano o una
tramvia, quindi svolgere egregiamente un servizio di mobilità per
tutti quegli utenti che dalla periferia est alla periferia ovest
devono venire ad Aosta e devono muoversi all'interno della città.
Siccome attraversa centralmente la città, sicuramente questo
servizio urbano potrebbe essere molto utile a decongestionare il
traffico automobilistico e a dare un servizio utile per l'intera
città e per la mobilità di tipo urbano. Secondo tipo di funzione:
potrebbe avere un'utilità come servizio di trasporto per tutta
l'alta Valle, andando ad incrementare le fermate attuali. Le
fermate attuali erano state concepite con una funzione diversa;
creando una serie di fermate molto semplici con delle pensiline,
fermata a domanda, si potrebbe dare un servizio molto più
capillare. È chiaro che questo deve accompagnarsi con l'utilizzo di
mezzi di locomozione tipo tramvia, che hanno delle velocità
notevoli, ma oggi vi sono i mezzi in grado di fare questo tipo di
servizio. In terzo luogo tale linea può svolgere un'importante
funzione anche dal punto di vista del comprensorio sciistico di
Courmayeur e anche dal punto di vista turistico se viene prolungato
il servizio fino a Courmayeur, cosa che è possibile. È chiaro che,
fermandosi la linea a Pré-Saint-Didier ed essendoci una rottura di
carico lì, questo servizio rimane molto limitato, ma se pensiamo
che con la riapertura delle terme a Pré-Saint-Didier e con la
prospettiva di portare questo servizio ferroviario fino a
Courmayeur... sicuramente potrebbe avere uno sbocco molto
interessante anche dal punto di vista del servizio per il tempo
libero, la ricreazione e il turismo.
Questi sono gli elementi per cui già in passato
l'Amministrazione regionale si era soffermata su tale problema,
aveva anche fatto uno studio di fattibilità per vedere di
potenziare e ammodernare questa linea. È una prospettiva che è
sempre rimasta davanti come un obiettivo da raggiungere; ricordo
che lo stesso programma della maggioranza regionale nel luglio 2003
ha previsto la trasformazione della linea Aosta/Pré-Saint-Didier
come metropolitana leggera, quindi con questo tipo di funzionalità
e di servizio, non escludendo l'ipotesi del suo prolungamento a
Courmayeur. Oggi vi sono due elementi nuovi che ci spingono ad
accelerare su questa prospettiva: da un lato, abbiamo constatato
che vi è stata anche recentemente una presa di posizione del
"Conseil de la Plaine" di Aosta, comunque da parte del Sindaco di
Aosta e di altri sindaci è stata evidenziata l'utilità che potrebbe
avere, e questo è previsto del resto anche nel PRG della città di
Aosta, la ferrovia come servizio di trasporto urbano in tutto il
comprensorio di Aosta, cosa che secondo noi va proprio nel senso
delle cose che dicevo prima. L'altro aspetto rilevante - che si
ricollega anche alla discussione che abbiamo avuto stamani per
motivi diversi - è questa ipotesi che viene fatta di spostare la
partenza della nuova telecabina per il Monte Bianco nella zona di
Entrèves, in una zona che sarebbe frontale solo dall'altra parte
della strada rispetto al punto di partenza della funivia per la Val
Veny. Sostanzialmente nella stessa zona avremmo due funivie che
partono una verso la Val Veny e l'altra verso il Monte Bianco, una
che funziona più come utenza di tipo invernale legata allo sci,
l'altra con un'utenza più di tipo estivo, ma sicuramente ipotizzare
- e la cosa è fattibile sul piano tecnico - di arrivare con un
servizio di tramvia non solo fino al capoluogo di Courmayeur, non
solo fino al piazzale del Monte Bianco, ma fino ad Entrèves,
attestandolo laddove si ipotizza di far partire due importanti
impianti a fune, sarebbe una prospettiva molto interessante dal
punto di vista dell'offerta turistica e di un'offerta di mobilità
cosiddetta "sostenibile" in Valle d'Aosta.
Vi è quindi tutta una serie di elementi che ci hanno indotto a
presentare questa mozione, chiedendo che si facciano dei passi
avanti nella definizione di tale progetto nel fare delle scelte e
nel mettere in cantiere le risorse necessarie e le scelte
necessarie. È chiaro che è una scelta molto impegnativa, bisogna
fare le opportune riflessioni, bisogna sapere che si tratta di un
investimento che non potrà essere inferiore ai 100 milioni di euro,
si tratta quindi di una grande opera... se si vuole realizzare...
però è un grande progetto che guarda al futuro della Valle d'Aosta.
Sarebbe una grande infrastruttura di ammodernamento della Valle
d'Aosta che andrebbe nella direzione giusta rispetto a forme di
trasporto non tutte concentrate esclusivamente sulla mobilità
automobilistica, quindi riteniamo che la Regione abbia oggi
l'esigenza di fare questa scelta, abbia le risorse per portarla
avanti e abbia la possibilità di dotarsi di un'infrastruttura molto
avanzata. Ricordo che nella vicina valle di Chamonix oggi si sta
parlando di un potenziamento e di un miglioramento del servizio
offerto dall'attuale linea ferroviaria che collega la Valle di
Chamonix con la Svizzera, che è una linea anche quella di carattere
storico che è stata migliorata via via, ma si sta pensando anche lì
ad un sistema che chiamano "tram-train", cioè ad un sistema che
riunisce il servizio ferroviario con un servizio di tipo urbano. In
altre valli alpine... l'Assessore Caveri ben conosce un esponente
attivo del Cipra, Helmuth Moroder, che è Direttore in questo
momento di una nuova linea nella Val Pusteria nella Provincia di
Bolzano, una linea che era stata abbandonata, la Provincia l'ha
presa in mano dalle "Ferrovie", gli è stata ceduta, l'hanno
ammodernata e proprio in queste settimane stanno facendo le prime
prove per rimettere in funzione tale linea, che serve una vallata
prevalentemente di tipo agricolo. Sicuramente il trasporto
ferroviario nelle valli alpine può avere una nuova vitalità e un
grande futuro, perché stanno cambiando le esigenze, le mentalità,
le possibilità oggi di sfruttare questo mezzo di trasporto.
Speriamo quindi vi sia una risposta positiva a questa
sollecitazione, in modo che possiamo arrivare a definire meglio le
intenzioni rispetto a tale linea e possiamo darle un futuro
migliore di quello che si prospetta in questo momento.
Président - La parole au Conseiller Salzone.
Salzone (FA) - Brevissimamente, intanto per manifestare la mia
personale condivisione su questa mozione, senza peraltro
analizzarla nelle singole parti, ma solo per dire che, pur essendo,
è vero, una grande opera che ha dei grandi costi, ritengo sia
indispensabile pensare in questi termini per opere che devono avere
un risvolto importante per il futuro. Manifesto pertanto la mia
solidarietà rispetto a questo indirizzo, nella speranza che, come
per altre opere... come ad esempio per l'ospedale nuovo, bisogna
pensare oggi per poterlo avere magari fra 10-15 anni. È con lo
stesso spirito che manifesto la mia solidarietà personale verso
questa mozione.
Président - La parole au Conseiller Cesal.
Cesal (UV) - La mozione ha il merito di riportare all'attenzione
di questo Consiglio su di un tema importante per il futuro della
nostra Regione, un tema che è ricompreso nel programma di
maggioranza e quindi condiviso un po' da tutti; un progetto che
entra a pieno titolo nelle linee programmatiche del PTP però, come
giustamente nell'illustrazione della mozione... lo ha detto il
collega Riccarand... si tratta di un problema di non poco conto in
considerazione delle ingenti risorse economiche necessarie. Ritengo
sia necessario approfondire la tematica per giungere nel più breve
tempo possibile a delle conclusioni definitive, per "sgomberare il
tavolo" da equivoci di fondo o per stabilire un eventuale percorso
da percorrere. Credo che debba essere subito detto che la ferrovia
così com'è non va assolutamente: treni lenti, sporchi, passeggeri
scarsi, senza contare alcune interferenze pesanti che hanno con il
territorio di alcuni comuni dell'alta Valle. Mi limiterei a citare
il Comune di Sarre, il Comune di Morgex che sono divisi in due da
questo tracciato, che spesso interferisce con tutta la viabilità
secondaria, con dei passaggi a livello eterni (10-15 minuti).
L'interferenza del tracciato in alcuni casi è molto pesante e in
qualche modo dovrebbe essere valutata, attenuata, o eliminata.
Certo che il sogno di una linea ferroviaria efficiente che
colleghi l'alta Valle con la città di Aosta affascina anche il
sottoscritto, non lo nego, ma evidentemente i costi hanno
un'importanza fondamentale per qualsiasi tipo di progetto,
soprattutto per un progetto di questo genere, e va attentamente
valutato il rapporto costi-benefici. Ricordo qualche anno fa un
incontro ad Arvier con l'allora Assessore Riccarand e i comuni
dell'alta Valle, rappresentati dai sindaci, quando ad una
valutazione sommaria si era accertato che i costi erano considerati
all'epoca eccessivi, perché addirittura superiori ad un servizio
personalizzato di taxi per gli abitanti dell'alta Valle. Questo è
un aspetto che va attentamente valutato, soprattutto perché
dobbiamo evitare le solite "cattedrali nel deserto" o le opere
inutili che spesso in quest'aula sento criticare, giustamente fra
l'altro. Oggi il treno è usato quasi esclusivamente dagli studenti
nella prima corsa del mattino e per il rientro alle ore 14,30;
durante le altre corse i treni viaggiano desolatamente vuoti.
Alcuni accorgimenti di poco conto permetterebbero un miglior
utilizzo di questa linea ferroviaria, come la realizzazione di
alcune fermate intermedie; ricordo che il Comune di Morgex aveva
presentato all'epoca un progetto per la realizzazione di una
fermata a La Ruine, un villaggio molto popoloso distante dal
centro, e un servizio di questo genere avrebbe potuto incrementare
l'utilizzo di questo mezzo di trasporto. Richiesta che però si è
fermata di fronte all'impossibilità di tenere un dialogo aperto con
la società che gestisce la ferrovia. Ricordo a questo proposito che
il Comune di Morgex insieme al Comune di Sarre aveva raggiunto un
accordo per quanto riguarda l'acquisto degli immobili di proprietà
della ferrovia per un utilizzi ai fini comunali e un impegno
sottoscritto, che a tutt'oggi non è ancora stato onorato per motivi
che non riesco a capire, che mi sono incomprensibili. So solo che,
quando si parla di tali problemi, ci si trova di fronte ad un
"muro" proprio perché con la società "Ferrovie" o le varie
sotto-società in cui è stata frammentata questo colosso non è
assolutamente possibile parlare, per cui non vi è nessuna
possibilità di confrontarsi per poter andare avanti. Non so se
ultimamente vi sono degli sviluppi a questo proposito, comunque
invito l'Assessore a tenere conto di questo aspetto, che non è
secondario soprattutto per quel che riguarda il Comune di
Morgex.
Credo che per sgombrare il tavolo da qualsiasi tipo di equivoco
occorra valutare attentamente l'utilità di questa opera e relativi
costi, soprattutto per quanto riguarda l'ipotesi di un collegamento
con Courmayeur e con il luogo della partenza della nuova funivia
del Monte Bianco. Tutto questo potrebbe rendere molto più
funzionale l'intero impianto e più economica la sua gestione. Si
tratta - ripeto - di valutare non solo le spese di investimento per
andare a Courmayeur, ma anche i costi ambientali che la
realizzazione di un'opera di questo genere comporta. Una
discussione serena su questo argomento va fatta, una verifica dei
costi, delle potenzialità dei passeggeri non solo sulla sua
costruzione, ma anche sul successivo funzionamento. Una decisione
va presa in accordo con le comunità locali interessate, che sono
essenziali ad un discorso di questo genere, perché devono
esprimersi su tale materia e indicare gli indirizzi che
l'Amministrazione regionale deve prendere. Per cui chiederei di
integrare questa mozione con qualcosa che vada in quella direzione,
in maniera tale che anche le comunità interessate siano coinvolte
nell'esame della problematica e abbiano la possibilità di esprimere
il loro punto di vista... e quanto meno esprimersi se ritengono o
meno essenziale questa opera, se la ritengono assolutamente
necessaria e soprattutto come eventualmente vorrebbero vederla
realizzata.
Per quel che mi riguarda quindi esprimo un parere positivo a
questa mozione, con l'invito a voler ricomprendere nella parte
impegnativa un coinvolgimento delle realtà locali interessate, i
vari comuni che hanno la ferrovia come parte integrante del loro
paesaggio.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Questo è un tema estremamente significativo.
Quando ho assunto tale incarico, avevo detto con estrema chiarezza
in Consiglio che si trattava "in primis" di occuparci della linea
fra Aosta e Torino e che in un secondo momento si sarebbe venuti ad
approfondire la tematica dell'Aosta/Pré-Saint-Didier, considerando
la dinamica di questa linea non come una dinamica di una linea
isolata, ma anche la stazione di Aosta, che pure in questo periodo
inizierà ad essere parzialmente ristrutturata, deve - visto il
ruolo di divisione della stazione di Aosta con la zona "F8" -
essere tenuta da conto e non è un caso che una parte dello studio
di applicazione dell'accordo di programma quadro sulla ferrovia
riguarda in particolare la stazione della città di Aosta.
Credo si possa accogliere la mozione del Consigliere Riccarand
con due avvertenze: la prima, se possibile, espungere il primo dei
punti, quindi cominciare la mozione dall'
"evidenziato"
,
perché il comunicato stampa che fu fatto alla fine di una riunione
fra Giunta regionale e "Conseil de la Plaine" non era assolutamente
corrispondente al dibattito; anzi, per essere un po' brutale, devo
dire che i sindaci che erano intervenuti nel dibattito erano
sindaci che semmai, al posto di usare in maniera metropolitana la
linea, ne chiedevano la chiusura. Espungerei questa prima parte,
mentre comprenderei, come il collega Riccarand è d'accordo perché
abbiamo già sottoscritto un documento... di aggiungere:
"ad
illustrare entro tre mesi"
e concludere
"e a confrontarci
sull'argomento con i comuni interessati e con il Conseil de la
Plaine"
... dell'indirizzo che è stato formulato anche dallo
stesso Consigliere Cesal.
In data 23 novembre la Giunta ha dato incarico di approfondire
questa tematica dell'Aosta/Pré-Saint-Didier, partendo da uno studio
assai complesso che fu fatto nell'ambito di fondi statali in
collaborazione con il Comune di Aosta sulla fattibilità
dell'abbassamento del piano del ferro, che è un po' un'utopia che
comunque oggi si è concretizzata addirittura in una
progettualità... e poi, partendo dallo studio del 1997 ricordato
dal Consigliere Riccarand, cioè quello della trasformazione in
tramvia della linea ferroviaria Aosta/Pré-Saint-Didier, il
prolungamento fino a Courmayeur e ad est fino al quartiere Dora.
Trovo che il termine "tramvia" sia il termine giusto, non userei
mai quel termine "metropolitana" che, per quanto presente nel
programma di legislatura, si presta a degli equivoci linguistici,
perché la metropolitana di per sé è una cosa particolare ed è molto
meglio usare il termine "tramvia". Entro i 3 mesi indicati daremo
delle notizie sul corridoio Courmayeur/Pré-Saint-Didier, Aosta,
Quart, Nus, sulla questione del servizio ferroviario sub-urbano
sulla tratta Sarre-Aosta-Quart-Nus e anche sul progetto di
riqualificazione della linea Aosta/Pré-Saint-Didier.
All'interno di un Interreg, che si chiama "SITRALP", avremo la
possibilità in aggiunta a questo primo studio di meglio
approfondire la fattibilità di un collegamento senza rottura di
carico fino a Courmayeur. Credo anch'io che sarebbe interessante
per la viabilità soprattutto della Valdigne poter immaginare di
evitare quel sovrappiù di auto che oggi si muovono in particolare
da Morgex e La Salle in direzione delle funivie di Courmayeur e
ritorno, con delle densità specie il sabato e la domenica che sono
preoccupanti. Con le modificazioni che il proponente ha accettato,
se può essere distribuito il testo corretto della mozione... credo
che potremo approfondire nella commissione consiliare competente i
primi esiti. Dopo o prima averli approfonditi in commissione sarà
bene che vi sia questo confronto con i comuni interessati; ci tengo
a dire al Consigliere Cesal che purtroppo, mentre le "Ferrovie"
hanno confermato l'accordo con il Comune di Sarre, chiedono invece
una riscrittura dell'accordo che il Consigliere Cesal nelle vesti
di sindaco aveva portato fin quasi a compimento. Oggi le "Ferrovie"
ne chiedono una riscrittura e, purtroppo, per quel che ci riguarda,
non possiamo che dolerci di quanto avvenuto, anche perché credo vi
fosse stata una specie di firma in Regione dell'accordo; in realtà,
oggi cerchiamo di fare un lavoro di accorpamento degli accordi per
fare un unico accordo concernente tutte le stazioni e le pertinenze
ferroviarie in Valle.
Président - S'il n'y a pas de collègues qui veulent intervenir,
je soumets au vote la motion dans la nouvelle formulation, dont je
donne lecture:
Mozione
Evidenziato che esiste uno studio di fattibilità redatto su
incarico della Regione che prevede la trasformazione della ferrovia
Aosta/Pré-St-Didier in "Métro du Mont Blanc" un servizio di tipo
"metropolitano" nella piana di Aosta e che prevede il prolungamento
della linea fino a Courmayeur;
Evidenziato altresì che l'ipotizzato spostamento ad Entrèves
della stazione di partenza della nuova funivia per Punta Helbronner
renderebbe possibile e necessario prevedere di raggiungere tale
località con un servizio ferroviario;
Ricordato che il Programma della maggioranza regionale
presentato nel luglio 2003 prevede "la trasformazione della linea
Aosta/Pré-Saint-Didier come metropolitana leggera, non escludendo
l'ipotesi del suo prolungamento a Courmayeur";
Il Consiglio regionale
Impegna
l'Assessore regionale in materia di trasporti ad illustrare
entro 3 mesi alla competente Commissione consiliare permanente in
che modo intende procedere alla modernizzazione e trasformazione
della linea ferroviaria Aosta/Pré-St-Didier e a confrontarsi
sull'argomento con i comuni interessati e con il Conseil de la
Plaine.
F.to: Caveri - Riccarand
Conseillers présents et votants: 25
Pour: 25
Le Conseil approuve à l'unanimité
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK