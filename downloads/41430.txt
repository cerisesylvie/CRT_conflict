Consiglio Regionale della Valle d'Aosta - Oggetto del Consiglio n. 559 del 4 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 559 del 4 aprile 2019 - Resoconto
OGGETTO N. 559/XV - Interpellanza: "Segnalazioni di
disservizi inerenti il servizio di trasporti disabili".
Distort (Presidente) -
Punto n. 25 all'ordine del giorno.
La parola al collega Manfrin per l'esposizione
dell'interpellanza.
Manfrin (LEGA VDA) -
Con questa interpellanza, che - lo
dico fin da subito - vuole essere assolutamente costruttiva e
riporta con dovizia di particolari proprio una necessità di
intervento, riprendiamo un tema che avevamo affrontato all'interno
di quest'Aula sia con una interrogazione che con una mozione -
peraltro approvata all'unanimità - che impegnava questo Consiglio a
una ricognizione sulle criticità del servizio disabili.
Un piccolo appunto, una piccola critica mi permetto di farla, ma
non a lei, Assessore, bensì al Presidente della V Commissione, Luca
Bianchi, perché avevamo approvato la mozione per approfondire le
criticità del servizio disabili, ma dal 5 febbraio ad oggi ancora
nulla è stato fatto. Mi auguro quindi che prima possibile si possa
addivenire ad un intervento in questo senso all'interno della
Commissione competente.
Detto questo, con questa iniziativa ho voluto richiamare alcune
criticità del servizio e, per esemplificarlo - esclusivamente per
questo -, ho riportato numerose segnalazioni. Come elencato, vi
sono 5 disservizi ben distinti.
Il primo evidenzia un'aggressione verbale subita da un utente a
causa di un errore compiuto dal servizio stesso, nonostante le
numerose segnalazioni circa il corretto luogo di carico
dell'utente. Le aggressioni verbali, peraltro, secondo quanto
riferitoci dalle segnalazioni, non sarebbero isolate, ma si
ripetono con frequenza mettendo ad ulteriore dura prova chi già
vive una situazione di difficoltà.
Nel secondo punto troviamo un ulteriore problema relativo alle
altissime velocità registrate da alcuni utenti che non possono
reagire durante il tragitto. Dal luogo di partenza a volte si passa
anche in autostrada con tragitti abbastanza lunghi. Queste persone
in alcuni casi non possono reagire, se non richiamando debolmente
l'autista senza che questo sortisca alcun effetto di sorta e questa
situazione viene poi resa ancora più pericolosa - sempre secondo le
segnalazioni - dall'utilizzo del cellulare durante il tragitto da
parte dell'autista.
Al terzo punto abbiamo un problema organizzativo, ovvero
l'assenza su alcuni mezzi della piattaforma per facilitare la
salita e la discesa sul mezzo. Alcuni furgoni, infatti, risultano
troppo alti per salire con le proprie forze, perché -
ricordiamocelo - il trasporto disabili si occupa di portare persone
aventi soprattutto difficoltà di deambulazione da un posto
all'altro. Spesso questi furgoni, essendo molto alti, sono
sprovvisti di piattaforma per il carico e sono di difficile
ingresso. Questo viene avviato con degli sgabellini; non so se
avete presente quei sgabellini in plastica che vendono nei
negozietti "Tutto a un euro". Provate ad immaginare la situazione
di una persona che ha già delle difficoltà motorie a dover salire
sul mezzo di trasporto con l'ausilio di quello scalino in
plastica... sicuramente non è proprio la cosa migliore, sicuramente
non in sicurezza, sicuramente non se fatta da un anziano o da una
persona con già delle difficoltà.
Al quarto punto vi è un altro problema organizzativo. Questo è
sicuramente importante e probabilmente deve essere affrontato.
Questo, più che una lamentela sul servizio, è proprio un problema
pratico: mancano i posti per gli accompagnatori sui pulmini. Sapete
che questi piccoli pulmini da trasporto hanno circa 5 posti. A
volte ci sono lunghi tragitti da fare e a volte le persone che
viaggiano su questi mezzi di trasporto hanno inevitabilmente delle
necessità, anche soltanto a salire e scendere. Pensate al viaggio
di un'ora, un'ora e mezza o due ore e anche soltanto a metà del
viaggio di dover andare alla toilette: è difficile andare da soli,
chiaramente a volte si viene aiutati dall'autista, ma a volte
l'autista può anche tranquillamente rifiutarsi di farlo. Sarebbe
necessario in quel caso avere un accompagnatore. Se però ci sono 5
persone che hanno giustamente la necessità di utilizzare quel
passaggio, non si possono ospitare, perché ovviamente viene data la
priorità all'utente. Non si possono ospitare gli accompagnatori
durante il tragitto, quindi queste 5 persone si trovano chiaramente
da sole ed è sicuramente un problema, considerato anche il fatto
che spesso, o a volte, questi pulmini viaggiano soltanto con una
persona, quindi c'è anche un problema di ottimizzazione di questo
servizio.
Infine, la quinta e ultima segnalazione riguarda la mancata
ricezione, da parte di coloro che utilizzano lo strumento del
trasporto disabili, del questionario sulla soddisfazione di
servizio ed è stato sollevato da più parti. Lì si sarebbero potute
esprimere le criticità che vi ho elencato, ma credo anche altre,
così come dei suggerimenti per migliorare questo servizio. Ecco
perché, Assessore, lo ripeto con assoluta volontà costruttiva, le
chiedo, per il tramite di questa interpellanza: se sia conoscenza
delle segnalazioni di cui ai punti 1 e 2 e quali siano i
provvedimenti che si intendono adottare nel merito; se le
segnalazioni di cui ai punti 3, 4 e 5 corrispondono a verità e, in
caso affermativo, quali provvedimenti si intendono adottare nel
merito.
Presidente -
La parola all'Assessore Bertschy per la
risposta da parte del Governo.
Bertschy (AV) -
Ringrazio anch'io per l'esposizione e per
l'attenzione che viene data dal collega Manfrin, in particolare, ma
anche da altri colleghi in Consiglio. Rispetto alla questione di
essere convocato in Commissione - al di là del fatto che immagino
che il calendario in Commissione sia sempre difficile da
programmare, in quanto i temi sono sempre tanti - noi stiamo
cercando comunque di raccogliere i dati come da impegno, in modo
che quando ci sarà la convocazione potremo già portare un po' di
documenti e anche di informazioni al riguardo. Negli scorsi giorni
abbiamo avuto anche un incontro tra la parte politica e la parte
tecnica con l'Assessorato alle politiche sociali per fare il punto
della situazione sull'impianto generale del contratto. Credo che
l'attività ispettiva in questo senso possa essere utile,
soprattutto per migliorare l'attuale contratto, per cercare di
capire come integrare le cose mancanti e, evidentemente, per
migliorare quelle che ci vengono segnalate. Mi ha colto
particolarmente di sorpresa che non si sia mai fatta un'indagine di
customer satisfaction
, o comunque che ci sia la possibilità
di raccogliere i dati, perché è sicuramente un servizio.
Nell'ultima parte delle sue premesse lei dice: "
Rilevato che
molti utenti sono restii nel segnalare le suddette criticità per
timore di ritorsioni sul servizio
"; ora io non credo alle
ritorsioni, però credo sia sempre difficile esplicitare in maniera
diretta le cose. Sono comunque d'accordo, abbiamo già avviato un
impegno per raccogliere questi dati nella forma che si riterrà più
opportuna.
Vengo alla prima domanda: "
se sia a conoscenza delle
segnalazioni di cui ai punti 1 e 2, e quali siano i provvedimenti
che si intendono adottare nel merito
". Come credo lei immagini,
come lei sente l'utente, noi sentiamo l'azienda. Riporto quindi
quello che mi viene detto, lo racconto qui e poi, insieme,
metteremo tutte le informazioni. L'ufficio competente delle nostre
strutture non è a conoscenza degli elementi citati ai punti 1 e 2,
in quanto gli utenti non hanno mai comunicato tali disservizi alla
Regione, probabilmente anche per le cose che abbiamo detto. Se lo
avessero fatto evidentemente, pur con tutta l'autonomia di
rivolgersi ai Consiglieri e a chi vogliono, avremmo cercato di
avere le giustificazioni in merito al raggruppamento di imprese
VAST che fa parte del servizio. Per dare un dato, giornalmente
svolgiamo 400 servizi - sono circa 8.000 i servizi al mese che
vengono riportati - e i disservizi, per quello che è documentato,
sono una piccola percentuale.
In seguito alla sua iniziativa, noi abbiamo interpellato la VAST
e ci è stato comunicato quanto segue. Per quanto riguarda il punto
1, il sistema informatico di raccolta della prenotazione che
gestisce il servizio prevede due indirizzi dove andare a prendere
l'utente, che sono in località Amérique rispettivamente al n. 95 e
al n. 101. La struttura dispone di due accessi di carico. Nel caso
specifico, su richiesta dell'utente - così ci viene segnalato
dell'utente - è stato indicato il primo indirizzo e lì il mezzo si
è recato. Dopo alcuni minuti di attesa l'autista si è spostato sul
retro, al n. 101, dove ha prelevato con 8 minuti di ritardo
l'utente. L'autista ha riferito, al contrario di quello che ha
riferito lei, di essere stato oggetto di rimostranze da parte
dell'utente e dell'accompagnatore e di aver risposto in modo brusco
in quanto ingiustificatamente gli veniva accusato il ritardo.
Abbiamo segnalato all'azienda la questione, che comunque provvederà
a richiamare il dipendente e ad assumere sempre e comunque un
comportamento adeguato alla particolare tipologia di servizio. Per
quanto riguarda il punto 2, l'autista ha riferito di essersi
attenuto ai limiti di velocità previsti in autostrada e nel tratto
cittadino. Dal sistema risulta che l'utente doveva essere prelevato
alle ore 7:00 dalla propria abitazione a Saint-Christophe e
condotto in via Cimabue n. 2 a Torino per le ore 9:00. In base al
servizio effettivamente reso, risulta che l'utente è salito a bordo
del veicolo alle ore 6:59 ed è sceso a destinazione alle ore 8:33
percorrendo 120 chilometri complessivi di cui 106 in autostrada.
Dal confronto effettuato con altri viaggi svolti, anche per altri
utenti sullo stesso tragitto e con conducenti diversi, emerge che i
tempi di percorrenza si attestano in media su un'ora e trenta
minuti, più o meno in linea con quanto avvenuto il 20 febbraio
2019. L'autista, inoltre, ha riferito di avere risposto ad una
telefonata di servizio utilizzando l'apposito auricolare. La ditta
ha poi precisato che l'utente in questione è stato spesso autore di
comportamenti che hanno provocato tensione con il personale alla
guida: fumare a bordo, richiedere la sosta in autostrada e in
corsia di emergenza, pretendere di stabilire il percorso da
seguire. Tali comportamenti hanno indotto l'azienda ad organizzare
i servizi in modo da far viaggiare l'utente da solo per non recare
disagi agli altri passeggeri.
Punto n. 2: "
se le segnalazioni di cui ai punti 3, 4 e 5
corrispondano a verità e, in caso affermativo, quali provvedimenti
si intendono adottare nel merito
". In riferimento al punto 3 si
evidenzia che da contratto (articolo 5.3) il servizio di trasporto
disabili deve essere svolto dai veicoli idonei in numero non
inferiore a 38, dei quali almeno 25 attrezzati per il trasporto
delle carrozzelle con relative pedane di sollevamento. Attualmente
i veicoli della flotta sono complessivamente 43 di cui 36
attrezzati, pertanto 7 mezzi sono senza pedana. La ditta ha
comunicato che, nell'ottica di assistere meglio l'utenza
facilitandola nell'accesso sempre con l'assistenza dell'autista, in
alcuni casi ha provveduto a fare utilizzare un apposito gradino in
plastica (immagino sia quello da lei descritto). Io non l'ho ancora
visto, ma ho chiesto di avere foto del gradino. Infatti,
contrariamente a quanto affermato, gli autisti sono tenuti a dare
ausilio durante l'operazione di imbarco e di sbarco, come previsto
dall'articolo 5.9 del contratto di servizio: "
Il gestore deve
garantire il servizio ponendo particolare cura all'assistenza
dell'utente nelle operazioni di salita e discesa dall'autoveicolo,
nonché la sua adeguata sistemazione all'interno del medesimo
".
Questa è la risposta ad oggi. Tuttavia, viste le lamentele,
l'azienda provvederà ad eliminare questi ausili. Evidentemente le
dico cosa si sta facendo, ma non vuol dire che è quello che bisogna
fare. Dobbiamo trovare sicuramente una formula diversa per far
salire gli utenti. È vero che si immagina sempre un utente disabile
con difficoltà di deambulazione, ma sui mezzi salgono anche persone
che stanno fisicamente bene, però magari con problemi di vista
piuttosto che altro. Si tratta quindi di utilizzare i mezzi, nel
limite del possibile dell'organizzazione dell'azienda, per le
funzioni che devono svolgere e per le persone che devono portare.
In riferimento al punto 4 si richiama il punto 3 e 4 del
regolamento allegato nella delibera n. 666/2017 dal quale si evince
che gli utenti minorenni devono viaggiare accompagnati, salvo
autorizzazione delle persone esercenti la potestà genitoriale o la
tutela a viaggiare da soli. Il posto per l'accompagnatore
dell'utente minorenne è sempre assicurato dal gestore. Gli utenti
maggiorenni, invece, viaggiano di norma da soli. Il gestore,
nell'ottica dell'ottimizzazione della spesa per il servizio, nonché
nel rispetto del contratto, ha l'obbligo di garantire il trasporto
dell'utente maggiorenne e, qualora ci fosse posto nella vettura,
può far salire anche l'accompagnatore in maniera gratuita.
Secondo me dovremmo affrontare la questione in Commissione. Oggi
il contratto è regolamentato da queste modalità e da un importo di
spesa. Abbiamo dato mandato per ora, dove c'è necessità, di dare la
possibilità all'accompagnatore di viaggiare e di utilizzare il
monte ore dei servizi o la quantità dei servizi disponibili.
Evidentemente tale questione va valutata ancora con più attenzione,
perché non è detto che uno abbia sempre bisogno
dell'accompagnatore, ma trattandosi di persone svantaggiate
potrebbe essere che la situazione si verifichi in maniera episodica
o in giornate particolari. È un tema da approfondire per trovare
una soluzione sicuramente migliore dell'attuale. Per ora
l'indirizzo politico è stato quello di accontentare la necessità di
fare accompagnare anche le persone maggiorenni, soprattutto quando
si sentono più sicure a fare il viaggio e andare nei punti dove si
devono recare. Rispetto al punto 5, come le ho detto, la Regione
fino ad oggi non ha effettuato alcun questionario sulla
soddisfazione del servizio. Rispetto a questo abbiamo previsto per
il 2019 un'indagine di
customer satisfaction
, o comunque
porteremo anche una scheda o qualcosa di simile in Commissione, in
modo che la possiate validare, un qualcosa che permetta alle
persone di segnalarci in un'ottica costruttiva dell'utente - com'è
stato detto - cosa bisogna fare per migliorare il servizio.
Chiudo con una piccola informazione di servizio: stiamo
lavorando sulla segnalazione fatta dal collega Bertin, che ci aveva
chiesto, in merito all'
Allô Nuit
, di provare a portare il
servizio notturno anche per le persone con disabilità motoria. A
breve dovremmo avere una risposta da parte dell'impresa
aggiudicatrice del servizio, ma conto di poter sperimentare
l'iniziativa già a partire dal mese di maggio.
Presidente -
La parola al Consigliere Manfrin per la
replica.
Manfrin (LEGA VDA) -
La ringrazio, Assessore, per le
informazioni che mi ha voluto fornire. Credo che sia percepibile la
volontà di andare verso una risoluzione dei problemi.
Mi permetto di sottolineare solo un paio di dati. Lei ha parlato
di "improbabili ritorsioni", però questo è quello che ci hanno
comunicato chiaramente gli utenti. Chiaramente se io sollevo una
critica sul servizio alla persona che mi dà una mano - ma che non è
tenuta a farlo -, per esempio per fermarmi in una piazzola per una
necessità, come lei ha giustamente ricordato, magari la prossima
volta quell'aiuto, quello strappo alla regola che non è previsto
non lo farà. Da qui nasce questa preoccupazione riguardo alle
ritorsioni che potrà sicuramente essere affrontata grazie a questo
questionario della
customer satisfaction.
Dall'altra parte,
nel caso di specie, lei ha precisato qual è, nel caso n. 1,
l'errato punto di carico dell'utente. Non so se lei conosce qual è
la struttura, ma questa ha due ingressi. La struttura chiaramente
ospita un centro di fisioterapia e di riabilitazione e l'ingresso
sul retro è provvisto di rampa. Questo significa che se io entro
sulla parte anteriore avrò due piani di scale da salire e
chiaramente, se ho dei problemi di deambulazione, sarà molto
difficile accedervi; se invece entro dalla parte posteriore, ho la
possibilità di essere lasciato direttamente al piano da una rampa e
quindi sarà più comodo per l'utente poter arrivare alla zona
indicata, chiaramente senza dover lottare contro le proprie
condizioni. Questo peraltro era già stato segnalato più volte non
alla Regione, ma direttamente all'azienda. L'azienda ogni volta ha
dato conferma di aver ricevuto tale indicazione, poi però si è
trovata puntualmente in questa situazione. Ci auguriamo che ora ci
sia uno stop a questa incertezza.
Parlavamo del gradino. Io aspetto che lei esamini le fotografie.
Le posso assicurare che vi sono persone che a volte si sono
rifiutate di salire, perché nel periodo invernale, con il ghiaccio,
con il freddo e un terreno non propriamente pianeggiante, un
gradino di plastica per chi ha delle difficoltà di deambulazione
non è certo il modo migliore per salire su un mezzo di trasporto
per disabili.
È correttissimo poi l'invio della
customer satisfaction
e
la ringrazio per questo impegno. È evidente che bisognerà
intervenire, e anche questo sarò lieto di esporlo, magari per
vedere le possibili soluzioni in Commissione riguardo gli
accompagnatori, perché effettivamente - come ha giustamente
sollevato - ci sono disabilità che forse non coinvolgono la
mobilità, ma ve ne sono alcune che probabilmente - come già
evidenziato - hanno necessità di avere un accompagnatore, non
soltanto per la salita e per la discesa, bensì per esempio per
l'accompagnamento quando si scende dalla struttura e ci sono lunghi
tratti da percorrere, ci sono scale da salire, ascensori e
quant'altro. Avere un ausilio, un aiuto è quindi sicuramente
necessario. Un intervento in questo senso sarà indispensabile.
Mi dichiaro soddisfatto delle risposte che mi ha fornito. È
evidente che questa è una piccola parte rispetto al servizio che
viene fornito, ma è altrettanto vero che è una piccola
segnalazione. Mi sono stati reiterati alcuni disservizi e li ho già
portati anche all'attenzione di quest'Aula. È necessario
intervenire puntualmente su ciascuno; con un lavoro di sponda, di
concerto tra chi svolge un'attività ispettiva, segnala alcuni
disservizi e chi poi nella pratica amministrativa si impegna a
risolverli, è evidente che un lavoro sinergico permette poi di
superare alcune difficoltà e di poter addivenire ad una
soluzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK