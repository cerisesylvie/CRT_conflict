Consiglio Regionale della Valle d'Aosta - Oggetto del Consiglio n. 591 del 10 giugno 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Piano socio-sanitario regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 591 del 10 giugno 2009 - Resoconto
OGGETTO N. 591/XIII - Interpellanza: "Predisposizione del
piano regionale per la salute ed il benessere sociale per il
triennio 2009/2011".
Interpellanza
Ricordato che, ai sensi dell'articolo 2 della legge regionale
25 gennaio 2000, n. 5 (Norme per la razionalizzazione
dell'organizzazione del Servizio socio-sanitario regionale e per il
miglioramento della qualità e dell'appropriatezza delle prestazioni
sanitarie, socio-sanitarie e socio-assistenziali prodotte ed
erogate nella Regione), il piano socio-sanitario regionale è l'atto
con il quale la Regione, in armonia con il piano sanitario
nazionale, definisce, per il triennio di riferimento, gli
interventi per il raggiungimento degli obiettivi di salute ed il
funzionamento dei servizi in relazione ai bisogni assistenziali e
di salute della popolazione, rilevati attraverso l'attività e gli
strumenti dell'Osservatorio regionale epidemiologico e per le
politiche sociali;
Ricordato inoltre che ogni anno, contestualmente alla
presentazione del bilancio di previsione, la Giunta regionale
presenta al Consiglio regionale quali obiettivi del Piano
socio-sanitario vanno considerati prioritari nella successiva
programmazione sanitaria regionale e che il piano socio-sanitario
regionale, ai sensi della L.r. n. 5/2000, deve essere adottato con
legge regionale, nell'anno antecedente al triennio al quale si
riferisce la programmazione;
Constatato che il piano sanitario approvato con la legge
regionale n. 13/2006 è scaduto il 31 dicembre 2008;
i sottoscritti Consiglieri regionali del Partito
Democratico
Interpellano
la Giunta regionale per conoscere:
1) quando intenda avviare il lavoro di predisposizione della
proposta di piano sanitario da sottoporre al Consiglio
regionale;
2) quali significative iniziative intenda prendere in campo
sanitario, anche se non più formalmente coperte dal consenso
esplicito del Consiglio regionale attraverso un piano sanitario
vigente.
F.to: Carmela Fontana - Rigo - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente. Una legge regionale,
la n. 5/2000, "Norme per la razionalizzazione dell'organizzazione
del servizio socio-sanitario regionale...", prevede che la Regione
definisca, di triennio in triennio, gli interventi per il
raggiungimento degli obiettivi di salute ed il funzionamento dei
servizi in relazione ai bisogni esistenziali di salute della
popolazione attraverso lo strumento del piano socio-sanitario
regionale. Questo piano quindi è il momento strategico in cui la
maggioranza del Consiglio regionale determina, su proposta
dell'Esecutivo, la politica sanitaria per la durata di un triennio;
è quindi uno dei passaggi fondamentali della politica regionale.
Tenendo pure in conto che queste linee politiche vanno ad integrare
con la salute, che è uno dei più sensibili e delicati argomenti che
riguardano la popolazione, la stessa legge prevede che il piano
socio-sanitario debba essere adottato con una legge regionale
nell'anno antecedente la fine del triennio al quale si riferisce la
programmazione, e quindi sulla base della legge il piano
socio-sanitario approvato nel 2006 e scaduto il 31 dicembre 2008,
data entro la quale si sarebbe dovuto approvare il nuovo strumento
di programmazione.
Dobbiamo prendere atto con rammarico che la Giunta regionale non
ha rispettato questo termine, ed anzi che allo stato delle nostre
conoscenze non vi è alcun testo preparatorio che possa essere base
di discussione tra le forze politiche, i sindacati e gli operatori
del settore. Evidenziamo inoltre che contestualmente alla
presentazione del bilancio di previsione la Giunta regionale
avrebbe dovuto presentare al Consiglio gli obiettivi prioritari del
piano socio-sanitario regionale per l'anno seguente e, anche qui,
dobbiamo purtroppo constatare il mancato rispetto delle indicazioni
di legge.
Tenuto conto di quanto sopra esposto, il Partito Democratico
vorrebbe sapere quando la Giunta regionale intende avviare il
lavoro di predisposizione della proposta del nuovo piano
socio-sanitario, su cui poi il Consiglio regionale si dovrà
esprimere, ma soprattutto vuole sapere se esistono significative
iniziative in campo sanitario da parte della Giunta regionale, che
in questo momento non è più formalmente coperto del consenso
esplicito del Consiglio attraverso un piano socio-sanitario, in
quanto l'ultimo approvato non è vigente. Ci riferiamo in
particolare alle scelte in materia di edilizia ospedaliera, di
assetto della sanità territoriale e dei consultori, di rapporti fra
la sanità pubblica e quella privata; tutti temi su cui, prima di
prendere delle decisioni, si dovrebbe aspettare o si sarebbe dovuto
aspettare l'approvazione da parte del Consiglio regionale di un
nuovo documento di programmazione per il triennio 2009-2011.
Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie. Come è stato detto, il piano
socio-sanitario è un documento importante programmatico
dell'Assessorato e quindi indica gli obiettivi che sottendono
quotidianamente l'attività del Servizio sanitario regionale. Come è
stato detto, è un documento tecnico che assume valenza politica,
perché interpreta e traduce operativamente le linee programmatiche
definite dal programma di legislatura in un ambito di intervento da
cui dipendono la tutela, la salvaguardia della salute e del
benessere sociale della popolazione valdostana. Nonostante ogni
piano sia vincolato dalla sostenibilità del bilancio regionale, da
cui deriva il riferimento al triennio di validità, di fatto
l'essere approvato con legge regionale ha come conseguenza la
permanenza in vigore fino all'approvazione di una nuova legge
regionale di piano. Ciò evidentemente implica che gli obiettivi di
salute e di benessere in esso indicati permangono e non vengono
meno quando si conclude il triennio a cui è fatto obbligo di
riferirsi per la sostenibilità finanziaria.
In Valle d'Aosta, gli ultimi tre piani socio-sanitari sono stati
approvati con legge rispettivamente: nel 1997, piano
socio-sanitario 1997-1999; nel 2001, piano socio-sanitario
2002-2004; nel 2006, piano socio-sanitario 2006-2008. Non per
questo vi è stata assenza di continuità nei periodi fra un
documento e l'altro, né sotto il profilo della prosecuzione delle
azioni indicate, che talvolta richiedono per essere conseguite,
tempi anche superiori a quelli del piano contingente, né tanto meno
sotto il profilo dei valori e dei principi ispiratori in merito del
piano.
Nel caso specifico dell'attuale piano per la salute e il
benessere 2006-2008 questo reca con sé un semestre di ritardo
nell'approvazione rispetto al cronoprogramma, che ne costituisce
parte integrante. La legge infatti è del giugno 2006, per cui
formalmente lo slittamento dell'entrata in vigore lo rende ancora
operante sicuramente per tutto il mese di giugno 2009, ma
sostanzialmente possono considerarsi ancora in vigore e operanti
fino al piano successivo tutti gli obiettivi in esso contenuti,
dando così continuità e sviluppo alle azioni intraprese. In
particolare, volevo toccare alcuni punti che sono sicuramente di
piena efficacia, che sono ancora in fase di sviluppo e sicuramente
sono da considerarsi obiettivi da portare avanti, e sono, ad
esempio:
- l'obiettivo 4: promuovere programmi di prevenzione primaria
per la salute;
- l'obiettivo 5: promuovere la salute e la sicurezza sugli
ambienti di lavoro;
- l'obiettivo 7: contrastare le principali cause di morte per
malattie presenti nella popolazione con particolare riguardo alle
patologie cardiovascolari, cerebrovascolari e tumori.
Oltre a questi obiettivi ve ne sono altri che attengono ad
aspetti organizzativo-funzionali di medio o lungo termine e non
possono sicuramente considerare conclusa l'attività in un triennio,
come:
- l'obiettivo 3: razionalizzare l'organizzazione delle attività
di prevenzione;
- l'obiettivo 8: potenziare i rapporti fra ospedale e
territorio;
- l'obiettivo 9: sviluppare l'assistenza primaria, medicina
territoriale e cure palliative;
- l'obiettivo 11: potenziare l'attività di assistenza
domiciliare semiresidenziale;
- l'obiettivo 12: sviluppare l'attività di lunga assistenza e
l'attività di riabilitazione intensiva secondo le logiche di rete
integrata e i servizi alla persona.
Come è facile capire, si tratta di attività complesse, continue
da mantenere nel tempo, al fine di garantire e meglio qualificare
il servizio socio-sanitario regionale con esiti di salute e di
benessere sociale nella popolazione valdostana, auspicati e
conformi alle attese.
Poi c'è un altro aspetto da non sottovalutare: che l'Assessorato
competente nello svolgimento delle sue attività istituzionali di
valutazione, monitoraggio e controllo, non avvii già durante la
vigenza del piano riflessioni in merito agli scenari futuri
perseguibili per il mantenimento e miglioramento del servizio
socio-sanitario. È infatti in corso, in attesa che venga approvato,
il piano socio-sanitario nazionale 2009-2011 e questo non è un
elemento secondario, perché bisognerà valutare quali sono gli
indirizzi del Governo, quindi valutazione interna relativa alle
possibili conseguenze del federalismo fiscale, alle modifiche che
il Governo nazionale intende apportare agli attuali LEA (livelli
essenziali di assistenza) e quindi è chiaro che nel pianificare i
lavori utili alla stesura del prossimo documento di piano vi è
infatti anche la necessità di attendere - dato il delicato
passaggio ai nuovi assetti istituzionali in corso - le indicazioni
che verranno date anche dal prossimo piano socio-sanitario
nazionale.
Considerando quindi ragionevole che un piano triennale per la
salute e il benessere regionale possa sviluppare al meglio
l'attività, debba potersi riferire all'intera durata della
legislatura - quindi quest'anno sicuramente ci sarà la condivisione
in Giunta e una prima bozza di piano, quindi la stesura sicuramente
comporterà consultazioni con tutte le parti sociali -, non bisogna
avere così fretta, perché è un piano che deve essere condiviso da
tutti, soprattutto con le parti sociali, e quindi la stesura e
approvazione entro il prossimo anno con passaggi in Consiglio e
nelle Commissioni.
Per concludere, alcune considerazioni. Sotto il profilo della
stesura del documento, è presente in noi la convinzione che debba
essere uno strumento agile, attento ai meccanismi delle spese,
soprattutto attraverso processi di contenimento e di
razionalizzazione che ci vengono sempre più richiesti, e poi per
confermare alcuni indirizzi importanti come la centralità della
persona, specie quella che vive in montagna, la continuità
assistenziale e potenziamento dei servizi territoriali,
integrazione socio-sanitaria, sostenibilità del sistema valdostano
dei servizi attento ai bisogni di tutti, specie i più svantaggiati,
con particolare attenzione anche alla non autosufficienza.
Grazie.
Président
- La parole à la Conseillère Carmela
Fontana.
Fontana (PD)
- Grazie, Assessore, per tutte le risposte
che mi ha fornito, molto complete. Capisco che è un piano molto
complesso, non era la fretta di fare... anzi, ci mancherebbe altro!
È un lavoro molto complesso e su questo ne sono convinta. Quello
che le chiedevo per cortesia è se mi sapeva dire più o meno l'anno
prossimo... cosa vuol dire? All'inizio del 2010 che si prende in
considerazione di ricominciare a fare questo...
(interruzione dell'Assessore Albert Lanièce, fuori
microfono)
...e quello a livello nazionale se aveva qualche idea... non si
sa... solo questo. Grazie, comunque.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK