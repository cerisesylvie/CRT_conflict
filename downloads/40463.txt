Consiglio Regionale della Valle d'Aosta - Oggetto del Consiglio n. 3253 del 20 febbraio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Tutela del patrimonio boschivo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3253 del 20 febbraio 2018 - Resoconto
OGGETTO N. 3253/XIV - Interpellanza: "Assegnazione da parte
dei competenti organi regionali delle risorse finanziarie per
l'assunzione del personale idraulico-forestale".
Farcoz (Président) -
Point n° 21 de l'ordre du jour. La
parole au collègue Gerandin pour l'illustration.
Gerandin (CC-MOUV) -
Oggi con i miei colleghi già nelle
comunicazioni abbiamo evidenziato una problematica che noi
riteniamo molto importante, molto seria legata al reclutamento
degli operai idraulico-forestali stagionali in base alla legge
regionale n. 44.
Voglio ricostruire quel passaggio. Al di là di com'è stato
impostato e di com'è stata gestita la cosa, noi vorremmo che, per
quello che riguarda gli operai forestali, ci fosse per tutti la
stessa informazione; vorremmo che la procedura di reclutamento
fosse una procedura, nei limiti del possibile, la più tutelante per
quanto riguarda questi operai. Al di là delle garanzie che vengono
manifestate durante questi incontri territoriali, soprattutto
vorremmo un'informazione per tutti uguale e che questa informazione
fissasse un punto per noi imprescindibile: al di là delle procedure
legate alla delibera di Giunta regionale n. 55 del 22 gennaio -
nella quale si decidono le procedure in merito ai criteri e alle
modalità di espletamento delle procedure selettive per il
reclutamento degli operai -, vorremmo che in quest'aula ci fosse
una garanzia che questi cantieri possano partire mi pare a fine
marzo, che era una sorta di impegno o comunque la data che avete
manifestato... e soprattutto che ci siano le risorse finanziarie a
disposizione.
Assessore Nogara, questa mattina quando il collega Roscio le ha
ricordato che ci sono dei provvedimenti deliberati dagli organi
competenti, come possono essere le delibere di Giunta, i
provvedimenti dirigenziali, che sono comunque dei provvedimenti
autorizzatori, lei ha detto che non esistono delle delibere o dei
provvedimenti se non c'è copertura finanziaria, la delibera n. 55
al comma 4 dice testuali parole... dire che si può procedere
all'espletamento di tutte le procedure selettive, che si può fare
tutto quello che si vuole, come prevede la delibera... al comma n.
4 però c'è un passaggio che forse è sfuggito a tanti e di cui non
mi risulta si sia parlato in questi incontri territoriali, lo
leggo: "di dare atto altresì che l'Amministrazione regionale si
riserva di procedere all'assunzione del personale oggetto di
selezione soltanto a seguito dell'avvenuta assegnazione da parte
dei competenti organi regionali delle risorse finanziarie previste,
nonché della verifica del rispetto delle disposizioni vigenti in
materia di finanza locale e assunzioni e pertanto la collocazione
in posizione utile nelle graduatorie delle procedure selettive non
costituisce obbligo per la Regione all'assunzione, che resta
subordinata all'ottenimento delle autorizzazioni finanziarie
previste dalla legge".
Ora, torniamo alla famosa delibera di dicembre, in cui 99
milioni di risorse previste a bilancio regionale non erano andati
in disponibilità. In quell'occasione ci venne detto che comunque
c'era una partita aperta con il Governo, c'era un momento di
confronto con il Governo, ci era stato detto dei contatti con il
Vice Ministro Morando... tutte le garanzie che erano state in parte
garantite che questi famosi 99 milioni, o comunque una parte di
questi legati al discorso dell'anno scorso, sarebbero stati
recuperati. Ora si legge sugli organi di stampa un'intervista al
Presidente, in cui tutte queste certezze legate a quella che il
Presidente giustamente ha definito "la battaglia più importante, la
madre di tutte le rivendicazioni", che io non posso che condividere
nei termini... di quelle che erano certezze: "c'è un tavolo
avviato, stiamo trattando", "avremo la garanzia di avere queste
risorse", "il nostro bilancio sarà esattamente quello che abbiamo
approvato" oramai si legge: "ci auguriamo che possa risolversi",
"auspico che questa battaglia che riguarda tutta la Valle d'Aosta
possa trovare una soluzione positiva" - che è anche il nostro
auspicio, ci speriamo tutti -, quindi dalle certezze siamo passati
agli auguri e soprattutto agli auspici.
Tenuto conto che tutta l'operazione che avete messo in piedi,
vale a dire il discorso delle 120 giornate, di cui abbiamo
condiviso tutte le battaglie per arrivare a questi risultati e che
ci vedrà sicuramente convinti nel sostenere questa battaglia...
leggendo il comma 4 qualche perplessità c'è. In un quadro di
informazioni di carattere generale, magari invece di andare a
garantire che nessuno potrà mettere in dubbio le risorse
stanziate... e nessuno lo farà, ci mancherebbe, abbiamo fatto una
battaglia per averle, chiunque al Governo venga mi auguro che mai
metterà in dubbio queste risorse, che sono necessarie per questi
cantieri... era auspicabile dare una sorta di informazione in più,
di garanzia in più. A fronte di queste comunicazioni o comunque di
queste posizioni che si leggono a mezzo stampa, la domanda è molto
semplice: noi vorremmo capire quando si intendono assegnare da
parte dei competenti organi regionali le risorse finanziarie
previste necessarie per procedere all'assunzione del personale
idraulico-forestale e quali saranno le disponibilità finanziarie a
cui si attingerà per garantire l'assegnazione di tali risorse.
Non abbiamo più tanto tempo, Assessore, non ci sono più tanti
Consigli, io non so se queste risorse che lei dovrà garantire -
visto il suo impegno personale, io non metto in dubbio che ci
riuscirete... - saranno oggetto di una variazione di bilancio o non
so cosa, non ho idea. La mia preoccupazione, la preoccupazione di
chi ha letto questi atti, queste delibere pertanto è quella di
capire quali sono i tempi e quali sono le risorse effettive messe
in campo. Non mi risponda che sono previste a bilancio, perché le
risorse previste a bilancio, le ripeto e vorrei una risposta in
merito, non sono quelle che avete dato in disponibilità con la
delibera di Giunta del dicembre dello scorso anno, pertanto è
quanto mai necessario capire che tempi ci saranno. Su questo noi
crediamo e vogliamo veramente che si trovi una soluzione.
Dalle ore 17:18 assume la presidenza il Vicepresidente
Grosjean
.
Grosjean (Président) -
La parole à l'Assesseur Nogara
pour la réponse.
Nogara (UVP) -
Ringrazio il Consigliere Gerandin che mi
dà l'opportunità di rispondere, di tornare un po' su quello che è
stato detto questa mattina. Spero di togliere tutte le sue
perplessità anche se, conoscendola, è sempre sulle stesse
posizioni. È successo per i soldi dei Comuni, che non dovevano mai
arrivare: i soldi dei Comuni sono arrivati, ma non è certo questo
il momento di fare polemica, volevo solo chiarire quanto è stato
affermato questa mattina sull'organizzazione, da parte
dell'Assessorato, di riunioni con 50 operai forestali. Sono anni
che vedo gli operai forestali, dal 2013. Le prime riunioni a Hône,
se si ricorda bene, Consigliere Gerandin, le ha organizzate lei,
perché mi chiedeva di spiegare com'era l'organizzazione ed è quello
che è stato fatto e in tutti gli anni successivi abbiamo continuato
a fare queste riunioni. Sempre con lei che diceva a questi operai
di non fidarsi di noi perché tanto raccontavamo solo delle storie,
che non si sarebbero mai più riaperti i cantieri forestali, che non
si sarebbe mai più fatto niente. Le voglio solo ricordare che siamo
passati dal 2013 ad avere 0 ore ad oggi con un progetto di 120
giornate, per circa 400 operai forestali.
Vi vorrei anche rendere edotti di quello che sto facendo. Io non
ho organizzato niente, forse anche sbagliando, perché, secondo noi,
erano sufficienti i comunicati stampa, i bandi, la disponibilità
degli uffici, il confronto con i sindacati. Abbiamo avuto un
ulteriore confronto ancora la settimana scorsa, ma confronti
sereni, dove si è cercato di agevolare la praticità nella
compilazione delle domande. A tutti abbiamo dato la stessa
informazione.
La ringrazio, Consigliere, perché ho l'opportunità di spiegare
come vengono assunti questi operai forestali: vengono assunti
esclusivamente da una graduatoria a punteggio, perché già ora dite
che siccome c'è la campagna elettorale... non si può più fare
niente: se si fanno i pagamenti, è perché c'è la campagna
elettorale; se si fanno assunzioni, c'è la campagna elettorale; se
si mette un articolo sul giornale annunciando l'arrivo dei
pagamenti, non bisogna farlo perché c'è la campagna elettorale,
oppure perché non bisogna dirlo. Spiegatemi voi alla fine,
Consigliere Gerandin, cosa bisogna fare! Questa graduatoria verrà
fatta su punteggi in base all'anzianità, alle qualifiche, alle
specializzazioni e alle super specializzazioni. Ogni punto che vi
ho detto adesso ha un punteggio: si tira la riga, si guardano i
punti, le persone vengono assunte con questa graduatoria. Il fatto
perciò di dire: "andate, parlate"... io aggiungo: guardate che non
è l'unica riunione che ho fatto e non l'ho organizzata né io, né il
mio Assessorato. Ci è stato chiesto - e lei ha tanti amici lì,
Consigliere, può chiederglielo - se potevamo andare a parlare in
quell'occasione. Io sono andato anche in Alta Valle, sono andato
nella Valle del Gran San Bernardo, sono stato qua anche ad Aosta,
queste sono le cose che sono successe, se poi a voi sembrano delle
cose fuori dal mondo... Io dove mi chiamano vado, perché penso che
siamo a servizio della gente, della popolazione.
Solo quello che viene fatto in questo momento viene letto, come
se fosse sempre con doppio scopo. Qui si lavora per aiutare le
persone, per metterle al corrente. Devo ringraziare sentitamente
gli uffici che si occupano di PSR, perché stanno facendo un lavoro
immane. Mi fa piacere che tutti gli operai con cui mi trovo mi
dicono che c'è una grande disponibilità da parte degli uffici per
aiutarli a fare le domande, a capire certe cose che non riescono ad
afferrare: questa è la situazione dei cantieri forestali.
Non sono proclami, non sono annunci. Effettivamente - come
diceva lei - il programma delle assunzioni è tra fine marzo e i
primi di aprile, perché adesso bisogna rifare la graduatoria,
stiamo aprendo tutti i bandi, ci sono tutte le graduatorie degli
specializzati, super specializzati e qualificati, una volta chiuso
questo, bisogna abbinare tutti gli operai al piano lavori,
cercheremo di aprirli intorno ai primi di aprile. Se il 1° di
aprile quello che le ho detto adesso non avverrà, avrà pienamente
ragione, ma spero che, quando si apriranno i cantieri il 1° di
aprile - cosa che lei non ha mai fatto in tutti questi anni, perché
ha sempre sparso un po' di zizzania soprattutto per quanto riguarda
i cantieri forestali -, avrà il buon gusto di fare un
mea
culpa
.
Adesso, in base alle due domande che mi ha fatto
nell'interpellanza, sarò brevissimo e forse anche ovvio. Lei mi
chiede: "quando si intendono assegnare da parte dei competenti
organi regionali le risorse finanziarie previste e necessarie per
procedere all'assunzione del personale idraulico-forestale". Dal
momento in cui si farà la delibera, si assegneranno le risorse.
Seconda domanda: "quali saranno le disponibilità finanziarie a
cui si attingerà per garantire l'assegnazione di tali risorse". Si
attingerà dai preposti capitoli di bilancio. La risposta sarà
ovvia, sarà stringata... la fa sorridere, speriamo che abbia almeno
il buon gusto, quando sarà il momento, di riconoscere tutte le
bugie che ha detto in questi anni.
Président -
La parole au collègue Gerandin pour la
réplique.
Gerandin (CC-MOUV) -
Non so veramente da dove cominciare.
Mi scusi, lei è Assessore o cosa? Le hanno spiegato come funziona
il bilancio? Glielo chiedo sinceramente, ma con tutta franchezza.
Visto che lei mi ha detto che per anni io ho seminato zizzania, le
chiedo, Assessore, semplicemente se le hanno spiegato come funziona
un bilancio, perché, in base alla risposta che lei mi ha dato, io
fossi tra quei 400 che devono essere assunti, stia tranquillo che
non dormirei. Quando mi dice: "attingo da risorse di bilancio", con
un bilancio che ha 99 milioni di non disponibilità... io pensavo
che mi parlasse del contenzioso con lo Stato, che portiamo avanti
la trattativa con lo Stato e che porteremo a casa il 50 percento di
quello che speravamo, oppure il salvagente, quello che avete già
manifestato tante volte: "pescheremo nel salvadanaio delle
partecipate per trovare i 99 milioni". Perché la vera cosa uscita è
che, a fronte di quella certezze che voi avete manifestato - non
lei perché non si è mai occupato di bilancio, e ne ha ben donde, ma
chi se n'è occupato -, le certezze che sono state date fino ad oggi
sono inesistenti. Il dire che voi avevate in disponibilità la
totalità del bilancio non è così. Voi confermate in questo momento
che non sapete che uscire dall'angolo sui 99 milioni non dati in
disponibilità. Quando lei mi dice che sono nei capitoli di
bilancio, i capitoli di bilancio non sono in disponibilità. Il suo
è stato azzerato, il suo capitolo riferito ai cantieri forestali è
stato azzerato. Abbia pazienza, è così! Sono rimaste pochissime
cose per pagare veramente quelle quattro spese e quei dipendenti
che avete assunto. I cantieri forestali non sono finanziati in
questo momento. Mi dispiace, io lo dico perché mi dispiace.
Sul fatto che abbiamo organizzato delle riunioni, dove c'era
anche lei, io le ricordo che noi facevamo un po' di attività di
minoranza a quei tempi, per cui non è mai stata fatta una riunione
con gli alti vertici del Governo, pertanto noi facevano
esclusivamente un discorso riferito a delle manifestazioni di
preoccupazione che davano i dipendenti e, sulla base di questo, con
lei abbiamo fatto anni di battaglia per far rifinanziare questi
cantieri. Ci siamo riusciti. Quando lei ha messo queste
disponibilità, lei pensa che io ne sia stato dispiaciuto?
Assolutamente no! Ero ben felice, perché era il coronamento di un
percorso che abbiamo condiviso. Peccato che, quando si è trattato
di tagliare i 99 milioni di disponibilità, abbiamo toccato
questo.
È chiaro, quando su questa delibera c'è scritto che non potrete
assumere nessuno, in attesa di avere la disponibilità finanziaria -
c'è scritto così - lei non poteva che rispondermi così, attingendo
ai capitoli di bilancio, capitoli che non sono in
disponibilità.
Io poi non ho mai detto che l'ha organizzata lei, come
Assessorato, questa riunione, perché effettivamente, come dice lei,
è stato invitato. Non è questo, il vero problema è che noi pensiamo
che sia legittimo che tutti abbiano la stessa informazione,
probabilmente era corretto quello.
Altra cosa che le dico, Assessore, e le ho già detto. Come avete
mandato i famosi SMS per il discorso del PSR 2016, magari sarebbe
stato opportuno mandare un SMS anche a questi operai, che hanno
dovuto leggere i bandi, essere informati via stampa per fare la
domanda, perché se essi non fanno la domanda, perdono anche il
posto di lavoro. Lei lo saprà, Assessore, ma mi risulta che forse
una decina di questi operai qualificati, grazie alle nuove
metodologie di calcolo secondo cui farete le graduatorie,
perderanno la qualifica e saranno operai semplici. Si è posto
questo problema? Gente che magari per anni era operaio qualificato.
Capisce che probabilmente vanno gestiti tutti con la stessa
attenzione questi problemi? Non c'è qualcuno che, per farsi bello,
manda un SMS per dire: "ti pago il PSR 2016". Il PSR 2016 glielo
pagavano senza il suo SMS, pertanto non c'era nessun bisogno di
mandare SMS, partiti addirittura dall'Assessorato, questo è
inaccettabile! Quando invece, per conservare un posto di lavoro,
non avete trovato nessuno che mandasse un SMS per dire: "Signori
miei, se non fate domanda entro il termine, non avrete la
possibilità di essere riconfermati". È per questo che le dico che
ci sono due pesi e due misure!
Con questo noi faremo il tifo, noi le auguriamo e se lei
presenterà... troverà delle disponibilità di bilancio, ho capito
che non devo chiedere a lei, perché probabilmente è qualcun altro
che si occupa di bilancio, tenuto conto della sua risposta, ma noi
ci saremo, stia sicuro che ci saremo!
Président -
La parole à l'Assesseur Nogara.
Nogara (UVP) -
Per fatto personale. Consigliere Gerandin,
io non mi sono permesso di dire che non capisce niente, "lei se è
Assessore...", io non le dico se lei è Consigliere... Noi sappiamo
che lei è un tuttologo, su quasi tutte le materie interviene. Io
sto cercando di fare il mio lavoro nel miglior modo possibile, sono
sicuro di portare a termine questa cosa. Ha sempre detto che per i
Comuni non c'erano, le ripeto: i 12 milioni ai Comuni ci sono,
eppure lei per mesi ci ha tediato con questa questione.
Président -
La parole au collègue Gerandin pour fait
personnel.
Gerandin (CC-MOUV) -
Io non sono entrato nel merito, non
era oggetto di interpellanza il discorso dei Comuni, io voglio
esclusivamente comunicare a quest'Assemblea e ai cittadini
valdostani che io ho fatto un 116 chiedendo pubblicamente di avere
copia della comunicazione fatta ai Comuni. Sono passati 20 giorni e
non ho ancora la copia del provvedimento...
(interruzione di alcuni Consiglieri, fuori microfono)
... come no? Sono passati 20 giorni, guardi pure. Le posso
garantire che sono passati 20 giorni, sono in attesa di avere la
comunicazione.
Président -
La parole au Président de la Région pour fait
personnel.
Viérin (UVP) -
Non sarei intervenuto in questo dibattito,
che compete sicuramente ai colleghi, ma sono stato tirato in ballo
sulla questione del 116. Non c'è nessun 116, né che è arrivato, né
che arriverà oltre i 20 giorni. Collega Gerandin, l'avevo già
invitata più volte alla prudenza nel dire cose qui in aula che poi
l'hanno sistematicamente smentita: dalla questione dei soldi ai
Comuni che è stata evocata alla questione dei segretari particolari
nominati, ad altre fandonie che sono state dette in quest'aula. Noi
non vogliamo smentirla di nuovo, anche perché crediamo che ognuno
di noi abbia il diritto di dire quello che pensa, ma non di dire
cose che non sono vere.
Président -
La parole au collègue Restano.
Restano (AC-SA-PNV) -
Mi scusi, io rispetto l'opinione
del Presidente della Giunta e il suo diritto di esprimersi, ma
questo fatto personale non esisteva, se tutti ci comportiamo
così... Non l'hanno citata, non le hanno detto niente, io la
richiamo al rispetto del Regolamento. Se facciamo così, tutti ci
iscriviamo e abbiamo qualcosa da dire.
Presidente -
Collega
Gerandin per?
Gerandin (CC-MOUV) -
Mi permetterò di farle avere,
Presidente, la data in cui io ho chiesto il 116, così verificheremo
se sono scaduti i termini...
(interruzione del Presidente della Regione, fuori
microfono)
... lo verifichiamo, non c'è problema.
Presidente -
La parola al Presidente Viérin.
Viérin (UVP) -
Collega Gerandin, mi sono permesso di
verificare: il termine scade domani, quindi, prima di venire qui in
aula e dire che non ha avuto nei 20 giorni la risposta, un'altra
volta magari verifichi prima!
Collega Restano, qui, invece di fare conferenze stampa per
annunciare cose che avete già detto, diciamo le cose come sono,
perché io non sarei intervenuto, sono stato semplicemente tirato in
ballo. Mi permetta, collega Restano, che non si dicano delle cose
che non sono vere!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK