Consiglio Regionale della Valle d'Aosta - Oggetto del Consiglio n. 127 del 3 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Programmazione
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 127 del 3 ottobre 2018 - Resoconto
OGGETTO N. 127/XV - Interpellanza: "Tempistiche per la
realizzazione delle iniziative indicate nel piano degli interventi
e del relativo fabbisogno finanziario".
Fosson (Presidente) -
Punto n. 14.08 dell'ordine del
giorno. La parola al Capogruppo Testolin per l'illustrazione.
Testolin (UV) -
Parliamo in questa interpellanza di una
delibera che adesso ha un nome e un cognome in quanto, quando è
stata predisposta l'interpellanza, la delibera non era ancora
approvata, era ancora in sede di esame in II Commissione: la
delibera n. 1136 del 18 settembre. È una delibera tanto importante
quanto complessa nel suo insieme, una delibera che era già stata
predisposta alla chiusura della scorsa legislatura in quanto era
necessaria per far partire tutta una serie di interventi nei vari
Assessorati, una delibera che era già stata inserita nell'elenco
delle deliberazioni e poi giustamente è stata verificata, valutata
e presentata il 23 luglio dall'Assessore ai colleghi di Giunta per
poi passare il 26 luglio alla commissione per un'illustrazione in
sede consultiva, quindi una consultazione che non necessitava
dell'espressione di un voto per l'approvazione ma che serviva per
essere illustrata nei suoi tratti essenziali, essendo anche
particolarmente complessa, ai vari Commissari per poi tornare in
Giunta ed essere approvata e diventare a tutti gli effetti
operativa.
È una delibera che va a declinare e a chiudere un percorso di
investimenti che hanno avuto la loro origine nel 2010, è una
delibera che va a identificare le risorse nello specifico per le
tipologie di investimento tempo per tempo programmate a valere in
special modo su un mutuo che viene contratto a
tranche
da
parte di Finaosta e che va a soddisfare le esigenze di cassa dei
vari Assessorati, che con queste risorse vanno a fare degli
interventi puntuali sul territorio. Oltre a questo, identifica
quelle risorse invece di gestione speciale, quindi le risorse a
disposizione della Finaosta derivanti principalmente dai dividendi
CVA e a completare questo percorso le risorse del bilancio
regionale destinate agli stessi interventi per chiudere un cerchio
estremamente importante che valeva in origine 371 milioni, oggi ne
vale 319, perché è depurato di tutta una serie di voci, che nel
tempo, per motivi di nuove normative, per subentro di altre fonti
di finanziamento, hanno trovato coperture diverse. Una delibera
quindi estremamente importante in funzione della quale, proprio per
la sua importanza, proprio per il peso specifico che gli avevamo
attribuito anche alla fine della scorsa legislatura, che va a
chiudere un percorso di interventi sul territorio che ci dà la
certezza della realizzazione di questi stessi interventi e che ci
permette di dare quella sicurezza che era stata messa in
discussione con alcune affermazioni alla fine della scorsa
legislatura da alcuni Consiglieri che oggi siedono ai banchi del
Governo regionale. Con la nostra interpellanza quindi andiamo
chiedere, avendo tracciato questo quadro macro di cosa rappresenta
questo tipo di provvedimento, quali siano nel dettaglio gli atti
deliberativi programmatori, nonché le iniziative e gli interventi
che il Governo regionale potrà adottare a valle di questa DGR e
soprattutto il cronoprogramma e le tempistiche che il Governo
regionale prevede per l'inizio delle attività che questa delibera
permette di realizzare, per dare contezza di tutte le attività che
discendono da questa delibera e per capire quali possono essere i
tempi di attuazione di questi stessi interventi.
Ascoltiamo volentieri la risposta dell'Assessore Aggravi per poi
fare alcune considerazioni.
Presidente -
La parola all'Assessore Aggravi per la
risposta.
Aggravi (LEGA VDA) -
La deliberazione approva la sesta
versione del piano degli interventi e il fabbisogno finanziario in
attuazione dell'articolo 40 della legge regionale n. 40/2010, come
giustamente il collega ricordava. L'articolo 40 e le successive
modificazioni autorizzano un indebitamento per il tramite di
Finaosta di euro 371 milioni massimi entro la fine del 2018. Si
tratta in particolare della modificazione del piano da ultimo
approvato con la DGR n. 1/2016 e il conseguente mandato a Finaosta
per la sottoscrizione dell'ultima
tranche
di mutuo pari a 25
milioni di euro.
Il punto importante della delibera è rappresentato dal fatto che
la stessa assicura la copertura finanziaria degli interventi
previsti a valle dell'assegnazione a Finaosta a marzo 2018, nella
quale la stessa informava che si stavano raggiungendo i limiti di
indebitamento posti a carico di Finaosta per effetto della
normativa bancaria. L'Amministrazione potrà pertanto dare corso
agli interventi previsti nell'articolo già citato. Gli importi sono
oggi sedimentati in complessivi 319 milioni di euro declinati nella
delibera per ciascuna norma autorizzatoria. Gran parte degli
interventi previsti sono già stati avviati. Per questi la
deliberazione permette di procedere con i pagamenti delle attività
programmate. Per quanto riguarda le attività non ancora avviate, la
deliberazione permetterà di procedere con i relativi affidi.
Ritengo importante ribadire quanto è stato precisato in
commissione: la deliberazione non interviene aggiungendo nuovi
interventi. Gli interventi sono già stati attuati e pagati per
complessivi 175,6 milioni di euro, mentre l'adozione di questa
deliberazione conferma la copertura finanziaria per ulteriori 143,6
milioni di euro.
Con riferimento specifico al cronoprogramma e alle tempistiche,
la Giunta regionale ha approvato la deliberazione nella riunione
del 18 settembre 2018, il giorno successivo all'illustrazione della
medesima in commissione. In conseguenza della sua adozione, le
attività continuano normalmente.
Quanto al cronoprogramma finanziario, lo stesso è declinato nel
piano degli interventi, in particolare i fondi per 143,6 milioni di
euro si svilupperanno in termini di cassa in euro 47,7 nel 2018,
37,9 nel 2019, 31 milioni nel 2020, 18,9 milioni nel 2021 e 7,9
milioni nel 2022.
Presidente -
La parola al Consigliere Testolin per la
replica.
Testolin (UV) -
Sinceramente manca un pezzettino di
risposta nel senso che si era chiesto con precisione all'Assessore,
in realtà la domanda era stata fatta al Presidente, non tanto
perché fosse competente in materia, ma in quanto questa delibera
tocca un po' tutto il panorama degli Assessorati e quindi, in
qualità di
play maker
, dovrebbe avere contezza
dell'importanza di una delibera simile che deve erogare nel
prossimo futuro delle risorse importanti per avviare delle
iniziative sul nostro territorio. Pur non elencando tutte quelle
attività che sono riportate nella delibera, andando a evidenziare
in maniera puntuale tutti gli interventi, si capisce che questa
delibera aveva una valenza strategica e tutta una serie di attività
(sia di pagamento che di inizio di quello che è un iter di
allestimento progettuale piuttosto che di appalto piuttosto che di
gara) dipendevano e discendevano da questo tipo di intervento.
Nelle mie premesse ho voluto specificare alcune date: il 23 luglio
è stata portata per la disamina in Giunta regionale questa
delibera, il 26 luglio questa delibera è stata consegnata alla II
Commissione competente per una sua illustrazione, è stata poi
approvata, dopo essere stata illustrata il 17 settembre alla II
Commissione, con due mesi di
standby
in commissione,
probabilmente il 17 è stata portata in commissione perché il 14 noi
abbiamo presentato questa istanza, per cui mi chiedo se
l'efficienza di un governo, se l'efficienza di quella che deve
essere una programmazione e una possibilità di dare delle
opportunità di intervento sul territorio deve stare ferma due mesi
per l'incompetenza o la disattenzione del Commissario Presidente e
di un Governo regionale, che mi stupisce non abbia sollecitato
entro l'8 agosto, dove i lavori della commissione erano ancora
attivi e si potevano impiegare dieci minuti per poter presentare la
delibera, così come si è fatto il 17 settembre... oggi rischiamo
che in alcuni settori determinati interventi quest'anno non possano
essere eseguiti per ovvie modalità di tempo, di organizzare i
servizi e gli interventi sul territorio.
Guardo l'Assessore Gerandin perché in questa delibera sono
previsti anche 4 milioni a favore del comparto agricolo, nella
fattispecie per le sistemazioni montane e la sentieristica, dove la
delibera, se la passiamo alla fine di settembre, non abbiamo la
tempistica necessaria per poter andare a fare gli interventi. Se
dobbiamo rifare degli interventi di manutenzione del territorio o
di allestimento dei paravalanghe, poi ci troviamo in difficoltà se
a novembre siamo ancora in predicato per capire se, da un punto di
vista amministrativo e burocratico, siamo a posto o meno. Mi
stupisce che questa inerzia non sia stata valutata, nonostante
l'attenzione e il cambiamento, da nessuno degli Assessori
interessati. Questo denota una profonda incapacità di gestire anche
da un punto di vista amministrativo, perché qua non mancano i
soldi, noi ci eravamo addirittura premurati, ma non per volerci
portare avanti, ma anche perché c'erano state delle sollecitazioni
forti soprattutto dall'Assessore allora alle opere pubbliche per
riuscire a chiudere questa delibera in tempi brevi e purtroppo fino
al 28 giugno mancava, per l'allestimento complessivo di questa
delibera, una comunicazione da parte di Finaosta, che poi è
arrivata puntualmente il 26 o il 27 giugno. Da lì in avanti tutto
il tempo era utile per chiudere un percorso amministrativo che
desse la possibilità agli uffici di lavorare e di spendere questi
soldi, non è stato fatto, è gravissimo!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK