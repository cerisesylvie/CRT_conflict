Consiglio Regionale della Valle d'Aosta - Oggetto del Consiglio n. 3420 del 27 gennaio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3420 del 27 gennaio 1988 - Resoconto
OGGETTO N. 3420/VIII - CATALOGO DELLA MOSTRA RETROSPETTIVA
DEDICATA A ITALO MUS. (Interrogazione).
PRESIDENTE
: Do lettura dell'interrogazione presentata dal
Consigliere Pedrini:
INTERROGAZIONE
rivolta al competente Assessorato per conoscere le ragioni
per le quali in occasione della grande mostra retrospettiva
dedicata ad Italo Mus nel centro Saint Bénin di Aosta, con
appendici nel Salone Comunale di Courmayeur, all'Hôtel Billia e
Salone Comunale di Saint-Vincent, nel costosissimo catalogo
esplicativo appaiono scritti come quelli di Janus, Pierre Lexert e
Marzio Pinottini che in un certo senso mettono in dubbio
l'effettivo valore del maestro valdostano, con sterili polemiche
sulla sua tematica racchiusa nel grande mondo della gente e dei
luoghi della nostra Valle.
Si chiede gentilmente come mai per un'opera simile e sugli
articoli, alcuni dei quali pagati, non sia stato portato un
preventivo controllo.
Si desidererebbe sapere per quale motivo si affidano a
critici, preminentemente dell'avanguardia artistica, presentazioni
di rassegne figurative come quella di Italo Mus ed altre, che
periodicamente vengono allestite nei punti artistici della città di
Aosta.
Con tale comportamento è evidente che si spendono denari
pubblici per operazioni che alla fine diventano palestra di
esibizionismo per alcuni recensori, senza dare un'effettiva
valorizzazione alle mostre e sconcertando altresì il mondo
culturale.
Si ringrazia.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Lanièce, ne ha facoltà.
LANIECE - (D.C.):
Parto dalla considerazione che Italo
Mus è un grande pittore, che purtroppo non ha ancora avuto il posto
che merita nella storia dell'arte italiana: è ancora assente nei
libri d'arte di storici più attenti della tradizione, come Zeri o
Argan, o in quelli di storici d'arte più interessati agli aspetti
contemporanei come Calvesi, Barilli e Chispolli.
L'esposizione di Aosta ha anche lo scopo di colmare questa
lacuna ponendo l'opera di Mus su un livello professionale di grande
obiettività, per invitare gli storici dell'arte ad un serio
ripensamento. Pertanto, quello che viene definito un "costosissimo
catalogo" è il meno che potevamo fare perchè la mostra rimanesse
nel ricordo di tutti, al di là dell'effimero dell'esposizione
stessa.
La mostra è stata coordinata e diretta dal critico Janus, al
quale la Giunta da circa due anni ha affidato il settore mostra ed
esposizioni dell'Assessorato regionale del Turismo, Urbanistica
e
Beni Culturali. La qualità delle mostre fin qui organizzate, il
successo fra il pubblico valdostano e i visitatori della nostra
Regione, la vasta eco favorevole che hanno avuto in giornali e
riviste specializzate sono indiscutibili e comunque tali da non
poter dare adito ad appunti o rilievi.
Non possiamo condividere l'interpretazione di alcuni degli
scritti ospitati, i quali mettono in dubbio l'effettivo valore del
maestro valdostano; posso dire che si è cercato di inquadrare
l'opera di Italo Mus, che è indiscutibilmente il maggior pittore
valdostano dei tempi moderni, in un ambito più vasto, al fine di
rendergli quella dimensione e quell'onore che gli spettano nel
contesto della pittura italiana della prima metà di questo
secolo.
Per quanto ci risulta, la maggioranza del mondo culturale non è
stata sconcertata, bensì favorevolmente impressionata dalla mostra
dedicata a Italo Mus che fra l'altro ha riscosso la piena adesione
e il favore incondizionato della famiglia dell'indimenticabile
maestro.
Abbiamo voluto realizzare una grande mostra e penso che ci siamo
riusciti; l'abbiamo dotata di un degno catalogo. Ci siamo avvalsi
della collaborazione di personalità di indiscusso valore
scientifico e della necessaria professionalità; queste sono delle
scelte che abbiamo fatto e che possono anche non essere condivise
da tutti.
Si dà atto che alle ore 11,08 assume la Presidenza il Vice
Presidente Dolchi.
PRESIDENTE
: Ha chiesto di parlare il Consigliere Pedrini,
ne ha facoltà.
PEDRINI - (P.L.I.):
Desidero fare una precisazione: qua
non si vuole entrare nel merito dell'impostazione del problema, si
vuole soltanto stigmatizzare quanto è scritto su quel volume
costosissimo (di cui mi piacerebbe sapere il prezzo), perché gli
scritti che si trovano su quel libro sono incomprensibili per la
popolazione e per chi altro li vuole leggere, salvo pochi
addetti.
In secondo luogo, non contestiamo l'Assessore, che ha ricevuto
un'eredità e che bene ha operato in questo periodo per quanto
riguarda tutte le mostre che sono state organizzate, vogliamo però
rilevare che queste mostre sono state fatte con dei nomi che era
quasi impossibile non avessero quella ricezione che hanno avuto, e
lo vediamo nel Vallese, dove al Musée Giannadda c'era soltanto
poche settimane fa una mostra di Lautrec, oggi c'è quella di Del
Bo, visitata da migliaia di persone, perché non è sicuramente il
magnifico dépliant fatto dall'Ing. Giannadda che richiama la gente,
ma è il nome del pittore che attira.
Quello che diciamo è che secondo noi questo Janus, il cui vero
nome è Gianotti, è da anni fautore della cosiddetta avanguardia,
sulla scia di quel movimento di protesta che fu la "Pop
Art", cioè l'impiego nella costruzione di materiale povero:
pietre, legno, ferro, eco.... Dopo un certo periodo, quest'area
della "Pop Art" venne ripresa dalle neoavanguardie sulla spinta di
un rigurgito venuto dagli Stati Uniti. La critica più seria definì
questi artisti "operatori estetici" e disse che "la tendenza è
stata abbracciata da un nugolo di adepti che hanno vita effimera
nel panorama dell'arte", e questo lo possiamo constatare.
In parole povere, si tratta di una curiosità che può fare
spettacolo, ma che non trova acquirenti. Janus, o meglio Gianotti,
è da sempre il critico di questa corrente e non vede altra
soluzione per il futuro nella corte di un suo ristretto nugolo di
scrittori, i quali (guarda caso) fanno capo a Bonito Oliva del
Partito Comunista.
Come è noto, per una contrapposizione di idee, il Partito
Comunista Italiano - non certo quello sovietico, molto più attento
al figurativo - ha dato il suo consenso alla "Pop Art" e ne fanno
fede i servizi elogiativi, gli unici della stampa di casa nostra in
questa maniera, sulle mostre tenutesi e che si tengono ancora, per
esempio, nel Castello di Rivoli, dei giornali "Il Manifesto" e
"L'Unità", dove sono gli incensamenti che possiamo leggere ogni
volta.
A puro titolo di informazione, nell'ultima gestione de "La
gazzetta del popolo", il signor Gianotti, chiamato Janus, venne
assunto da questo quotidiano, ma dopo poco tempo il direttore,
Ferruccio Borio, che può essere interpellato in qualsivoglia
momento, ricevette alcune lettere dalle maggiori gallerie torinesi
(e non) nelle quali lo si pregava di non inviare più Janus, o
signor Gianotti, per recensire le loro mostre personali.
L'arte moderna, come si usa dire, è fattore essenziale nella
vita culturale che ha bisogno di rinnovamenti, e su questo siamo
d'accordo, ma occorrono idee ed impegno, mentre invece il signor
Gianotti fa di tutto un fascio e secondo molti pittori torinesi di
grosso nome è la punta di diamante della "non arte".
Conclusione: non approviamo ciò che è stato scritto su quel
dépliant, e il primo che ha scritto in materia è stato proprio Rino
Cossard, autore del primo libro su Mus, il quale condivide
perfettamente questa posizione; quindi è un valdostano che vive qua
e che per primo ha espresso la sua disapprovazione per come era
stato impostato l'articolo.
Vorrei che questo fosse chiaro, perchè qui si vuole stravolgere
le cose e portarle su un altro piano, e non mi risulta che la
famiglia Mus abbia espresso soddisfazione su quello che è stato
scritto, perchè nel catalogo si dà a Mus l'appellativo di artista
non capace a muoversi da quella che era la sua pittura, e quindi di
retrogrado.
Volevamo soltanto dire che per noi Mus è una tradizione; ma qual
è il pittore che nel suo travaglio di vita non cerca di uscire
talvolta da quella che è la sua tematica di pittura per una prova?
Chiunque lo fa. Ma Mus - se abbia cercato di farlo, non mi risulta
- ha fatto bene a mantenere la sua pittura, che è un insegnamento
per tutti gli artisti e per coloro che possono guardare al passato
in quadri che sono degni del nostro rispetto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK