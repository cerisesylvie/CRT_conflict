Consiglio Regionale della Valle d'Aosta - Oggetto del Consiglio n. 944 del 25 ottobre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 944 del 25 ottobre 2021 - Resoconto
OBJET N° 944/XVI - Communications de Président du
Conseil.
Bertin (Presidente) -
Alla presenza di 34 consiglieri,
possiamo dare inizio ai lavori del Consiglio regionale. È pervenuta
la richiesta da parte dei gruppi Lega e Pour l'Autonomie di una
riunione della Conferenza dei Capigruppo, pertanto sospendiamo
brevemente e riprendiamo dopo la riunione. Il Consiglio è
sospeso.
La seduta è sospesa dalle ore 10:03 alle ore 10:16.
Bertin (Presidente) -
Possiamo riprendere. Credo ci sia
una richiesta da parte del consigliere Manfrin, ne ha facoltà.
Manfrin (LEGA VDA) -
Per porre una questione
pregiudiziale rispetto alla prosecuzione del Consiglio, così come
disciplinato dal Regolamento, e argomentare il perché questo
Consiglio non dovrebbe avere luogo. Lo abbiamo anticipato poco fa
ai capigruppo, lo abbiamo detto in comunicati stampa che sono
susseguiti al Consiglio e alla II Commissione di venerdì. Quando
abbiamo affrontato il Consiglio in sessione ordinaria la scorsa
settimana, si è presentata all'interno di quest'aula una situazione
che non si era mai evidentemente presentata nella storia, ovvero il
fatto che un gruppo abbia dichiarato al contempo con alcuni membri
di trovarsi in una condizione di maggioranza e allo stesso tempo di
trovarsi in una condizione di opposizione, quindi evidentemente di
non condividere più il governo di questa Regione, di questa
Giunta.
È chiaro che, come dicevo prima, una situazione di questo tipo
non si era mai verificata, sicuramente non in Valle d'Aosta, e a
fronte di questo quest'aula ha convenuto, in maniera quasi unanime,
sul fatto che non si potesse proseguire con i lavori, perché
chiaramente non stiamo parlando di un dissidio, magari interno, di
una crisi di coscienza di qualcuno, ma stiamo parlando di un
pregiudizio rispetto al funzionamento degli organi. Banalmente, se
andiamo a verificare quello che viene previsto dal Regolamento,
possiamo osservare che è previsto che le Commissioni vengano
composte in maniera proporzionale rispetto ai componenti di
maggioranza e a quelli di opposizione. Ci troviamo, quindi, di
fronte a un gruppo che dovrebbe indicare una parte dei suoi
componenti nelle Commissioni in quota maggioranza e una parte dei
suoi componenti in quota di minoranza, cosa che chiaramente si era
già tendenzialmente posta con le dimissioni dell'assessore Minelli
a maggio, con una modifica regolamentare che però non era stata
ancora approvata, ovvero l'obbligo per ogni consigliere di
partecipare a una Commissione. Questa era stata frutto di una
decisione e deliberazione successiva del Consiglio, a fronte della
modifica in Commissione per il Regolamento, ma mi pare da luglio a
oggi nessuna modifica, nonostante vi sia un obbligo regolamentare,
era stata poi chiaramente introdotta. Con questa situazione si
produce un doppio negativo effetto. Abbiamo parlato delle
Commissioni, ma chiaramente abbiamo ricordato che in questa aula,
con il collega Sammaritani, che i gruppi consiliari sono organi di
questo Consiglio e quindi non si può banalizzare una situazione che
evidentemente è assolutamente critica.
Per queste motivazioni ci troviamo a dover porre la questione
pregiudiziale, chiaramente con rammarico, perché avremmo voluto
partecipare a questa seduta. Abbiamo contribuito a scrivere e a
sostenere alcuni testi che verranno posti in votazione oggi, ma
riteniamo che la coerenza e il funzionamento delle istituzioni sia
una priorità da perseguire. A fronte di questa necessità di
coerenza e di chiarezza di questo Consiglio, abbiamo voluto porre
nella Conferenza dei Capigruppo una domanda molto semplice, ovvero
abbiamo chiesto se la situazione all'interno del gruppo di PCP si
fosse risolta, e quindi se le due componenti si fossero separate o
avessero fatto chiarezza al loro interno. A fronte della mancanza
di chiarezza, dobbiamo assolutamente continuare a sostenere e a
evidenziare che questo Consiglio non ha i presupposti per potersi
riunire e per poter deliberare. Questa è la questione pregiudiziale
che poniamo a quest'aula, che appunto essendo stata sostenuta anche
dalla maggioranza nella scorsa seduta, riteniamo debba essere
deliberata da questo Consiglio.
Presidente -
La questione pregiudiziale è posta. In
Conferenza dei Capigruppo abbiamo stabilito che ci può essere un
intervento per ogni gruppo consiliare e poi si procede alla
votazione.
Si è prenotato il consigliere Cretier, ne ha facoltà.
Cretier (PCP) -
Diciamo che il percorso è iniziato, ma è
necessario procedere con cautela attraverso la predisposizione di
un documento su cui ragionare assieme. È un impegno già preso la
settimana scorsa e ci siamo già incontrati con le forze politiche.
Intanto ringrazio anche per i toni pacati in questo momento e
comprensivi che qualificano il dibattito consiliare. Quindi la
strada è tracciata, si tratta solo di avere un po' di tempo per
chiudere la questione e sicuramente per costituire probabilmente i
nuovi gruppi.
Presidente -
Consigliere Carrel, ne ha facoltà.
Carrel (PA) -
Noi con i colleghi della Lega ovviamente
abbiamo posto questa questione, in quanto purtroppo da mercoledì a
oggi nulla è cambiato: abbiamo preso atto di questo già venerdì non
partecipando alla Commissione e oggi speravamo di avere qualche
notizia. A questo punto ci rimane solo da porre la questione e
sperare che questa soluzione sia trovata entro il prossimo
Consiglio di mercoledì, cioè fra dieci giorni, perché crediamo sia
veramente necessario oggi ripartire con i lavori consiliari, non
solo per approvare le leggi, ma anche perché abbiamo diverse
iniziative che possono essere e devono essere dibattute adesso,
perché abbiamo necessità di avere delle risposte e crediamo di
poter portare il nostro contributo al dibattito consiliare.
Come abbiamo già ribadito, quelle che andrete ad approvare oggi
sono delle leggi che ci hanno visti in prima persona impegnati a
discutere articolo per articolo: alcune le abbiamo approvate in
Commissione, altre abbiamo addirittura contribuito a scriverle. Ci
dispiace di non poter partecipare alla discussione e al voto, però
la situazione è questa ed è una situazione su cui abbiamo già
dibattuto a lungo mercoledì: nulla è cambiato, quindi coerentemente
con quanto deciso mercoledì, poniamo questa questione e, nel caso
in cui non venga presa in considerazione dall'aula, poi di fatto
decideremo di abbandonare l'aula. Ma ciò che credo sia importante
sottolineare, e su cui chiedo un impegno dell'Ufficio di Presidenza
e del Presidente, è di capire come si può andare ad agire già da
domani, perché abbiamo delle Commissioni - ce lo ha detto il
presidente della V Commissione in Conferenza dei Capigruppo - che
non possono essere convocate in quanto mancano gli equilibri.
Questo credo che sia un problema grande: stiamo parlando della V
Commissione, quella che tratta anche di sanità e politiche sociali,
quindi sicuramente una commissione molto, molto importante.
Chiederei l'impegno al Presidente e all'Ufficio di Presidenza di
convocare, se necessario, anche una riunione della Commissione per
il Regolamento immediatamente, per poter dirimere il problema; non
che, ovviamente, non mi fidi del collega Cretier e credo che la
strada che stanno intraprendendo possa portare dei buoni risultati,
ma non possiamo più aspettare a breve o domani, dobbiamo
assolutamente agire istituzionalmente e credo che questa possa
essere una soluzione da perseguire. Quindi, chiedo che questo sia
effettuato proprio per cercare di evitare che questo imbarazzo
continui, prosegua nelle prossime settimane nelle Commissioni sino
ad arrivare al Consiglio ordinario di mercoledì 3 e giovedì 4
novembre. Credo che questa sia una situazione che vada
nell'interesse di tutti, che debba essere risolta per riprendere i
lavori insieme e per poter portare ognuno il proprio
contributo.
Presidente -
Consigliere Aggravi, ne ha facoltà.
Aggravi (LEGA VDA) -
Credo che sia importante, da membro
del gruppo Lega e soprattutto commissario della V Commissione, come
già ha annunciato il collega Carrel che fa parte della II
Commissione, puntualizzare un aspetto a cui siamo particolarmente
legati e attenti: il fatto che, in particolare, un provvedimento
che era all'ordine del giorno e che è stato iscritto all'ordine del
giorno riguarda un lavoro, un percorso, che è stato fatto con tutti
i gruppi consiliari e che ci ha visti promotori di questa
iniziativa; un provvedimento che va a fare delle ulteriori
sistemazioni al provvedimento della legge 15, che è stata votata da
questo Consiglio e che ha consentito di dare una risposta alla
pandemia. Lo abbiamo detto al termine, sia in seno alla II
Commissione, sia poi con un comunicato stampa: la nostra intenzione
non era assolutamente quella di bloccare il percorso di questo
disegno di legge, però lo ritenevamo venerdì e lo riteniamo ancora
oggi che non ci siano le condizioni, almeno per quello che ci
riguarda, per poter partecipare e promuovere un provvedimento
importantissimo, che ovviamente molti attendono e che soprattutto
arriva anche in un momento, verso fine anno, dove anche il lavoro
degli uffici è molto più ingolfato rispetto al bilancio.
Dico questo perché la situazione - mi perdoni, Presidente - ma a
volte è un po' paradossale. Vorrei specificarlo, perché se io
qualche volta ho chiesto e ho ricordato a lei, Presidente del
Consiglio, di essere terzo ancora di più nelle parti, anche se in
parte coinvolto, come avviene in questa situazione, perché membro
del gruppo o del quasi gruppo che ha questo tipo di problema e che
ha generato questo tipo di
impasse
, mi trovo nuovamente a
chiedere un suo intervento, non sulla sua persona in questo caso,
ma sul presidente della II Commissione, da cui vorrei avere delle
precisazioni, almeno per evitare che questo clima di
super
partes
e soprattutto di
entente
tra i gruppi non venga
meno. A seguito della II Commissione, ripeto, dove noi abbiamo
specificato, non soltanto ai commissari, ma anche al membro del
Governo che è venuto in audizione, che la nostra volontà non era
assolutamente strumentale o di blocco - ripeto e lo ripeto ancora -
di un provvedimento che ci vedeva per la maggior parte favorevoli e
promotori delle modifiche, leggere poi una comunicazione in cui si
dice: "con l'approvazione di oggi", questo lo dice il presidente
della II Commissione, "il disegno di legge sarà iscritto all'ordine
del giorno del Consiglio che sarà convocato lunedì 25 ottobre, così
come deciso nella Conferenza dei Capigruppo senza lasciare spazio a
possibili azioni strumentali che avrebbero potuto bloccarne la
discussione", è qualcosa che io ritengo molto grave. Molto grave,
perché un presidente di Commissione, come il Presidente dell'aula,
ma soprattutto il presidente di Commissione dovrebbe essere terzo
nelle dichiarazioni che rilascia, perché rappresenta tutti i membri
della Commissione, anche quelli che correttamente sono stati seri,
hanno detto ai colleghi in Commissione qual era la posizione e
soprattutto hanno rispettato un membro del Governo che è venuto in
audizione con i tecnici e quindi non sono usciti senza
giustificare. E leggere, poi successivamente, un comunicato dove si
paventa la possibilità che da parte di qualche commissario ci sia
stata la volontà di azioni strumentali per bloccare la discussione
di un provvedimento importante, io lo ritengo davvero qualcosa di
grave.
Vorrei, per correttezza di fronte a tutta l'aula, ai commissari
della II Commissione, ma soprattutto anche ai cittadini che
aspettano questi provvedimenti, che comunque qualcosa venga detto,
perché non è assolutamente piacevole leggere poi successivamente,
di fronte tra l'altro a un comunicato da parte di noi tre
commissari, il sottoscritto, il collega Brunod e il collega Carrel,
commissari della minoranza in II Commissione, dire ed esprimere
delle considerazioni che hanno della correttezza, leggere questo
genere di cose. Io non ho l'esperienza che hanno certi colleghi, ma
c'è sempre stata una correttezza da parte dei presidenti, io parlo
della II Commissione, perché di quella faccio parte, e ricordo che
in più di un'occasione ci sono stati anche dei momenti di tensione
e anche nella scorsa legislatura non proprio simpatici, ma c'è
sempre stata una correttezza e un rispetto dei ruoli.
Io credo che in questa aula il rispetto del ruolo di ognuno di
noi debba essere qualcosa di sacro nei confronti non soltanto
dell'assemblea. ma di tutta la comunità valdostana, quindi
sinceramente ritengo che dichiarazioni di questo tipo siano
estremamente gravi, perché si confonde il ruolo politico e il ruolo
istituzionale. Il presidente di II Commissione ha un ruolo
istituzionale e deve rispettare la posizione di tutti i commissari,
perché nessuno ha fatto ostruzionismo. Signori, penso che di
ostruzionismo qualcuno se ne intenda molto bene, quindi se volevamo
fare ostruzionismo lo avremmo fatto con ogni mezzo democraticamente
perseguibile. Invece, qui c'è qualcuno che l'ostruzionismo lo sta
facendo senza rendersene conto e occupando dei ruoli importanti e
ogni tanto dovrebbe anche ricordarsi di essere terzo. Poi dopo si
faccia il suo comunicato stampa come gruppo o semigruppo o quel che
è e dica quello che pensa, ma nel ruolo di presidente di
Commissione che, ripeto, non è un ruolo di parte, è un ruolo terzo,
poi ognuno ha un suo colore e una sua posizione, credo che quello
che è stato detto e scritto non sia corretto nei confronti della
Commissione.
Io spero che situazioni di questo genere non avvengano,
soprattutto quando si parla di provvedimenti che sono stati
costruiti e che hanno avuto l'assenso di tutti i gruppi presenti in
aula e al tavolo Covid.
Presidente -
Ci sono altri? Assessore Bertschy.
Bertschy (AV-SA) -
Semplicemente per testimoniare che il
lavoro che è stato svolto fino adesso sulla legge 15 ha visto unito
tutto il Consiglio regionale e, anche in questa fase di ulteriore
modifica della legge, c'è stata la collaborazione da parte di
tutti. Rispetto alle posizioni politiche, ovviamente, non entro in
merito, perché sta nell'autonomia dei gruppi decidere come
comportarsi e credo che anche come Governo la speranza sia che
tutto questo si risolva nel più breve tempo possibile. Però il
tavolo politico ha lavorato bene e dovrà ancora continuare a
lavorare, perché la fase di attuazione continua, quindi l'obiettivo
è quello di portare avanti, nello spirito che ha animato la nascita
della legge e il lavoro che abbiamo fatto, l'approvazione della
legge e questo momento ancora di lavoro; un lavoro che sia fatto
nell'interesse di tutti e soprattutto dei cittadini e delle
imprese.
Colgo l'occasione in aula per ribadire quello che abbiamo già
condiviso al tavolo politico. C'è un articolo della legge che è
molto importante oggi, che è l'articolo 16, quello degli
investimenti, dove sappiamo che c'è una particolare attenzione da
parte delle imprese. Oggi le risorse sono continuamente in fase di
richiesta, abbiamo condiviso politicamente con tutti i gruppi di
dare corso, alla conclusione delle richieste che avverrà venerdì
prossimo, a un'ulteriore variazione di bilancio per utilizzare
tutte le risorse previste dalla legge 15 e per dare la risposta
alle domande che sono ancora in corso in questo momento.
Per quello che mi riguarda e per quello che riguarda il lavoro
che abbiamo fatto rispetto a questa legge, al di là appunto delle
posizioni politiche che i gruppi di opposizione assumeranno, la
cosa più importante è che si possa continuare a lavorare con questa
attenzione e con questa collaborazione reciproca, nell'interesse
del lavoro che stiamo facendo su una legge di così grande
importanza.
Presidente -
Altre richieste di intervento? Non vedo
altre richieste. Faccio soltanto una precisazione a quanto
richiesto dal consigliere Carrel. Per quanto riguarda la
ricomposizione delle Commissioni questa deve avvenire in Consiglio
regionale. È il Consiglio regionale che ricompone le Commissioni,
pertanto verrà messa all'ordine del giorno del prossimo Consiglio
e, in quella sede, le Commissioni verranno ricomposte, come da
impegno politico preso dal consigliere Cretier.
Se non vi sono altri interventi, mettiamo in votazione la
questione pregiudiziale. Ricordo che la votazione si esplicita, nel
senso che chi è d'accordo al rinvio vota sì, chi è contrario vota
no o si astiene. La votazione è aperta.
Esito della votazione:
Presenti: 34
Votanti           
: 34
Favorevoli: 14
Contrari: 20
La questione pregiudiziale non è approvata.
I consiglieri dei gruppi Lega e Pour l'Autonomie lasciano
l'aula.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK