Consiglio Regionale della Valle d'Aosta - Oggetto del Consiglio n. 1806 del 23 gennaio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1806 del 23 gennaio 1991 - Resoconto
OGGETTO N. 1806/IX - Provvedimenti di sostegno alle spese di
trasporto degli studenti universitari valdostani.
(Interpellanza)
Presidente: Do lettura dell’interpellanza
presentata dal Consigliere Riccarand ed iscritta al punto 9
dell’ordine del giorno.
INTERPELLANZA
Ricordata l’interpellanza presentata dal Gruppo
Verde Alternativo in data 26 novembre 1990, per sollecitare
l’adozione di concreti provvedimenti di
sostegno-rimborso alle spese di trasporto degli studenti
universitari valdostani;
Ricordata altresì la deliberazione della Giunta regionale n.
10585 del 7 dicembre 1990 con cui è stato stabilito che:
a) l’Assessorato regionale ai Trasporti rilascia
agli studenti frequentanti l’Università di Torino
tessere di riconoscimento e buoni viaggio validi per lo sconto del
60 per cento sui mezzi di trasporto pubblici fra Aosta e
Torino;
b) viene rilasciata una tessera agevolata per gli studenti che
frequentano le sedi di Annecy, Chambéry, Verzuolo, Lambiasco, San
Martino, Milano;
c) viene proposta la presentazione d’urgenza di
un disegno di legge che disciplini l’intera materia
delle agevolazioni tariffarie nei servizi di trasporto pubblico e
preveda un trattamento omogeneo per tutti gli studenti universitari
valdostani;
Al fine di conoscere lo stato di applicazione dei provvedimenti
di agevolazione tariffaria per gli studenti universitari
valdostani;
il sottoscritto Consigliere regionale del Gruppo Verde
Alternativo
interpella
l’Assessore regionale
all’Industria, Commercio, Artigianato e Trasporti
per conoscere:
1) se è stata stipulata una Convenzione o è stato definito un
accordo fra Regione Valle d’Aosta e Ferrovie dello
Stato per prezzi agevolati per gli studenti universitari valdostani
sulla linea ferroviaria Aosta-Torino;
2) quante tessere di riconoscimento e buoni viaggio validi per
lo sconto del 60 per cento sui mezzi di trasporto fra Aosta e
Torino sono state finora rilasciate;
3) quante tessere agevolate sono state richieste e/o rilasciate
per ognuna delle seguenti sedi: Annecy, Chambéry, Verzuolo,
Lambiasco, San Martino, Milano;
4) quando la Giunta intende presentare il disegno di legge
previsto dalla deliberazione n. 10585 del 7 dicembre 1990 e quali
sono gli orientamenti che intende porre a base di tale
provvedimento legislativo.
Presidente: Ha chiesto la parola il Consigliere Riccarand; ne
ha facoltà.
Riccarand (VA)
: Il nostro Gruppo, anche su richiesta di
numerosi studenti universitari, il 26 novembre 1990 aveva
presentato un’interpellanza "per sollecitare
l’adozione di concreti provvedimenti di
sostegno-rimborso alle spese di trasporto degli studenti
universitari valdostani", previsti tra l’altro dalla
legge regionale sul diritto allo studio del 1989.
Dopo quell’interpellanza, la Giunta regionale, in
data 7 dicembre 1990, aveva assunto la deliberazione n. 10585 che
fissava alcuni principi ed impegni.
Era stato stabilito, in particolare, che
l’Assessorato regionale
all’Industria, Commercio, Artigianato e Trasporti
avrebbe rilasciato agli studenti frequentanti
l’Università di Torino delle tessere di
riconoscimento e buoni viaggio validi per lo sconto del 60 per
cento sui mezzi di trasporto pubblici fra Aosta e Torino e che
inoltre sarebbe stata rilasciata una tessera agevolata per gli
studenti frequentanti sedi universitarie, o comunque di corsi di
studio esterni alla Valle d’Aosta, ad Annecy,
Chambéry, Verzuolo, Lambiasco, San Martino e Milano.
Sempre in quella deliberazione veniva affermato che sarebbe
stato presentato d’urgenza un disegno di legge che
avrebbe disciplinato l’intera materia delle
agevolazioni tariffarie nei servizi di trasporto pubblico,
prevedendo un trattamento omogeneo per tutti gli studenti
universitari e superando la situazione che c’era
all’inizio di novembre, quando, mentre per gli
studenti di alcune sedi universitarie, come quella di Milano,
c’era un servizio di trasporto addirittura gratuito,
per gli studenti delle altre sedi, invece, non c’era
assolutamente niente.
Ad un mese e mezzo da quella deliberazione, intendiamo sapere
che cosa è stato fatto e quali decisioni concrete sono state
realizzate. In particolare con questa interpellanza intendiamo
sapere se è stata stipulata una convenzione o comunque un accordo
fra la Regione Valle d’Aosta e le Ferrovie dello
Stato per prezzi agevolati per gli studenti universitari valdostani
per utilizzare la ferrovia Aosta-Torino. Chiediamo inoltre di
conoscere quante tessere di riconoscimento e buoni viaggio, validi
per lo sconto del 60 per cento sui mezzi di trasporto fra Aosta e
Torino, sono stati rilasciati finora; quante tessere agevolate sono
state richieste e/o rilasciate per i collegamenti organizzati
direttamente dalla Regione con le località che ho citato prima e se
è pronto ed è stato approvato in Giunta quel disegno di legge
preannunciato dalla deliberazione di Giunta del 7 dicembre, con cui
si dovrebbe definire in modo organico tutta la materia.
Presidente
: Ha chiesto la parola
l’Assessore all’Industria, Commercio,
Artigianato e Trasporti, Fosson; ne ha facoltà.
Fosson (DC)
: Voglio innanzitutto precisare al Consigliere
Riccarand che il disegno di legge di cui avevamo già parlato e che
era previsto, come ipotesi, nella deliberazione di Giunta del 7
dicembre è già stato adottato dalla Giunta regionale, sta
completando il suo iter, che consiste nell’avere i
pareri dell’Assessorato alle Finanze e
dell’Ufficio legislativo, oltre ad alcune messe a
punto che riguardano il personale dei trasporti che dovrà
provvedere all’espletamento delle incombenze
previste dalla legge, e sta per essere avviato al Consiglio
regionale. Quanto prima ne farò avere una copia al Consigliere
Riccarand.
Quel disegno di legge, oltre ai provvedimenti per gli studenti
universitari, prevede anche l’abbassamento da 65 a
60 anni del limite minimo di età per la gratuità dei trasporti
pubblici.
Voglio riferire alcuni dati connessi alla deliberazione n. 10585
del 7 dicembre 1990, che è stata vistata il 19 dicembre 1990. Tale
deliberazione prevede appunto servizi di autobus per le sedi di
Chambéry, Milano, Lombriasco, Verzuolo e Rosignano. I servizi sono
regolarmente in funzione all’inizio e alla fine di
ogni settimana. La deliberazione prevede anche il 60 per cento di
sconto sui mezzi di trasporto per Torino.
Prima del rilascio delle tessere è necessario ottenere le
convenzioni con gli enti di trasporto, tra cui le Ferrovie dello
Stato, con cui stanno per terminare le trattative attualmente in
corso. La convenzione con le Ferrovie dello Stato, per esempio, ha
comportato e comporta particolari verifiche, dato il numero delle
biglietterie e delle agenzie che devono essere abilitate a
riconoscere il titolo. Il Servizio ritiene comunque che la
convenzione possa essere attuata a partire dal mese di febbraio,
come per le altre aziende di trasporto automobilistico o tranviario
che non sono di concessione regionale.
Al momento non sono rilasciate né le tessere, né i buoni, ma si
presume che gli studenti universitari di Torino, che verranno
direttamente contattati per il rilascio, potranno usufruirne - ne
prevediamo circa 1450 - a partire dal mese di febbraio.
Gli studenti di Annecy e Chambéry sono dieci, quelli
dell’Istituto tecnico agrario di Lombriasco sono
quattordici, quelli di Verzuolo otto, quelli di San Martino di
Rosignano quindici. Il mezzo automobilistico speciale per Milano
serve sia gli studenti di Milano, sia quelli di Pavia, per un
numero complessivo di 115 unità.
Presidente
: Ha chiesto la parola il Consigliere
Riccarand; ne ha facoltà.
Riccarand (VA)
: Devo dichiarare la mia insoddisfazione
rispetto alle risposte dell’Assessore, perché, ad un
mese e mezzo dalla deliberazione, siamo praticamente ancora in alto
mare.
Si dice che non è ancora stata stipulata la convenzione con le
Ferrovie dello Stato, che io credo sia quella principale, anche
perché dobbiamo cercare di sostenere soprattutto il trasporto su
rotaia, più che quello su gomma. Speravo che questa convenzione
fosse già stata definita, invece si dice che è ancora in alto mare.
Quindi, tutte le tessere di riconoscimento che fin dal 7 dicembre
si diceva, attraverso un comunicato stampa, che erano ormai pronte
per essere rilasciate, di fatto non possono ancora essere
consegnate. Sotto questo aspetto esprimo
l’insoddisfazione del nostro Gruppo, perché
rischiamo di arrivare alla fine dell’anno scolastico
1990-91 senza che sia stato concretamente attuato questo principio
previsto dalla legge.
Per quanto riguarda le altre sedi, per le quali chiederò
eventualmente informazioni più dettagliate
all’Assessore, non ho capito se i numeri citati
(dieci, quattordici, otto, quindici e centoquindici) si riferiscono
agli studenti che frequentano quelle sedi o, come io avevo chiesto
nell’interpellanza, alle tessere agevolate che sono
state...
(...Interruzione dell’Assessore
Fosson...)
... Sono le tessere richieste e consegnate?...
(...Interruzione dell’Assessore
Fosson...)
... Sì, ma quante tessere sono state richieste o rilasciate ai
sensi della deliberazione?...
(...Interruzione dell’Assessore
Fosson...)
... Cioè per ora le tessere non sono ancora state
rilasciate?
Ecco, io credo che ci troviamo di fronte ad una sostanziale
inapplicazione della deliberazione del 7 dicembre, per cui mi
riservo di riproporre fra un mese tutti questi quesiti, per capire
se nel frattempo qualcosa si è mosso e se effettivamente, come ha
detto l’Assessore, a partire dal mese di febbraio la
situazione sarà cambiata o meno.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK