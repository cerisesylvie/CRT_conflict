Consiglio Regionale della Valle d'Aosta - Oggetto del Consiglio n. 373 del 29 gennaio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 373 del 29 gennaio 2004 - Resoconto
OGGETTO N. 373/XII - Relazione della II Commissione consiliare
permanente sull'indagine conoscitiva finalizzata ad approfondire le
presunte violazioni della legge 28/2000 in relazione alla
comunicazione su organi di informazione sull'attività svolta
dall'Assessorato del turismo. (Inizio della discussione
generale)
Président - Nous reprenons nos travaux en examinant le point n°
29 à l'ordre du jour.
Il Consigliere Frassy, fuori microfono, chiede la parola per
mozione d'ordine e successivamente ritira tale richiesta.
Président - La parole au rapporteur, le Conseiller Rini.
Rini (UV) - Come previsto dal comma 4 dell'articolo 24 del
Regolamento interno per il funzionamento del Consiglio regionale,
al termine di un'indagine conoscitiva
"le commissioni
riferiscono al Consiglio con apposito documento le acquisizioni e
le conclusioni delle indagini"
. La relazione che sto per
presentarvi è stata approvata all'unanimità dei commissari, ciò è
stato possibile in quanto si è cercato di fare un'analisi oggettiva
dei fatti, evitando di trarre delle valutazioni
politico-amministrative, come pure dei commenti sui vari contenuti,
consapevoli che il nostro compito non era quello di trarre delle
conclusioni, ma piuttosto di cercare il più possibile di acquisire
notizie, informazioni e documentazione, che in quest'aula potranno
servire per un confronto politico che spero possa essere svolto con
serenità e, soprattutto, nel rispetto delle regole, senza
strumentalizzazione e con il solo scopo di ricercare la verità.
Ritengo che l'essere arrivati in quest'aula con un documento
condiviso da tutti i componenti sia un risultato significativo e
questo è stato possibile mettendo da parte il facile gioco delle
parti; per questo voglio ringraziare i commissari per il lavoro
fatto e per il comportamento corretto tenuto in commissione.
Credo che, prima di passare alla presentazione della relazione,
sia mio dovere ringraziare, anche a nome dei Commissari della II
Commissione, chi ci ha supportato - e a volte sopportato - con la
massima disponibilità e professionalità: mi riferisco al
Caposervizio delle commissioni Silvana Cerise, al funzionario Paolo
Norbiato, al Direttore dell'Ufficio Affari legislativi del
Consiglio Dott. Fabrizio Gentile, oltre a quanti nei vari uffici si
sono resi disponibili.
La promozione di un'indagine conoscitiva nasce dal dibattito
consiliare del 1° ottobre 2003 a seguito della presentazione di due
mozioni sottoscritte rispettivamente dai Consiglieri dei gruppi
consiliari de "La Casa delle Libertà" e "dell'Arcobaleno-Vallée
d'Aoste". Le mozioni intendono fare chiarezza in merito a
ricorrenti informazioni pubblicitarie sulla politica
dell'Assessorato regionale del turismo comparse, sotto forma di
intervista all'Assessore Cerise, su alcune testate giornalistiche
locali nel mese di aprile 2003. I sottoscrittori delle mozioni
sostengono che tale forma di comunicazione è in violazione
dell'articolo 9 della legge n. 28/2000 che sancisce: "
Dalla data
di convocazione dei comizi elettorali e fino alla chiusura delle
operazioni di voto è fatto divieto a tutte le amministrazioni
pubbliche di svolgere attività di comunicazione ad eccezione di
quelle effettuate in forma impersonale ed indispensabili per
l'efficace assolvimento delle proprie funzioni".
Sull'argomento il gruppo consiliare de "La Casa delle Libertà"
aveva già presentato un'interpellanza nella seduta consiliare del
23 luglio 2003 per conoscere:
"Le motivazioni che hanno
determinato la scelta di fare pubblicare interviste a pagamento e
in violazione delle norme per l'accesso ai mezzi per l'informazione
durante le campagne elettorali"
e per sapere: "
Per quali
importi gli oneri delle pubblicazioni sono gravati sui bilanci
regionali"
.
L'Assessore Cerise nella sua risposta ha affermato che tali
informazioni pubblicitarie non sono state commissionate
dall'Assessorato ed ha espresso la sua personale estraneità.
Al fine di chiarire le dinamiche e le responsabilità
dell'episodio, il sottoscritto ha assunto, nel corso dell'adunanza
consiliare del 1° ottobre 2003, l'impegno di richiedere all'Ufficio
di Presidenza, come II Commissione, l'autorizzazione per lo
svolgimento di un'indagine conoscitiva.
Il 6 ottobre 2003 la II Commissione consiliare permanente ha
deliberato di disporre un'indagine conoscitiva per approfondire le
presunte violazioni della legge n. 28/2000 (Disposizioni per la
parità di accesso ai mezzi di informazione durante le campagne
elettorali e referendarie e per la comunicazione politica) in
relazione alla comunicazione su organi di informazione
dell'attività svolta dall'Assessorato del turismo, sport, commercio
e trasporti nel periodo elettorale ed i rapporti intercorrenti tra
l'Assessorato del turismo, sport, commercio e trasporti e la
"Sanguinetti Comunicazioni S.r.l.".
L'Ufficio di Presidenza del Consiglio regionale ha autorizzato,
in data 6 ottobre 2003, la II Commissione ad effettuare l'indagine
conoscitiva.
La commissione ha affrontato la problematica seguendo due
filoni: il rapporto delle inserzioni pubblicitarie oggetto
dell'indagine e le norme che regolano la comunicazione politica
istituzionale in periodo pre-elettorale; il rapporto tra l'Agenzia
"Sanguinetti" e il cliente Assessorato/Assessore al turismo, sport,
commercio e trasporti.
La commissione ha audito in data 13 ottobre: l'Assessore Cerise;
il Sig. Sanguinetti, titolare della "Sanguinetti Comunicazioni
S.r.l."; il Sig. Barbero, Direttore del settimanale "La Vallée
Notizie" e del quotidiano "La Vallée Matin"; in data 21 ottobre: il
Dott. Gentile, Direttore della Direzione Affari legislativi, studi
e documentazione del Consiglio regionale; il Dott. Truc, Presidente
del CORECOM Valle d'Aosta; il Sig. Gianni Marchiano, Presidente
della "Gedirama Agenzia pubblicitaria S.r.l."; il Sig. Mauro
Baccega, Presidente della "Pubblimedia S.r.l."; la Dott.ssa Bovo,
in qualità di Dirigente dell'Assessorato del turismo, sport,
commercio e trasporti, che ha curato i rapporti tra l'Assessorato e
la "Sanguinetti Comunicazioni S.r.l." nell'anno 2002; il Dott.
Boglione che per l'intera legislatura ha ricoperto la carica di
Coordinatore del Dipartimento del turismo, dello sport, del
commercio e dei trasporti; la Dott.ssa Cazaban, in qualità di
Dirigente dell'Assessorato del turismo, sport, commercio e
trasporti, che ha curato i rapporti tra l'Assessorato e la
"Sanguinetti Comunicazioni S.r.l." nel periodo febbraio/giugno
2003.
La commissione ha deliberato di acquisire, oltre agli atti già
in possesso della commissione concernenti i seguenti
redazionali:
- "Dal golf all'ombra del Cervino alle discese in canoa
all'eliski - Nuove frontiere del turismo" (edizione del 5 aprile
2003 del settimanale "La Vallée Notizie");
- "Quattro i tavoli sui quali giocare il futuro. Tra questi il
Corrado Gex e l'Aosta/Martigny - Settore trasporti, le nuove
strategie" (edizione del 12 aprile 2003 del settimanale "La Vallée
Notizie");
- "Le politiche dello sport" (edizione del 17 aprile 2003 del
quotidiano "La Vallée Matin");
- "Turismo, si chiude la stagione invernale. Bilanci e
prospettive secondo l'Assessore Cerise" (edizione del 19 aprile
2003 del settimanale "La Vallée Notizie"),
anche i seguenti redazionali:
- "Le nuove frontiere del turismo" (edizione dell'11 aprile 2003
del quotidiano "La Vallée Matin");
- "Turismo/La stagione presentata a Milano - È l'acqua
l'elemento trainante della prossima stagione estiva" (edizione
dell'11 aprile 2003 del quotidiano "La Vallée Matin"),
e la sottoriportata documentazione:
- la deliberazione della Giunta regionale n. 184 del 27 gennaio
2003 concernente: "Approvazione di una campagna pubblicitaria da
attuarsi in Italia a sostegno dell'offerta turistica valdostana per
il 2003, ai sensi della legge regionale n. 6/2001, a cura del
raggruppamento di imprese "FCB Italia S.p.A." di Milano e
"Sanguinetti Comunicazioni S.r.l." di Aosta. Impegno di
spesa.";
- la deliberazione della Giunta regionale n. 843 del 10 marzo
2003 concernente: "Approvazione dell'acquisto del prodotto di
interesse turistico denominato "Alte vie della Valle d'Aosta.
Emozioni tra terra e cielo" dalla ditta "Sanguinetti Comunicazioni"
di Pollein. Impegno di spesa.";
- le lettere in data 12 e 24 febbraio 2003 concernenti le
offerte presentate dalla ditta "Sanguinetti" relativamente al
prodotto di interesse turistico denominato "Alte vie della Valle
d'Aosta. Emozioni tra terra e cielo";
- la lettera (letta integralmente dall'Assessore Cerise nella
seduta consiliare del 23 luglio 2003) con la quale il Sig.
Sanguinetti comunica che la "Sanguinetti Comunicazioni S.r.l.":
"del tutto autonomamente e senza aver ricevuto richiesta alcuna,
ha fatto pubblicare a proprie spese e con l'utilizzo di giornalisti
di propria fiducia dei redazionali su alcuni settimanali e
plurisettimanali locali"
e che "
le pubblicazioni
sono
state integralmente pagate dalla scrivente senza che fosse posto
onere alcuno a carico della Regione autonoma della Valle
d'Aosta"
;
- la lettera, inviata dall'Assessore Cerise al Presidente della
Regione ed ai dirigenti del suo movimento politico, menzionata
dall'Assessore stesso in sede di dibattito consiliare in data 23
luglio 2003 e di audizione presso la II Commissione consiliare in
data 13 ottobre 2003, nella quale l'Assessore ritiene
"contrariante pour tous"
la situazione venutasi a creare in
seguito al fatto che
"ce qui devrait être de la simple
information, hélas, est devenu un message publicitaire"
;
- copia dei redazionali relativi all'Assessorato del turismo
pubblicati nel 2002 su settimanali e quotidiani locali;
- la lettera con cui la "Pubblimedia S.r.l." documenta i
rapporti tra la società stessa e l'Agenzia "Sanguinetti
Comunicazioni S.r.l.";
- il parere legale dell'Avv. Gallenca dello Studio legale
"Gallenca" di Torino concernente il riflesso che avrebbe la data di
pubblicazione (19 aprile 2003) sul Bollettino ufficiale della
Regione del decreto di convocazione dei comizi elettorali rispetto
alla data di emanazione (12 febbraio 2003) del decreto stesso
nell'applicazione dell'articolo 9, comma 1, della legge n.
28/2000.
La commissione ha inoltre richiesto al Sig. Sanguinetti i
nominativi dei giornalisti che hanno redatto gli articoli, oggetto
dell'indagine conoscitiva, e alla società "Gedirama Agenzia
pubblicitaria S.r.l." copia della corrispondenza intercorsa tra la
suddetta agenzia e la "Sanguinetti Comunicazioni S.r.l." in ordine
alla regolamentazione degli spazi a pagamento sulla testata gestita
dalla "Gedirama" per conto dell'Agenzia "Sanguinetti" riguardanti
l'Assessorato del turismo della Regione autonoma Valle d'Aosta e
alle disposizioni impartite dall'Agenzia "Sanguinetti" per la
pubblicazione degli spazi redazionali aventi per oggetto
l'Assessorato. In entrambi i casi non sono stati comunicati alla
commissione i dati richiesti.
"Informazioni acquisite dalla commissione in merito al
rapporto delle inserzioni pubblicitarie oggetto dell'indagine
conoscitiva e le norme che regolano la comunicazione politica
istituzionale in periodo pre-elettorale"
.
L'Assessore Cerise contesta la locuzione "periodo elettorale"
riferita al momento in cui sono comparse le interviste su alcune
testate giornalistiche locali. Ritiene che la data dalla quale
debba ritenersi operante il divieto di cui all'articolo 9, comma 1,
della legge n. 28/2000 decorra successivamente alla data di
pubblicazione sul Bollettino ufficiale della Regione del decreto di
indizione dei comizi elettorali.
Il Dott. Gentile, Responsabile della Direzione Affari
legislativi della Presidenza del Consiglio, in riferimento alla
data dalla quale debba ritenersi operante il divieto di cui
all'articolo 9, comma 1, della legge n. 28/2000 (Disposizioni per
la parità di accesso ai mezzi di informazione durante le campagne
elettorali e referendarie e per la comunicazione politica), alla
luce delle disposizioni vigenti in materia di consultazioni
elettorali, afferma di aver operato un'analisi di tale articolo
alla luce di due fonti di diverso rango: da un lato, la legge n. 28
del 2000, fonte statale, e, dall'altro, la legge regionale n. 3 del
1993 che regola le elezioni per il Consiglio regionale. La legge
regionale prescrive l'obbligo di pubblicazione del decreto di
indizione dei comizi elettorali sul Bollettino ufficiale, cosa che
invece non figura nell'articolo 9 della legge n. 28/2000 che parla
invece di "data di convocazione" dei comizi elettorali, con ciò
lasciando intendere che la data potrebbe essere anche la data del
decreto con cui vengono convocati i comizi elettorali.
La funzione della pubblicazione sulla Gazzetta ufficiale o sul
Bollettino ufficiale è quella di rendere pubblico il contenuto
dell'atto che sugli stessi appare, quindi il nostro ordinamento,
sia esso statale o regionale, riconosce a tale pubblicazione una
funzione di necessarietà affinché la fonte possa esplicare la sua
efficacia; osserva che non si può non rilevare un'improprietà della
locuzione, contenuta nell'articolo 9 della legge n. 28/2000, "data
di convocazione" dei comizi elettorali in luogo di "data di
pubblicazione" sulla Gazzetta ufficiale del decreto di convocazione
dei comizi elettorali. Tale improprietà può generare il dubbio che
si debba fare riferimento alla data del decreto e non alla data in
cui questo decreto può esplicare la sua efficacia tramite la
pubblicazione sulla Gazzetta ufficiale o sul Bollettino
ufficiale.
Afferma che la presunzione di conoscenza degli atti ai terzi si
verifica successivamente alla pubblicazione sul Bollettino
ufficiale della Regione, con ciò dovendosi distinguere la
conoscibilità degli atti alla cui funzione possono anche essere
preordinati i mass-media (pubblicità-notizia) rispetto, invece,
alla presunzione di conoscenza legale di un atto la cui unica fonte
può essere la pubblicazione o sulla Gazzetta ufficiale o sul
Bollettino ufficiale (pubblicità-legale).
Pone in evidenza, in riferimento alla prassi instaurata per le
ultime consultazioni elettorali (nazionali e regionali), che i
provvedimenti attuativi cui la legge n. 28/2000 rinvia, e cioè le
deliberazioni della Commissione di vigilanza sui servizi
radiotelevisivi e dell'Autorità garante per le comunicazioni, sono
sempre stati successivi alla pubblicazione sulla Gazzetta ufficiale
del decreto di indizione dei comizi. Sottolinea che la data
fondamentale diventa, quindi, quella della pubblicazione sulla
Gazzetta ufficiale delle deliberazioni testé citate perché è alla
data di pubblicazione di questi atti che il soggetto politico,
qualunque esso sia, sa a quali prescrizioni deve attenersi.
Il Presidente del CORECOM della Valle d'Aosta afferma che
l'Autorità per le garanzie nelle comunicazioni assegna ai CORECOM
un potere di vigilanza e sanzionatorio su tutto l'aspetto
radiotelevisivo, mentre l'aspetto dell'editoria è molto più
delicato in quanto la linea di confine tra la comunicazione
istituzionale ed il messaggio politico autogestito in ambito di
campagna elettorale è estremamente labile ed appartiene comunque ad
una scelta editoriale. Sostiene che l'impostazione del CORECOM
nelle ultime consultazioni elettorali è stata quella di
puntualizzare soprattutto con i direttori di testata la stretta
osservanza dell'articolo 9 della legge n. 28/2000, proprio perché
alla fine la scelta è di tipo editoriale e quindi il confine tra un
messaggio politico autogestito o una comunicazione istituzionale
non è così facilmente identificabile. Fa presente che l'attività di
monitoraggio del CORECOM è partita dal 20 aprile 2003, giorno
successivo alla data di pubblicazione del decreto di indizione dei
comizi elettorali sul Bollettino ufficiale della Regione, e quindi
riferisce di non essere intervenuto presso il direttore della
testata che ha pubblicato il redazionale del 19 aprile 2003, anche
se quell'articolo, afferma:
"potrebbe presentare dei termini per
lo meno discutibili che avrebbero indotto il Comitato a convocare
il direttore della testata proprio perché la forma impersonale può
non essere rispettata"
.
Alla luce di quanto sopra, la commissione delibera di acquisire
un parere legale dall'Avv. Giuseppe Gallenca dello Studio legale
"Gallenca" di Torino concernente il riflesso che avrebbe la data di
pubblicazione (19 aprile 2003) sul Bollettino ufficiale della
Regione del decreto di convocazione dei comizi elettorali rispetto
alla data di emanazione (12 febbraio 2003) del decreto stesso
nell'applicazione dell'articolo 9, comma 1, della legge n.
28/2000.
In data 8 gennaio 2004 l'Avv. Gallenca trasmette il parere
legale i cui aspetti essenziali possono essere così riassunti:
- la decorrenza dell'efficacia del decreto di convocazione dei
comizi elettorali deve essere individuato in una data non anteriore
a quella di pubblicazione, a sostegno di tale tesi cita, tra gli
altri: l'articolo 4, comma 6
("I sindaci dei comuni della
Regione danno notizia al pubblico del decreto di convocazione dei
comizi con apposito manifesto bilingue che deve essere affisso
entro cinque giorni dalla data di pubblicazione del decreto
stesso")
, della legge regionale n. 3/1993, da ultimo modificata
dalla legge regionale n. 21/2002, dal quale si evince che tale
forma di comunicazione agli elettori, ulteriore rispetto a quella
legale di pubblicazione sul Bollettino ufficiale della Regione,
debba avvenire in un termine relazionato alla data di pubblicazione
sul bollettino e che è con l'espletamento di tale fondamentale
formalità che la fase di convocazione può ritenersi conclusa e,
conseguentemente, che il procedimento elettorale può prendere
l'avvio; l'articolo 8 (
"Il Presidente del Tribunale di Aosta
costituisce, entro tre giorni dalla data di pubblicazione del
decreto di convocazione dei comizi, l'Ufficio elettorale
regionale?"
) della legge regionale n. 3/1993, il che sta a
significare che solo dal momento della pubblicazione il decreto di
convocazione ha efficacia, posto che solo da tale momento la
"macchina" elettorale deve e può mettersi in moto;
- il divieto di cui all'articolo 9, comma 1 (
"Dalla data di
convocazione dei comizi elettorali e fino alla chiusura delle
operazioni di voto è fatto divieto a tutte le amministrazioni
pubbliche di svolgere attività di comunicazione ad eccezione di
quelle effettuate in forma impersonale ed indispensabili per
l'efficace assolvimento delle proprie funzioni"),
della legge
n. 28/2000 ha la propria ragione d'essere nella necessità di
impedire che chi ricopre un determinato ruolo nell'ambito della
pubblica amministrazione possa abusare di tale posizione a fini
elettorali, acquisendo spazi di visibilità sfruttando la stessa,
con palese violazione della "par condicio" e, per di più, senza
oneri economici di sorta, se non - addirittura - con oneri a carico
della collettività;
- alla luce di quanto sopra, il divieto di cui al comma 1
dell'articolo 9 della legge n. 28/2000 non diventa operativo prima
della pubblicazione sul Bollettino ufficiale della Regione del
decreto di convocazione dei comizi elettorali per il rinnovo del
Consiglio regionale.
"Informazioni acquisite dalla commissione in merito al
rapporto tra l'Agenzia "Sanguinetti" e il cliente
Assessorato/Assessore al turismo, sport, commercio e
trasporti"
.
I rapporti tra l'Assessorato del turismo e la "Sanguinetti
Comunicazioni S.r.l." si sostanziano con due provvedimenti: la
deliberazione della Giunta regionale n. 184 del 27 gennaio 2003 con
cui l'Agenzia "Sanguinetti" si aggiudica l'appalto, per un importo
di 1.994.215,00 euro, per la campagna pubblicitaria a sostegno
dell'offerta turistica da attuarsi in Italia - in tale
deliberazione non compare alcun riferimento a settimanali o
quotidiani locali per attuare la pubblicità all'interno della Valle
d'Aosta -; la deliberazione della Giunta regionale n. 843 del 10
marzo 2003 con cui si approva l'acquisto del prodotto "Alte vie
della Valle d'Aosta. Emozioni tra terra e cielo" - opuscolo
cartaceo e video su supporto VHS e DVD - dalla ditta "Sanguinetti"
per un importo di 48.080,00 euro, tale deliberazione accoglie
l'offerta presentata dalla ditta "Sanguinetti" nelle date 12 e 24
febbraio 2003.
L'Assessore Cerise riferisce che l'Agenzia "Sanguinetti",
vincitrice dell'appalto per la campagna pubblicitaria
dell'Assessorato del turismo in Italia per il periodo 2000/2003,
inviava dall'Assessore, ogni volta che ne aveva necessità,
giornalisti, anche di fuori Valle, per interviste: gli diventa
quindi difficile ricordare chi fossero i giornalisti delle
interviste pubblicate nel mese di aprile. Precisa che le risposte
fornite erano di tipo istituzionale-politico e pertanto non
potevano essere demandate ai dirigenti dell'Assessorato. Assicura
che fu l'Agenzia "Sanguinetti", autonomamente e senza aver ricevuto
richiesta dall'Assessore, né dagli uffici, a far pubblicare, a
proprie spese e con l'utilizzo di giornalisti di propria fiducia, i
redazionali su alcuni settimanali locali in date decise
dall'editore. Comunica di aver contattato i responsabili per
bloccare queste pubblicazioni nel momento in cui ha ritenuto questo
tipo di informazione non più comunicazione istituzionale, ma bensì
messaggio pubblicitario e precisa che:
"Prima
non avevo
mai colto elementi tali da ritenere di sospendere questo tipo di
informazione?"
. La commissione rileva peraltro che della
comunicazione relativa al blocco delle pubblicazioni l'Assessore
non ha fornito alcun documento ufficiale, né data certa.
Per quanto concerne l'acquisto di materiale cartaceo e DVD del
prodotto "Alte vie" realizzato dall'Agenzia "Sanguinetti", comunica
che l'iniziativa era già stata assunta dal precedente Assessore e
quindi il suo ruolo è stato unicamente quello di onorare un impegno
assunto in precedenza.
Il Sig. Sanguinetti riferisce che una delle strategie aziendali
della sua agenzia si sostanzia nell'acquisto annuale, ad un costo
forfetario, di spazi pubbliredazionali da offrire nel corso
dell'anno ai propri clienti. Afferma di non possedere un vero e
proprio ufficio stampa, ma di utilizzare maestranze interne cui è
affidato questo compito. Conferma di aver pagato direttamente le
pubblicazioni, contraddistinte con la sigla IP (informazione
pubblicitaria), comparse nel mese di aprile 2003 su alcune testate
giornalistiche locali. Tali pubblicazioni sono state offerte al
cliente Assessorato del turismo in quanto le stesse non
costituiscono oggetto di contratto con l'Amministrazione regionale
e nessun onere è stato quindi posto a carico della Regione. Il Sig.
Sanguinetti precisa di aver fatto pubblicare anche nel 2002, a sue
spese, su settimanali e quotidiani locali dei redazionali offerti
al cliente Regione (copia di alcuni redazionali 2002 sono inviati
alla commissione con lettera del 17 ottobre 2003).
A precisa domanda Sanguinetti risponde che l'Assessore, al
momento in cui ha rilasciato l'intervista, sapeva che la
comunicazione che sarebbe uscita non rientrava nel rapporto di
appalto, ma faceva parte di un'informazione pubblicitaria
finanziata dall'agenzia e sostenuta per relazioni istituzionali
tramite spazi redazionali e pubbliredazionali. Il Sig. Sanguinetti,
tuttavia, non ha mai fornito alla commissione, neppure a seguito di
reiterate richieste scritte, i nominativi dei giornalisti che hanno
effettuato le interviste, affermando che
"trattandosi di IP, gli
articoli erano elaborati internamente alla nostra agenzia".
Per
quanto riguarda la sospensione dell'informazione pubblicitaria
(IP), il Sig. Sanguinetti riferisce che
"
l'Assessorato,
anzi penso l'Assessore"
, telefonicamente, ha chiesto di
bloccare le pubblicazioni perché si era in un momento
"troppo a
ridosso delle elezioni".
Riferisce inoltre che, essendo
"slittate le uscite che avevamo concordato antecedenti a certe
date"
, la telefonata non è riuscita ad impedire la
pubblicazione del 19 aprile 2003.
I responsabili delle società concessionarie di pubblicità locali
- "Pubblimedia" e "Gedirama" - affermano di non aver mai avuto
contatti né con l'Assessore Cerise, né con i suoi uffici, ma
unicamente con l'Agenzia "Sanguinetti" che inviava loro il prodotto
confezionato la cui conferma d'ordine citava in oggetto
"nostro
cliente Assessorato del turismo"
.
Il Sig. Marchiano, Presidente della "Gedirama", riferisce che il
costo commerciale di ogni uscita su "La Vallée Notizie" dei
pubbliredazionali si aggira dai 500 ai 750 euro. Il Sig. Baccega,
Presidente della "Pubblimedia", rende noto che il costo degli spazi
redazionali acquisiti da Sanguinetti per l'Assessorato del turismo
è quantificato in 3.490,00 euro+IVA. Si precisa che dalla
documentazione fornita dal Sig. Baccega il dettaglio di spesa è
così ripartito:
"-
n. 1 uscita ft. pagina a colori su "La Vallée Matin"
pubblicata il 20 febbraio 2003 Totale € 600,00+IVA;
- n. 2 uscite ft. mezze pagine a colori sullo "Speciale
Adunata La Vallée Matin" Cad. € 350,00+IVA - Totale € 700,00+IVA, 5
e 11 maggio 2003;
- n. 6 uscite ft. mezze pagine b/n da utilizzare
indifferentemente sulle due testate Cad. € 230,00+IVA - Totale €
1.380,00+IVA, calendario da definire
- n. 6 uscite ft. quarto di pagina b/n da utilizzare
indifferentemente sulle due testate Cad. € 135,00+IVA - Totale €
810,00+IVA, calendario da definire"
.
Il Sig. Baccega, Presidente della "Pubblimedia S.r.l.", precisa
che l'ordinativo inviatogli dall'Agenzia Sanguinetti per l'uscita
dell'articolo su "La Vallée Matin" dell'11 aprile 2003 riguardante
l'Assessorato del turismo portava per inciso l'indicazione:
"va
assolutamente inserita la foto dell'Assessore"
.
I rapporti tra l'Assessorato del turismo e l'Agenzia
"Sanguinetti" nell'anno 2002 - Assessore Lavoyer - sono stati
curati dalla Dott.ssa Bovo; dal mese di febbraio sino a giugno 2003
-Assessore Cerise - se n'è occupata la Dott.ssa Cazaban; il Dott.
Boglione per l'intera legislatura ha ricoperto la carica di
Coordinatore del Dipartimento del turismo, dello sport, del
commercio e dei trasporti.
La Dott.ssa Bovo precisa che la campagna pubblicitaria a
sostegno dell'offerta turistica da attuarsi in Italia, oggetto
dell'appalto aggiudicato dalla ditta "Sanguinetti", includeva anche
testale locali con diffusione nazionale quali ad esempio "Image",
"Oasis". Afferma che "Sanguinetti" anche nel 2002 aveva pubblicato
a sue spese dei redazionali concernenti l'Assessorato del turismo
su testate locali, tali redazionali avevano carattere generale e
non erano supportati da specifiche interviste all'allora Assessore
Lavoyer. Precisa che tale procedura non è assolutamente anomala
"in quanto tutti gli appalti prevedono che ci siano dei
redazionali.
Mi spiego meglio: quando fai un accordo con
un'editrice molte volte nell'acquisto della pubblicità escono dei
redazionali?"
. Riferisce che gli uffici, direttamente,
fornivano i dati alla "FCB Bozell" per la campagna pubblicitaria,
tali dati venivano elaborati e presentati sotto forma di spot, gli
stessi uffici operavano la scelta tra le offerte di immagine
proposte (di solito 3). Precisa infine che la direzione
predisponeva quotidianamente una rassegna stampa di tipo
istituzionale-turistica (due persone erano preposte a tale
compito), mentre la Segreteria dell'Assessore faceva una rassegna
stampa di tipo politico che non riguardava solo il settore
turistico, ma comprendeva anche il settore dei trasporti, del
commercio, eccetera. Tali rassegne stampa sono state archiviate
nell'ufficio del direttore.
La Dott.ssa Cazaban afferma che il compito della direzione da
lei retta era quello di seguire la campagna pubblicitaria in Italia
che si concretizzava nel
"controllo di tutte le uscite
preventivate, pianificate e il controllo che quello che veniva
fatturato fosse stato effettivamente fatto"
; la Direzione
inoltre forniva all'Agenzia "Sanguinetti" i dati oggettivi per la
predisposizione degli articoli. Precisa che l'Assessore riceveva
direttamente numerosi giornalisti che provenivano da tutta Italia a
cui forniva le informazioni di tipo istituzionale-politico, mentre
i dati oggettivi erano forniti dalla direzione. Afferma inoltre che
il Sig. Sanguinetti gestiva le interviste ed i giornalisti, ma a
specifica domanda:
"Quelli nazionali, per l'appalto?"
la
Dott.ssa Cazaban risponde:
"No, quelli locali."
. A specifica
domanda:
"Non esiste nell'Assessorato qualcuno che ha il compito
di Ufficio Stampa, che tiene i rapporti?"
risponde:
"No, non
c'è mai stato."
. Sostiene che la direzione non ha mai assunto
alcuna iniziativa riguardo il mercato locale, né concordato con
"Sanguinetti" pubblicazioni per le testate locali o contattato i
giornalisti locali, tali rapporti erano curati direttamente da
"Sanguinetti". L'unico suo coinvolgimento nell'intera vicenda,
precisa, riguarda la richiesta, in data 19 aprile 2003,
dell'Assessore Cerise di bloccare presso "Sanguinetti" l'uscita di
ulteriori redazionali.
Il Dott. Boglione afferma che sia impossibile tenere, in modo
sistematico, una rassegna stampa di tutto ciò che viene pubblicato
sulla stampa nazionale o internazionale, precisa che in alcuni
sporadici casi l'Assessorato si è avvalso di agenzie specializzate
cui è stato affidato il compito di rilevare le notizie relative a
determinati argomenti. Per quanto concerne invece il controllo
delle notizie che formano oggetto dell'appalto, la procedura
seguita consiste nella produzione, a cura dell'agenzia, della copia
dell'annuncio, corredata di una scheda descrittiva di come
l'annuncio è stato pubblicato, in quale posizione, con quale
livello di grafica e di stampa, eccetera. Sostiene di non avere
cognizione di un'attività pubblicitaria promossa a livello
politico, né ha motivo di ritenere che vi fosse una comunicazione
pubblicitaria in qualche modo attivata a livello assessorile;
l'attività istituzionale di pubblicità dell'Assessorato è seguita
dagli uffici che fanno capo alla Direzione Promozione, pubblicità e
relazioni esterne, mentre non esiste un sistema organizzato e
precostituito che verifica l'attività della comunicazione locale,
soprattutto di quella che non comporta una spesa in capo
all'Assessorato.
Al termine dei lavori i commissari, all'unanimità, hanno deciso
di trasmettere al dibattito consiliare una relazione che riproduce
l'analisi oggettiva dei fatti così come sono emersi durante i 3
mesi di lavoro della commissione. La relazione non contiene quindi
valutazioni politico-amministrative, né tanto meno commenti sui
contenuti, nel rispetto delle differenti opinioni, rinviando al
Consiglio regionale il confronto politico. Termino il mio
intervento e mi riservo di intervenire in seguito durante il
dibattito.
Président - Je déclare ouvert le débat.
La parole au Conseiller Frassy.
Frassy (CdL) - Cercherò di fare quelle valutazioni che,
nell'ambito dei lavori di commissione, sono state omesse per
lasciarle al dibattito consiliare; è evidente però che le
valutazioni non possono prescindere da alcuni aspetti emersi nel
corso degli approfondimenti in commissione.
Vorrei evidenziare ai colleghi come la vicenda sia per certi
versi straordinaria, nel senso che va al di là dell'ordinarietà
degli atti a cui normalmente è preposto questo Consiglio, proprio
perché ci troviamo a discutere su una relazione di indagine
conoscitiva assegnata alla commissione consiliare. Il fatto stesso
che oggi ci si trovi a discutere di questa relazione conclusiva
evidenzia che questo Consiglio aveva preso atto della necessità di
fare degli approfondimenti su una vicenda, che, da luglio al
momento in cui la commissione è stata investita di questa indagine,
aveva avuto una serie di approfondimenti, che avevano messo in
evidenza delle situazioni sulle quali la maggioranza dei
consiglieri ha ritenuto che vi fossero quei presupposti di gravità
che richiedessero un approfondimento per l'appunto di tipo
straordinario. Vorrei dire, di conseguenza, che la prima
considerazione da fare è che ci troviamo di fronte a una situazione
che è andata al di là delle normali vicende che accompagnano la
politica e i diversi spazi che sono occupati da opposizione,
maggioranza, responsabilità di Giunta.
Se mi fermassi a questa premessa, probabilmente sarebbe la
premessa dell'ovvio, perché è fatto notorio; quello che forse è
fatto meno notorio è che questa preoccupazione, che questo
Consiglio ha recepito nell'istituzione di questa indagine
conoscitiva, era stata fatta propria e anticipata dallo stesso
Assessore Cerise. Prima ancora che questo Consiglio ne discutesse,
prima ancora che questo Consiglio venisse insediato, prima ancora
che si svolgessero le elezioni regionali, l'Assessore era già
preoccupato di quello che era accaduto nel mese di aprile. La
preoccupazione dell'Assessore Cerise è una preoccupazione che si
concretizza non verbalmente, ma con una lettera protocollata
inviata all'allora Presidente "dell'Union Valdôtaine", Aurelio
Marguerettaz, e all'allora Capogruppo Cottino e, nella data del 22
aprile 2003 - un martedì rispetto a quella ultima uscita di fine
settimana sul settimanale locale "La Vallée" -, scrive:
"Suite à
la parution dans "La Vallée Notizie" d'une courante communication
institutionnelle, un désagréable malentendu s'est malheureusement
passé.
En effet, ce qui devait être de la simple
information, hélas, est devenu un message publicitaire"
.
L'Assessore Cerise è consapevole che è diventato un messaggio
pubblicitario e dice che è un malinteso e prosegue:
"Permettez-moi, donc, d'éclaircir ma position vis-à-vis de la
question laquelle a déjà donné suite à des mesures conséquentes
envers le journal en question. Ces quelques mots juste pour
préciser ma position et signaler qu'il ne s'agit pas d'un choix
personnel, mais plutôt d'une situation qu'à vrai dire je définirais
contrariante pour tous. En vous remerciant"
e la firma. Il
problema, allora, a questo punto aveva una sua soggettività, che
era stata percepita anche dall'Assessore che è al centro di questa
vicenda.
Le date sono importanti per tutto ciò che è accaduto in un lasso
temporale che abbraccia, potremmo dire, l'intero mandato
dell'Assessore Cerise nella sua veste di Assessore al turismo sul
finire della scorsa legislatura. Qui vorrei cercare di scindere i
vari punti sui quali la commissione ha fatto le sue riflessioni e
anche i ragionamenti che verranno effettuati. Qui ci sono almeno
tre aspetti che vanno approfonditi: il primo, quello del periodo in
cui sono avvenute le comunicazioni, il periodo elettorale, il
periodo pre-elettorale, periodo comunque delicato, con tutte le
implicazioni delle leggi regionali e delle leggi statali; il
secondo, come si sono svolti questi rapporti diciamo professionali
fra l'Amministrazione nella persona del suo referente politico e
l'agenzia che ha curato questa campagna di immagine; il terzo
aspetto è di capire se questi rapporti, al di là del riferimento
elettorale, sono stati gestiti in maniera corretta e se si può
dedurre che sono un "modus operandi" con cui sono stati gestiti
anche altri rapporti.
Le preoccupazioni che venivano espresse dall'Assessore Cerise
possono essere sorprendenti ancora oggi, se pensiamo che tutto il
periodo interessato dai pubbliredazionali si ferma al giorno in cui
viene pubblicato sul Bollettino ufficiale della Regione il decreto
presidenziale di convocazione dei comizi elettorali: il 19 aprile.
Il decreto di convocazione, peraltro, portava la data di metà
febbraio e anche su questo aspetto apro una parentesi per dire che
dovremo comunque fare una verifica, dal punto di vista della nostra
normativa, su quale sia l'utilità di comunicare i comizi con il
decreto a febbraio per pubblicarlo poi solo ad aprile. Il dato però
evidente e strano è che il 22, cioè 3 giorni dopo che era stata
pubblicata sul Bollettino ufficiale della Regione il decreto di
convocazione dei comizi e 3 giorni dopo la pubblicazione
dell'ultimo redazionale, il problema si manifesta con questa
lettera. Questa lettera, per certi versi, denota già un primo
elemento di cui dobbiamo prendere consapevolezza, ovvero che la
questione era nota all'Assessore non solo per la sua evidenza
giornalistica, ma anche per le implicazioni di quelli che potevano
essere i riflessi negativi di tipo personale ed istituzionale;
l'Assessore Cerise infatti ritiene di chiarire la sua posizione e
dice espressamente:
"è diventato un messaggio
pubblicitario"
.
Penso perciò che sul fatto del messaggio pubblicitario non vi
sia molto di più da aggiungere perché, al di là di quello che
emerge dai fatti, emerge la consapevolezza da parte del
beneficiario di questo messaggio pubblicitario che il messaggio c'è
stato. Su questo aspetto penso che una parentesi vada aperta sul
senso della comunicazione istituzionale fatta in determinati
periodi. In commissione abbiamo acquisito due pareri: il parere
dell'Ufficio legislativo del Consiglio e un parere esterno.
Entrambi i pareri, argomentando in maniera similare e
differenziandosi in alcuni passaggi, arrivano alla conclusione che
è la pubblicazione - vuoi sulla Gazzetta ufficiale per gli atti
dello Stato, vuoi sul Bollettino regionale che sostituisce nella
sostanza la Gazzetta ufficiale - che rende pubblico e notorio ai
terzi il documento ufficiale. Su questo ragionamento, supportato
anche nel parere esterno da tutta una serie di altri adempimenti
che devono passare sul Bollettino regionale, tipo l'affissione dei
manifesti elettorali, che viene effettuata 5 giorni dopo la
pubblicazione del decreto dei comizi elettorali; l'insediamento
della Commissione elettorale da parte del Presidente del tribunale,
che avviene dopo la pubblicazione sempre sul bollettino del decreto
di convocazione, argomentando per analogia, si arriva a dire che
anche i limiti che la legge n. 28 dello Stato - che ha vigenza
anche sul territorio della Regione - pone in merito alla
comunicazione istituzionale devono essere applicati, non come dice
testualmente la legge:
"dalla data di convocazione dei comizi
elettorali
" - in questo caso il 12 febbraio -, ma dalla data
successiva di pubblicazione sul Bollettino regionale: il 19, anzi
il giorno dopo, il 20 aprile. Se così fosse, non abbiamo paura di
dire che la legge regionale va cambiata, nel senso che va chiarito
questo passaggio, perché penso che nessuno di voi, colleghi, si sia
inventato la campagna elettorale a 45 giorni dal voto; mi sembra
abbastanza evidente che la campagna elettorale, al di là del fatto
che vive sulle azioni politiche intraprese in corso di legislatura
per chi è uscente e ricandidato, va comunque preparata non nei 45
giorni prima, ma con un lasso di tempo ben più ampio.
Questa interpretazione emersa da questi pareri, secondo la
quale, nel silenzio della legge regionale, la legge dello Stato va
interpretata in modo tale da far sì che la pubblicità istituzionale
non sia più personalizzata solo da quando viene pubblicato il
decreto - quindi 45 giorni prima -, sicuramente non coglie lo
spirito della norma stessa. Dico questo con cognizione di causa,
perché a livello statale la convocazione dei comizi elettorali
viene firmata e pubblicata subito, di conseguenza il periodo di
cautela nella comunicazione istituzionale è un periodo ovviamente
molto più ampio. Questa è una riflessione anche per spunti di
intervento legislativo a seguito di quanto è stato riscontrato nel
corso dei lavori della commissione.
Ritornando sul meccanismo di queste pubblicazioni, pensiamo che
vada letto nel suo iter l'insieme e la concatenazione di quegli
eventi che hanno portato in definitiva alla pubblicazione di questi
redazionali. La cosa certa emersa dalle carte e dalle audizioni
effettuate in commissione è che questi redazionali non sono stati
pagati direttamente dall'Amministrazione regionale, nel senso che
questo tipo di comunicazione non sarebbe stato esplicitamente
indicato nel capitolato in base al quale è stata fatta
l'aggiudicazione di questo appalto della pubblicità. Su questo
aspetto c'è anche la lettera - già illustrata dal Presidente Perrin
in una seduta consiliare di questo autunno - pervenuta dall'azienda
appaltatrice di questo appalto pubblicitario, la quale dice che è
stata la scrivente agenzia a commissionare la pubblicazione dei
citati redazionali, come negli anni antecedenti, autonomamente e a
proprie spese. Questo è il senso della lettera.
Abbiamo verificato che non è proprio come negli anni antecedenti
perché, come è emerso dalla relazione che è stata letta dal
relatore Rini, negli anni antecedenti questi redazionali erano
effettivamente dei redazionali, ovvero erano una raccolta sparsa di
dati, di notizie su macroargomenti che venivano "ricuciti" in
redazione e messi in pagina: c'era la foto dell'alpeggio, c'erano
quelle foto che davano un valore aggiunto "all'immagine Valle
d'Aosta". Nell'aprile del 2003 il valore aggiunto era dato dalla
fotografia, dalle interviste dell'Assessore; nel 2003 il valore
aggiunto è stato il traino pubblicitario che l'Assessore ha goduto
per questo tipo di pubblicazioni, reiterate per tutto il mese di
aprile e definite come pubblicazioni di tipo redazionale.
È curioso constatare come queste pubblicazioni vengano stoppate
il giorno stesso in cui va in pubblicazione sul Bollettino
ufficiale della Regione il decreto di convocazione dei comizi
elettorali: lo stesso giorno va sul bollettino il decreto, lo
stesso giorno esce l'ultima pubblicità redazionale e 3 giorni dopo
l'Assessore Cerise dice: "sì, in effetti su queste pubblicità mi
rendo conto che c'è un problema, ma non dipende da me". Penso che
chiunque di voi, colleghi, viva l'impegno politico non solo per
quello che accade in quest'aula, ma soprattutto per quello che
accade fuori da quest'aula, che viva l'impegno politico per la
risonanza, ossia l'apprezzamento o meno delle proprie battaglie,
delle proprie proposte politiche. È veramente paradossale che ciò
che è comune per un qualsiasi consigliere armato dalla sua buona
volontà, dalla sua capacità - sua e dei pochi collaboratori che
hanno con lui un rapporto di tipo volontaristico -, ciò che è
percepibile in questa situazione non sia percepibile invece? da
chi, dall'alto delle disponibilità gestionali un Assessorato, per
un intero mese non si accorga di nulla. Per un intero mese i
settimanali locali, in maniera sistematica, puntuale, ogni
settimana indicativamente escono con interviste a tutta o a mezza
pagina, con foto visibili e non con foto microscopiche, nessuno
segnala niente all'Assessore, nessuno! La cosa più incredibile è
che non sono dei redazionali che raccontino quello che ha fatto
l'Assessore, ma sono dei redazionali dove c'è una domanda, una
risposta? una domanda e una risposta!
L'Assessore, quando viene sollevato il problema per la prima
volta in aula - e siamo all'indomani del risultato elettorale a
luglio - con una nostra interpellanza, dice di condividere - cito
-:
"Je partage plusieurs passages de l'interpellation et des
considérations; il y a l'extranéité de moi-même en tant
qu'Assesseur au tourisme sortant. Il faut ajouter qu'à l'époque,
quand j'ai appris que certaines informations institutionnelles
pouvaient être mal interprétées et causer des malentendus, j'ai
contacté immédiatement et contesté les responsables pour prendre
les distances avec ceux qui avaient publié et en même temps j'ai
signalé au Président de la Région"
et cetera.
È la lettera che abbiamo esaminato prima. In questo caso
l'Assessore ribadisce il malinteso, ma dice che ha contattato
immediatamente e contestato la vicenda ai responsabili per
prenderne le distanze. Quando cerchiamo di capire in commissione
come sono stati contattati immediatamente e quali sono, le risposte
sono disarmanti, perché i responsabili sono l'agenzia che ha
effettuato la pubblicazione dei redazionali e la comunicazione è
avvenuta probabilmente telefonicamente, tant'è che non esiste
all'interno dei carteggi alcuna comunicazione ufficiale. Quello che
l'Assessore dice in aula diventa poco credibile, a fronte di quello
che asserisce il Sig. Sanguinetti - il responsabile dell'agenzia
che ha pubblicato i redazionali e che ha l'appalto in questione -:
"mi pare evidente, se vi è un'intervista all'Assessore, come
poteva non essere comunicata? L'Assessore parlava di fronte a un
giornalista"
. L'agenzia che ha effettuato il servizio perciò
dice: "certo, che abbiamo fatto le interviste, l'Assessore ha
risposto e sapeva che queste erano interviste" ed asserisce ancora:
"ad un certo punto ci è arrivata la telefonata: "ragazzi, stiamo
per uscire in un periodo che ci può creare dei problemi, perché
siamo troppo a ridosso delle elezioni"
e noi?"
- il Sig.
Sanguinetti dice -
"? abbiamo bloccato"
.
Probabilmente, allora, è un poco diversa la sequenza dei fatti,
non è che d'incanto il 22 aprile l'Assessore scrive la lettera
all'allora Presidente del suo movimento, Marguerettaz, e dice:
"finalmente sono riuscito a trovare il tempo per leggere "La
Vallée", era da un mese che non la leggevo, non comunicavo con il
mondo, il mio ufficio era completamente immerso nella risoluzione
di tutte le problematiche che il mio predecessore mi aveva lasciato
in eredità e guardate cosa ho scoperto"
! No, è arrivata la
telefonata e non si capisce bene se l'abbia fatta direttamente
l'Assessore o il dirigente fiduciario che l'Assessore aveva
nominato all'atto del suo insediamento; questo è un altro elemento
sul quale andrà fatta qualche riflessione.
Per quanto concerne le interviste, a pagina 11 della relazione
conclusiva della commissione: "l'Assessore riferisce che l'agenzia
inviava a lui, ogni volta che ne aveva la necessità, giornalisti
per interviste: gli diventa difficile ricordare chi fossero i
giornalisti delle interviste pubblicate nel mese di aprile". In
questo ulteriore passaggio perciò si ammette che erano delle
interviste; interviste che peraltro in altri momenti vengono
negate, in quanto si dice che non erano interviste, ma dei "tagli e
cuci" fatti in redazione e messi in pagina all'insaputa
dell'Assessore. Anche su questo emergono versioni contrastanti a
seconda delle persone che hanno esposto i loro ricordi su questo
fatto e a seconda dei momenti in cui questi fatti sono stati
ricordati. È importante anche un altro passaggio che è contenuto a
pagina 11 della relazione che è agli atti: l'Assessore assicura che
l'Agenzia "Sanguinetti",
"autonomamente e senza aver ricevuto
richiesta dall'Assessore né dagli uffici"
, fa pubblicare a
proprie spese i redazionali e precisa che prima non aveva mai colto
"elementi tali da ritenere di sospendere questo tipo di
informazione"
. Anche questo passaggio, Assessore, è in
contraddizione con il fatto che lei scopra solo il 22 che c'è stata
questa situazione di pubblicità, perché lei dice espressamente che
prima non aveva colto questi elementi.
Questa vicenda, che abbiamo sollevato a luglio e che adesso
giunge alla valutazione dell'aula, paradossalmente, era stata
sollevata molto tempo prima, anzi direi in tempo reale, dagli
stessi colleghi dell'Assessore Cerise.
Va anche detto che, nell'ambito delle carte che sono state
acquisite dalla commissione, vi è una lettera inviata dalla
"Sanguinetti comunicazioni" al concessionario dei giornali sui
quali uscivano i redazionali, dove si dice che va assolutamente
inserita la foto dell'Assessore. Anche questa è una di quelle
curiosità alle quali difficilmente si potrà dare una risposta,
perché è curioso che il pubblicitario, che dovrebbe promuovere
l'immagine della Regione, faccia una notazione di inserire
assolutamente la foto dell'Assessore. Devo dire - l'ho detto a
luglio, lo ripeto oggi - che l'Assessore Cerise è un uomo
fortunato, perché ha trovato delle persone che hanno deciso di
fargli campagna elettorale senza che lui chiedesse mai niente. A me
non è mai capitato! Non so a quanti di voi colleghi sia accaduto,
ma a me non è mai capitato.
L'agenzia concessionaria della pubblicità sulla stampa locale,
peraltro, dice che ha operato per conto dell'azienda appaltatrice,
la "Sanguinetti", per comunicazioni riguardanti il cliente:
Assessorato al turismo, ossia la Regione autonoma Valle d'Aosta.
Qui allora dovremmo fare altre valutazioni su quello che è il
concetto di cliente e su come siano state effettuate queste
comunicazioni. Queste comunicazioni, colleghi, sono sicuramente
regolamentate dalla legge regionale n. 41/98, sulla quale questo
Consiglio ha avuto modo di soffermarsi già a lungo in occasione di
un'altra commissione, quest'altra di inchiesta, che si occupò della
gestione dell'Ufficio stampa della Presidenza della Regione. Il
capo II ha, come titolo, la comunicazione istituzionale e
l'articolo 4 disciplina i messaggi pubblicitari; alla lettera d) si
dice che:
"le rappresentazioni, i messaggi e gli strumenti
pubblicitari che contengono informazioni, dichiarazioni o
attestazioni di persone ed istituzioni determinate devono essere
autorizzate dalle stesse?"
. Si dice poi:
"? il materiale
pubblicitario deve riportare il logo dell'ente, la denominazione
del settore e dell'organo istituzionale committente?"
e
"?
ogni iniziativa di comunicazione pubblica deve essere realizzata
nel rispetto della legge e delle norme contenute nel codice di
autodisciplina pubblicitaria?"
, sul quale faremo una parentesi
subito dopo. È evidente che questi principi della comunicazione
istituzionale sanciti da una legge regionale sono stati, nella
maniera più disinvolta possibile, ignorati, per non dire
calpestati!
L'Assessore Cerise ha dichiarato di non aver mai rilasciato le
interviste, di conseguenza di non averle mai autorizzate,
ciononostante non ha ritenuto di adottare dei provvedimenti a
tutela della sua immagine, a tutela comunque di una legge regionale
che prevede determinati criteri nell'addivenire alla pubblicazione
di notizie non di tipo personale, ma che hanno a riferimento
l'attività istituzionale. In questo contesto ben si inseriscono il
codice di autodisciplina pubblicitario e anche le norme richiamate
dall'Ordine dei giornalisti della Valle d'Aosta in merito a come
devono essere gestiti i cosiddetti "pubbliredazionali", spesso
scambiati per articoli, mentre, invece, sono testi pilotati,
scritti e dettati dal committente. La pubblicità deve essere
chiara, palese, esplicita, riconoscibile, deve esserlo soprattutto
la pubblicità chiamata - con un'espressione impropria -
redazionale; da ciò l'obbligo di usare, per gli inserti
pubblicitari, un carattere tipografico visibilmente diverso dal
resto del giornale e l'evidente dicitura: "messaggio
pubblicitario". Su questo aspetto le cronache politiche e l'Ordine
dei giornalisti erano già stati interessati in tempi passati da
quella comunicazione di parte, che veniva effettuata dal movimento
della "Stella Alpina" e che aveva sollevato una serie di problemi
sul fatto che doveva essere connotata in maniera ben visibile, e
che solo in tempi recenti è stata adeguata alle norme deontologiche
giornalistiche.
Queste pubblicazioni in sostanza hanno violato tutta una serie
di norme deontologiche professionali e regionali sulla
comunicazione e dire che il Presidente della Repubblica, Ciampi, a
settembre diceva che la comunicazione ormai è saldamente
riconosciuta tra i doveri dello Stato e sempre a settembre, alla
Fiera di Bologna al salone del Compa, c'era come slogan:
"comunicare la democrazia", proprio per indicare quella che doveva
essere la trasparenza e la completezza dei messaggi istituzionali.
Devo per certi versi riconoscere al neo Assessore Caveri di
attenersi - per ora - a questo tipo di logica di correttezza
istituzionale, perché abbiamo apprezzato non solo la programmazione
- finalmente! - dell'attività del turismo, ma anche la
presentazione con solo dei contenuti scritti e non con degli slogan
a sostegno di una gigantografia. Noi pensiamo che questo sia un
messaggio di stile per certi versi di come può essere gestita in
maniera efficace la comunicazione istituzionale, anteponendo gli
interessi istituzionali a obiettivi meno nobili e più
personali.
Assessore Cerise, questo tipo di gestione della comunicazione
non è connaturato alla sua indole del fare politica, perché, in
data 23 settembre, l'Assessorato del territorio, ambiente e opere
pubbliche, da lei condotto, emanava un comunicato stampa:
"La
Giunta regionale, su proposta dell'Assessore al territorio,
ambiente, opere pubbliche, Alberto Cerise, ha deliberato
l'ammissione di 67 delle 73 domande",
eccetera; Assessore, i
cittadini ringraziano della sua proposta ma, se lei avesse messo
che: "in applicazione della legge regionale che prevede
l'erogazione dei mutui, l'Assessore ha?", probabilmente
l'informazione sarebbe stata più completa e corretta. Per rimanere
su questo suo stile del fare comunicazione, voglio leggere l'ultimo
capoverso di questo comunicato:
"Con apposita e specifica
comunicazione sarà data notizia agli interessati dell'entità e
delle modalità del finanziamento"
. Mi auguro che "
l'apposita
e specifica comunicazione"
non sia personalizzata e che
l'Assessore si dedichi a compiti più importanti che non mandare le
comunicazioni "apposite e specifiche" agli interessati. In merito
alla questione della comunicazione, penso che tutta la vicenda,
indipendentemente dalle valutazioni politiche, da un punto di vista
legislativo ed amministrativo, sia stata gestita sicuramente in
dispregio di diverse norme di legge.
Anche in questa vicenda della comunicazione e del modo di
intervenire sulle vicende, lei, Assessore, ha dimostrato di essere
poco rispettoso dei compiti e dei ruoli perché, in data 17
novembre, il Presidente Perron ha informato per iscritto il
Presidente della II Commissione delle perplessità da lei avanzate
con lettera circa lo svolgimento dei compiti affidati a tale
Commissione, in merito all'indagine conoscitiva: lei ipotizzava che
l'indagine conoscitiva potesse sconfinare dal mandato consiliare ed
assumere le caratteristiche proprie di una commissione di
inchiesta. Ritengo che questa sia stata un'indebita interferenza
nei lavori di una commissione che, nel pieno delle sue
responsabilità e con la condivisione pur nei diversi ruoli,
presidente e commissari, stava portando avanti un mandato che il
Presidente del Consiglio, recependo la sensibilità del Consiglio,
le aveva dato. Penso che anche questo suo tentativo di interferire
non sia stato apprezzato dai commissari ed evidenzio che nessuno,
né a livello politico, né a livello di funzioni dirigenziali, ha
mai fatto rilievi del genere nel corso della commissione di
inchiesta che si svolse sul finire della scorsa legislatura.
Rimangono da valutare ancora, a conclusione delle carte emerse
dal lavoro di indagine della commissione conoscitiva, i rapporti
che sono stati intrattenuti collateralmente alla vicenda di questa
pubblicità redazionale. Abbiamo cercato di capire come si fossero
costruiti certi incarichi, certe deliberazioni che lei, Assessore,
nel periodo antecedente alle elezioni regionali, ha conferito,
portandoli all'attenzione della Giunta. Una delle perplessità
maggiori sulla quale ci siamo soffermati e sulla quale dobbiamo
dire che la sua, Assessore, è stata una mezza verità che forse
nascondeva più di qualche bugia, è il modo in cui si è arrivati ad
assegnare con deliberazione del marzo 2003 l'appalto per la
riedizione di un prodotto denominato "Alte vie". Nell'ambito delle
questioni approfondite sull'argomento, e risulta anche nella
relazione finale, emerge che lei ha onorato l'impegno di un suo
predecessore nell'affidare la deliberazione per la realizzazione di
questo progetto grafico. Andando a esaminare la documentazione, è
emerso semplicemente che la corrispondenza intercorsa fra
l'Assessorato e l'agenzia è limitata a due date, che sono
riassumibili nel 13 e nel 27 febbraio? quando l'impegno che lei
diceva di andare ad onorare a marzo era quello risultante dalla
corrispondenza che era sempre stata intrattenuta da lei, in quanto
responsabile dell'Assessorato del turismo, tant'è che la seconda
lettera richiama per l'appunto la lettera precedente. In queste due
lettere si fanno delle proposte equivalenti ed identiche dal punto
di vista della conclusione economica: 32.000 euro, IVA compresa,
per la fornitura di videocassette VHS in italiano, francese,
inglese, tedesco e giapponese, complessivamente 1.754 cassette
accompagnate dall'inserimento degli opuscoli delle "Alte vie". Lei,
per quanto concerne l'acquisto di materiale cartaceo e del prodotto
"Alte vie" realizzato dall'Agenzia "Sanguinetti", invece comunica
che l'iniziativa era già stata assunta dal precedente Assessore e
che il suo ruolo era stato unicamente quello di onorare un impegno
assunto in precedenza. È vero che certi atti hanno una loro
reiterazione e ripetitività negli anni, ma da lì a dire che questa
reiterazione consegua con automatismo ce ne passa. Inoltre
dovrebbero essere esperite le corrette procedure, che in questo
caso non sono state esperite e mi spiego meglio. Nella
deliberazione del 10 marzo 2003, rispetto al preventivo di 32.000
euro, lei impegna 48.000 euro, una sommetta significativa come
differenza in aumento e dice nel dettaglio:
"La proposta
riguarda la fornitura di un nuovo opuscolo cartaceo"
, ma nel
dettaglio dei preventivi del 13 e del 27 febbraio? non si parla di
opuscolo cartaceo, perché se l'opuscolo cartaceo è quello delle 24
pagine, è compreso nel costo dei 32.000 euro; se invece l'opuscolo
cartaceo è un altro, non è quello delle 24 pagine - e dunque
sarebbe il motivo dell'aumento di spesa da 32.000 a 48.000 euro -,
nell'offerta non se ne parla assolutamente. Quando lei informa che
"nel dettaglio la proposta riguarda?"
, perciò lei da
un'informazione sbagliata ai suoi colleghi di Giunta, perché nel
dettaglio questa previsione e questa stima di circa 16.000 euro in
più di spese non sono previsti. Devo dire di più: la deliberazione
del 30 marzo è una deliberazione che intanto viola ancora una volta
le norme che questa Regione si è data in materia di assegnazione
degli appalti, perché andiamo all'affido diretto. Io sono risalito,
per quanto concerne la pubblicazione, la stampa, le riedizioni
delle "Alte Vie", al 1996 - probabilmente le "Alte vie" hanno una
storia ancora più pregressa -: nel 1996 si è fatto l'appalto, nel
1998 e nel 1999 pure, a maggio 2002 si fa l'affido in economia e si
richiedono due preventivi violando il regolamento n. 2/94, che ne
prevede la richiesta di tre, nel dicembre 2002, invece si chiedono
i tre preventivi. Nel marzo 2003 lei, Assessore, va all'affido
diretto.
"È ammesso il ricorso diretto?"
- dice l'articolo
8, comma 2 del regolamento citato -
"? nei casi di imperiosa
urgenza o per la specialità dei lavori"
. In deliberazione non è
argomentata
"l'imperiosa urgenza"
e avrebbe dovuto esserlo;
la
"specialità dei lavori"
è dal 1996, ma probabilmente
anche prima? salvo che
"l'imperiosa urgenza"
fossero le
elezioni regionali, ma quella era un'urgenza sua e non sicuramente
dell'Amministrazione regionale!
Vi è di peggio in questa deliberazione, perché essa di fatto
assegna in maniera diretta, in violazione delle norme regolamentari
regionali, dei servizi al di fuori del preventivo - 32.000 euro -,
ma attestando il falso! In questa deliberazione l'affido diretto è
motivato dal fatto che
"l'offerta è?"
- testualmente -
"?
a un prezzo competitivo, pari a euro 0,356".
Assessore, non è
così: l'offerta non è 0,356, ma 0,536, perciò il presupposto con il
quale si è arrivati a dire che il prezzo era competitivo? non era
quello il prezzo unitario. In questa deliberazione vi è un dato
economico falso, che ha falsato la scelta della stessa Giunta, la
quale ha preso per buone le indicazioni contenute in deliberazione.
L'Assessore Cerise prima dice che la proposta dell'opuscolo è nel
dettaglio del preventivo - non è vero, in tale dettaglio non vi è
la proposta dell'opuscolo; ribadisco: se vi è la proposta in
questione, l'opuscolo è quello delle 24 pagine comprese nei 32.000
euro; se invece la motivazione, che porta l'impegno da 32.000 euro
a 48.000 euro, è un'altra, non è compresa in quel preventivo -; lei
poi viola la normativa per affidare i lavori in economia, non
richiede i preventivi, non bandisce gli appalti, come era accaduto
nel recente passato, e dice che il prezzo è competitivo, ma 0.356
non è il prezzo corretto, perché "il prezzo competitivo" è 0,536.
Con questo cosa voglio dire? Che a giugno 1999 - non parlo di
un'eternità fa - un appalto era stato assegnato per euro 0,278!
Colleghi, queste cifre hanno un riflesso su quello che è accaduto e
su altre valutazioni che ognuno di voi è libero di fare o di non
fare.
L'Assessore Cerise dice:
"all'Amministrazione regionale quei
pubbliredazionali non sono costati assolutamente nulla"
e il
Sig. Sanguinetti asserisce di offrire ai propri clienti questi
pubbliredazionali e precisa:
"tali pubblicazioni sono state
offerte al cliente Assessorato del turismo"
. Scusate, il
cliente Assessorato del turismo è il cliente Assessore al turismo?
Noi abbiamo delle forti perplessità, perché il cliente in effetti
era l'Assessorato, così come era successo nel 2002 e nel 2001.
È possibile, Assessore, che un'impresa, che sta asfaltando la
strada che passa davanti a casa sua, faccia le cunette che non sono
previste nel capitolato di appalto. Le cunette sono comunque suolo
pubblico, ringraziamo l'impresa per aver lisciato le cunette e
nessuno eccepisce nulla, ma se dietro la cunetta c'è anche la rampa
di accesso al cortile privato della casa dell'Assessore, siamo
sicuri che il fatto che non configuri in qualche misura una di
quelle situazioni che, per giurisprudenza costante, per normativa
ripresa a tutte le latitudini, sono vietate? È possibile che un
amministratore pubblico accetti "regali" da un appaltatore? Noi
riteniamo di no e reputiamo di no "in primis" per quanto riguarda
la questione etica, per quanto concerne una questione di
comportamento. È vero che poi dell'etica ognuno ha una
considerazione soggettiva; l'etica imporrebbe anche che certi
rapporti di parentela non venissero coltivati nel momento in cui ci
si trova a svolgere delle funzioni, che consentono anche di
affidare degli incarichi, e ciò dico senza nulla togliere alla
professionalità delle persone incaricate. Assessore Caveri - mi
perdoni se la cito a più riprese, ma penso che in certi casi si
debbano evidenziare i comportamenti e i contrasti fra questi
atteggiamenti -, il suo illustre fratello, nonché mio collega e
stimato professionista, ha preso incarichi a bizzeffe dalle passate
amministrazioni; ho apprezzato che questo esecutivo da quando lei
siede in questa Giunta si è astenuta, per il momento, dal creare
delle situazioni di imbarazzo con nuovi incarichi. Siamo rimasti
sorpresi della sfrontatezza con cui l'Assessore Cerise proponeva di
incaricare parenti stretti. È una questione di buon gusto e di
comportamenti: noi non condividiamo questo modo di gestire la cosa
pubblica! Non le disconosciamo delle capacità, Assessore Cerise,
dal punto di vista della conduzione concreta della macchina
amministrativa, ma ci sono delle regole! La macchina amministrativa
non è sua, la macchina amministrativa è l'amministrazione, gli
amministratori passano, le opere compiute dagli Assessori, i fatti
e i misfatti restano!
Noi pensiamo allora che le conclusioni che devono essere tratte
da questa relazione non possano prescindere dai comportamenti che
l'Assessore Cerise ha tenuto nella precedente Giunta e che continua
a tenere nella sua rinnovata veste di Assessore alle opere
pubbliche. Lei, Assessore, ha mentito a più riprese: al Consiglio,
in Commissione, alla Giunta con le deliberazioni, all'aula sulle
interpellanze, in Commissione su dati precisi. Negli Stati Uniti
d'America, patria della democrazia, alcuni Presidenti hanno
rischiato "l'impeachment" ed altri hanno dovuto lasciare il loro
scranno presidenziale per aver mentito su questioni in alcuni casi
non aventi nulla a che fare con la vita pubblica, ma attinenti alla
sfera del privato. Lei, Assessore, ha mentito in maniera reiterata
e persistente su questioni che hanno attinenza alla gestione delle
cose pubbliche. Penso che l'amministratore, come dovere principale,
prima ancora della sua competenza, debba essere trasparente, debba
essere credibile per ciò che sostiene. Assessore, il nostro gruppo
è arrivato alla conclusione che lei non conosce la trasparenza, che
lei non ha quella consapevolezza di scindere il suo ruolo politico
dalla macchina amministrativa! È su queste riflessioni conclusive
che mi avvio a terminare, rinnovando al Presidente della Regione
"in primis", alla Giunta subito dopo, ma al Consiglio tutto, di
fare una valutazione effettiva se sia questa la gestione, la
trasparenza che noi invochiamo. Se questo è il "cliché" della
gestione tipo, non dobbiamo lamentarci se poi sono altri "poteri"
che si occupano di riportarci sulla strada della trasparenza, della
legittimità e della legalità. Questo consesso, da un anno a questa
parte - e quando dico "da un anno" mi riferisco alle vicende che
hanno portato alla fine "dell'era Viérin" -, non ha preso un solo
provvedimento, né in termini legislativi, né in termini
amministrativi, che potesse superare ed ovviare alle distonie, alle
illegittimità emerse dalla relazione della Commissione di
Inchiesta; situazioni ritengo che sono affiorate ed emerse anche da
questa relazione e da questa discussione. L'Amministrazione
regionale ha bisogno di nuove regole, di un controllo maggiore
sulle proprie procedure.
Auspichiamo che questo dibattito non "passi come l'acqua", che
non venga messo nel dimenticatoio come la relazione finale della
Commissione di Inchiesta; anche perché, mentre noi stiamo
discutendo di questa situazione con ancora il fresco ricordo della
commissione di inchiesta, vi è già un'altra inchiesta che riguarda
questa Amministrazione per le illegittimità e le irregolarità
compiute nell'ambito dell'Assessorato alle Opere Pubbliche. Penso
che uno dei primi compiti che gli elettori e i cittadini richiedano
a questo Consiglio sia quello di autoriformarsi, di
autoregolamentarsi.
Ci riserveremo di intervenire successivamente in corso del
dibattito, a seguito anche di ulteriori valutazioni che dovessero
emergere.
Si dà atto che dalle ore 10,30 presiede il Vicepresidente
Nicco.
Presidente - La parola al Consigliere Riccarand.
Riccarand (Arc-VA) - Il nostro gruppo ad ottobre aveva chiesto
che su questa vicenda delle inserzioni pubblicitarie dell'Assessore
Cerise vi fosse un approfondimento specifico in commissione, perché
avevamo subito colto la gravità di quello che era successo. Abbiamo
fatto bene ad avanzare - come del resto ha fatto il gruppo della
"Casa delle Libertà" - questa richiesta perché,
dall'approfondimento effettuato dalla competente commissione
consiliare, sono emersi una serie di elementi che ci permettono di
avere un quadro chiaro della situazione su un aspetto che non è
irrilevante.
Cosa è successo? Vado subito al fatto sostanziale da cui
dobbiamo poi trarre le conclusioni. Il quadro che emerge dai lavori
della commissione, da tutti gli elementi che si sono acquisiti in
questi mesi è molto nitido e indica che, nei primi mesi del 2003 -
ma possiamo anche indicare il periodo in modo più esatto:
sostanzialmente nella seconda metà del mese di febbraio del 2003 -,
fra l'Assessore regionale al turismo, Alberto Cerise, e l'Agenzia
"Sanguinetti" è stata concordata una campagna pubblicitaria
finalizzata a dare visibilità all'Assessore e a favorire la
raccolta di voti di preferenza nell'ormai prossima scadenza
elettorale. Tale campagna doveva svolgersi in un arco di tempo che
doveva comprendere l'intero mese di aprile, si sapeva che si
sarebbe votato l'8 giugno, quindi non si poteva andare a maggio,
perché all'inizio di maggio si presentavano le liste. In effetti la
campagna pubblicitaria si è svolta dal 5 aprile al 19 aprile con la
pubblicazione di tre informazioni pubblicitarie sul settimanale "La
Vallée Notizie", ed esattamente il 5, l'11 e il 19 aprile, e la
pubblicazione, l'11 e il 17 aprile, di due informazioni
pubblicitarie su "La Vallée Matin". Erano previste ulteriori
inserzioni pubblicitarie nel corso dei restanti giorni del mese di
aprile, ma la campagna si è interrotta su richiesta dello stesso
Assessore, richiesta avanzata il 19 aprile dopo l'uscita
dell'inserzione su "La Vallée Notizie".
Ora, quali sono i problemi rilevanti posti da questa campagna
pubblicitaria concordata fra Assessore e "Sanguinetti"? Questa
campagna è censurabile sotto vari aspetti.
Anzitutto è in contrasto: con la normativa statale che vieta la
pubblicità istituzionale nei periodi pre-elettorali, poi con la
normativa regionale che disciplina le spese dei candidati alle
elezioni regionali e la comunicazione istituzionale, infine con i
principi del buon governo e l'obbligo di imparzialità e di
correttezza che deve caratterizzare il pubblico amministratore.
Oltre a questi elementi di censura che possiamo avanzare, va
evidenziato, come ha appena detto il Consigliere Frassy concludendo
il suo intervento, che l'Assessore ha ripetutamente e palesemente
mentito al Consiglio regionale, proprio per non subire le
conseguenze della scelta da lui operata nella primavera del
2003.
Riprendo solo alcuni dei punti, per dettagliare queste
affermazioni che ho fatto, almeno sugli aspetti più importanti.
Il contrasto con la normativa statale. La legge n. 28/2000
all'articolo 9 - che non cito perché è stato più volte citato -
stabilisce che dalla convocazione dei comizi elettorali non è più
consentita comunicazione istituzionale. Ora, la "ratio" e la
finalità della norma è chiarissima: si vuole evitare che, non solo
nel corso della campagna elettorale - che inizia con la
presentazione dei candidati -, ma anche nella fase precedente, i
pubblici amministratori che si candidano alle elezioni possano
abusare del proprio ruolo istituzionale per una pubblicità
personale camuffata da comunicazione istituzionale, che violerebbe
i principi della "par condicio". La "ratio" della legge statale,
quindi, è chiarissima. È di tutta evidenza che le informazioni
pubblicitarie uscite nel corso del mese di aprile 2003 su "La
Vallée Matin" e su "La Vallée Notizie" sono in stridente contrasto
con la legge n. 28/2000, perché sono comunicazioni istituzionali
che non hanno i requisiti dell'impersonalità, né
dell'indispensabilità, che sono i due unici casi in cui è
consentita la comunicazione istituzionale. Queste comunicazioni
sicuramente non sono impersonali, perché sono interviste "ad
personam" e sono pubblicate con la fotografia dell'Assessore. Lo
stesso Presidente del CORECOM ha evidenziato in commissione che non
si tratta di pubblicità impersonale ed è stata citata la
sollecitazione alla "Pubbliemme", rispetto a "La Vallée Matin" che
doveva pubblicare un'inserzione, in cui si evidenziava la necessità
di mettere assolutamente la fotografia dell'Assessore, perché
questo era un elemento essenziale. Non si trattava quindi di
pubblicità impersonale, neanche di comunicazione istituzionale
indispensabile, perché basta leggere questi testi per rendersi
conto che non si tratta della comunicazione di un nuovo orario di
un servizio pubblico, ma di informazioni pubblicitarie
sull'attività svolta dall'Assessore.
Proprio perché la violazione della normativa statale è palese e
macroscopica, lo stesso Assessore Cerise inizialmente non ha
contestato il contrasto che vi fosse fra questa inserzione
pubblicitaria e la normativa statale, cioè non ha mai detto: "sono
in regola perché non ricadevamo sotto la normativa della legge",
anzi ha più volte affermato che questi erano degli interventi
dubbiosi. Rispondendo alla prima interpellanza dei Consiglieri
della "Casa delle Libertà" in Consiglio, l'Assessore Cerise dice
all'inizio della sua risposta:
"Je partage plusieurs passages de
l'interpellation et des considérations qu'a fait M. Frassy. Face
aux motivations qui auraient déterminé le choix de faire paraître
des interviews à paiement, en violation des normes qui régissent
l'accès aux moyens d'information pendant la campagne
électorale?"
, eccetera. L'Assessore è quindi ben consapevole, e
non contesta che si tratti di violazione delle norme che
disciplinano la comunicazione istituzionale nelle fasi che
precedono la campagna elettorale; non ha perplessità su questo
aspetto, si rende conto, tant'è vero che si scusa anche di fronte
ai responsabili del proprio movimento di quanto avvenuto. Non vi è
alcun dubbio sotto questo aspetto. Dice ai responsabili del
Movimento, al Presidente dell'Union Valdôtaine:
"j'ai contacté
immédiatement et contesté les responsables pour prendre les
distances avec ce qui avaient publié et en même temps signalé au
Président de la Région, ainsi qu'aux dirigeants de mon mouvement
politique, tout mon malaise et désarroi"
. Se era tutto in
regola, se non era in contrasto con la normativa dello Stato,
perché questa costernazione dell'Assessore? In realtà, vi era la
consapevolezza della violazione della normativa, cosa che ha
indotto a prendere le distanze da quanto successo.
Stiamo parlando di una prima fase che va fino ad ottobre, poi,
ad un certo punto, incalzato dalle mozioni presentate in Consiglio
e dall'avvio di un'indagine, previa effettuazione della ricerca di
una soluzione, l'Assessore, nell'audizione di ottobre in
commissione, ha modificato l'atteggiamento, introducendo una tesi
nuova: in ogni caso le informazioni pubblicitarie non violano
l'articolo 9 della legge n. 28/2000 in quanto avvenute
precedentemente alla convocazione dei comizi elettorali. È stata
cioè introdotta la tesi per cui la convocazione dei comizi
elettorali non si intendeva più, come era sempre stato inteso in
Valle d'Aosta, dalla firma del decreto, ma per "convocazione dei
comizi elettorali" si intendeva la data di pubblicazione sul
Bollettino ufficiale della Regione del decreto, quindi non più il
12 febbraio, ma il 19 aprile. Ripeto: guardate che qui abbiamo
sempre inteso la convocazione dei comizi elettorali dal momento in
cui veniva firmato il decreto dal Presidente della Regione, quando
veniva emanato il decreto di convocazione dei comizi
elettorali.
La nuova interpretazione della normativa statale è del tutto
discutibile. È del tutto discutibile perché la normativa statale
non precisa cosa intende per convocazione dei comizi elettorali,
noi l'abbiamo sempre intesa nel senso della firma del decreto,
tant'è vero che nella nostra legge, quando si vuole far riferimento
non alla firma del decreto, ma alla pubblicazione del decreto sul
Bollettino ufficiale, come nel caso della questione della
denominazione dei gruppi consiliari, si dice:
"dalla data di
pubblicazione del decreto sul Bollettino ufficiale"
, lo si dice
chiaramente, altrimenti si intende per convocazione la data di
firma del decreto. È sempre stato inteso così e del resto, se non
interpretassimo così, vuol dire che la legge nazionale non si
applicherebbe in Valle d'Aosta perché la legge nazionale n. 28/2000
è stata concepita in modo chiarissimo nelle sue finalità, serve a
disciplinare non solo la fase della presentazione delle liste dei
candidati, ma anche la fase precedente alla vera e propria campagna
elettorale. Il divieto di comunicazione riguarda la fase
precedente, tant'è vero che, se facciamo l'esempio delle ultime
elezioni politiche (quelle del maggio 2001) il decreto del
Presidente della Repubblica è stato firmato il 9 marzo 2003 e
pubblicato sulla Gazzetta ufficiale il giorno dopo, il 10 marzo
2003; il divieto di comunicazione istituzionale è partito da quella
data, non all'ultimo momento come succederebbe da noi. Siccome lo
scopo di quella norma di legge è di vietare la comunicazione
istituzionale nella fase precedente la campagna elettorale, è
chiaro che dobbiamo interpretarla così come è sempre stata
interpretata. È solo adesso che viene interpretata in modo diverso.
Se la interpretiamo: "dalla pubblicazione sul bollettino", viene
meno qualsiasi significato ma, ripeto, in Valle d'Aosta non è mai
stata interpretata in questo modo. Ci troviamo quindi, secondo noi,
di fronte ad una violazione programmata e clamorosa della normativa
statale che vieta la pubblicità istituzionale nella fase
pre-elettorale.
L'altro elemento di contrasto riguarda la normativa regionale,
nel senso che la legge regionale che disciplina le nostre regole
elettorali - la legge n. 3/93 come modificata dalla legge n.
21/2002 - ha introdotto una disciplina per contenere le spese nella
campagna elettorale e ha previsto all'articolo 54 ter, comma 2, che
ciascun candidato alla carica di consigliere regionale non possa
superare per la campagna elettorale una spesa pro capite di 1.500
euro. L'articolo 54 quater inoltre prevede che il rendiconto deve
essere presentato da ogni consigliere e devono essere indicati
anche i servizi ricevuti gratuitamente. Il Presidente della
Commissione regionale di garanzia per il controllo delle spese
della campagna elettorale ha a suo tempo chiarito che - cito -:
"Per l'identificazione delle spese relative alla campagna
elettorale, occorre prendere in considerazione il periodo
dell'effettuazione in funzione elettorale, ossia la destinazione
funzionale diretta alla campagna elettorale; pertanto, dando
prevalenza alla loro destinazione sostanziale, nelle spese
elettorali da rendicontare dovranno includersi, a prescindere dal
momento in cui sono state effettuate, tutte quelle finalizzate alla
competizione elettorale, così come le spese fatturate anche in
tempi successivi alla data delle elezioni o i debiti verso
fornitori per spese di cui è stato posticipato il pagamento, o
ancora le spese oggetto di fatture non quietanzate"
.
La spesa per la campagna elettorale, anche se si fa prima di
maggio, quindi va indicata, e anche se è gratuita; invece nel
rendiconto che è stato presentato dall'Assessore Cerise non vi è
alcuna traccia delle spese sostenute per questa campagna gestita
dall'Agenzia "Sanguinetti". Va rilevato che quelle inserzioni
uscite hanno un costo di almeno 3.000 euro, quindi ci troviamo di
fronte a una spesa ampiamente superiore al tetto massimo delle
spese personali consentite dalla legge per ogni candidato, quindi
si sfora anche il limite di spesa previsto per i candidati nelle
campagne elettorali.
Un terzo elemento di censura che evidenziamo nei confronti del
comportamento dell'Assessore, è quello di avere più volte e
ripetutamente mentito al Consiglio regionale. L'Assessore Cerise,
chiamato in causa dall'interpellanza dei Consiglieri Frassy e
Lattanzi, nel Consiglio regionale del 23 luglio 2003 ha sostenuto
la sua totale estraneità rispetto alle inserzioni pubblicitarie, ha
detto:
"l'Administration ne peut pas interdire aux journaux
locaux de publier des rédactionnels ou toute forme de
communication"
, come se queste informazioni pubblicitarie
fossero "cadute dal cielo", fossero state una scelta su cui
l'Assessore non aveva niente a che vedere! Anzi ha espresso la sua
contrarietà per tale iniziativa e la sua costernazione, ha
comunicato ai dirigenti del movimento, eccetera, ed è quanto vi ho
già letto. L'Assessore, in sede di commissione, il 13 ottobre 2003,
ha ribadito la sua totale estraneità, affermando di non conoscere i
motivi per cui l'Agenzia "Sanguinetti" ha fatto le citate
informazioni pubblicitarie; ha detto testualmente:
"Del perché
poi questa società ha voluto, secondo una sua logica aziendale,
fare questo tipo di promozione, lo dovete chiedere alla società in
quanto non lo so".
Affermando la sua totale estraneità
dall'iniziativa pubblicitaria, l'Assessore ha mentito in modo
palese e spudorato, questo è chiarissimo, perché si tratta di
interviste che compaiono sulle informazioni pubblicitarie, vi sono
le foto dell'Assessore che documentano di per sé una partecipazione
attiva e lo stesso Sanguinetti ha evidenziato in commissione che
esisteva una comunicazione fra l'Assessore e l'agenzia ai fini
dell'inserzione pubblicitaria.
"Mi pare evidente?"
- ha
detto il Sig. Sanguinetti -
"? che se c'è un'intervista
all'Assessore, come poteva non essere comunicata? L'Assessore
parlava di fronte a un giornalista".
L'Assessore è stato
intervistato dai giornalisti della "Sanguinetti", sapeva su quale
spazio sarebbe andata tale intervista e nell'ambito di quali
accordi, ciononostante ha dichiarato al Consiglio di non sapere
nulla e anzi di aver protestato appena venuto a conoscenza delle
inserzioni pubblicitarie.
L'Assessore inoltre ha mentito anche nel presentare le
motivazioni per le quali si è interrotta la campagna pubblicitaria;
il 13 ottobre ha dichiarato in commissione:
"Se ho preso quella
decisione di chiedere che questo genere di comunicazione venisse
stoppato, l'ho fatto perché ritenevo che non era desiderata, anche
per quanto riguardava una strategia aziendale non era di mio
gradimento"
. Lo stesso concetto è stato più volte ribadito, ha
detto ancora:
"Quando ho rilevato, come scrissi allora al
Presidente della Regione, che questo tipo di informazione non la
ritenevo ben centrata verso quello che era un obiettivo
condivisibile generale di promozione dell'Assessorato, ho chiesto
che questa cosa smettesse"
. L'interruzione della campagna
pubblicitaria prima del previsto però non ha questa motivazione,
non era perché non andava bene la strategia di comunicazione. La
motivazione era un'altra e lo stesso Sanguinetti ha detto qual è:
"Ad un certo punto l'Assessore ha chiesto di interrompere la
campagna perché si era troppo a ridosso delle elezioni"
.
L'interruzione è stata decisa perché, con la pubblicazione sul
Bollettino ufficiale del 19 aprile del decreto di convocazione dei
comizi elettorali, si determinava una fase nuova, perché si
accrescevano ulteriormente i rischi di pesanti conseguenze per la
violazione delle normative elettorali, perché gli stessi giornali,
a partire dalla pubblicazione del decreto, entravano in una fase in
cui avrebbero dovuto sottostare ai controlli del CORECOM. È questo
il motivo per cui si interrompe il 19: non era più possibile
proseguire nella campagna programmata perché i giornali rischiavano
di entrare in una situazione di conflittualità. Questo non c'entra
niente con le motivazioni che ha indicato l'Assessore Cerise, che
ha occultato al Consiglio le vere motivazioni. Del resto, dal
verbale abbiamo visto che lo si dice molto chiaramente, Sanguinetti
dice - il Consigliere Frassy lo ha già citato -:
"Ad un certo
punto ci è arrivata la telefonata: "Ragazzi, stiamo per uscire in
un periodo che ci può creare dei problemi perché siamo troppo a
ridosso delle elezioni"
. Anche l'espressione "
Ragazzi,
stiamo per uscire"
indica un accordo, una complicità, un
lavorare insieme che è stato programmato e portato avanti tutti
quanti insieme. Sotto questi aspetti ci sono, a nostro avviso,
delle gravissime violazioni.
Vi è poi un ulteriore aspetto, forse il più grave per un
pubblico amministratore, che riguarda i contrasti fra questi
comportamenti e i principi del buon governo, dell'imparzialità e
della correttezza che deve caratterizzare l'operato di un pubblico
amministratore; qui vi sono delle cose molto gravi. L'Assessore
Cerise ha dichiarato di non aver pagato personalmente le inserzioni
pubblicitarie e, sotto un certo aspetto, se avesse detto: "va bene,
ho pagato io, ho sbagliato, non ho tenuto conto?", la cosa sarebbe
meno grave; invece ha detto che non ha pagato e anche che i costi
non sono stati sostenuti dall'Assessorato.
L'Agenzia "Sanguinetti", dal canto suo, ha affermato di aver
commissionato alle concessionarie della pubblicità e sostenuto
direttamente i costi per le inserzioni pubblicitarie nell'ambito di
un pacchetto di spazi pubblicitari comprati tramite "Gedirama" e
"Pubbliemme" su "La Vallée Notizie" e su "La Vallée Matin". Ora, le
dichiarazioni dell'Assessorato e di tutti i dirigenti sono state
univoche e concordanti nel confermare che l'Assessorato del turismo
non ha acquistato alcuno spazio, che l'Assessorato non è stato
informato, né coinvolto in alcuna misura nel "confezionamento" di
queste inserzioni, che la programmazione e la gestione della
campagna pubblicitaria condotta dall'Agenzia "Sanguinetti" nel mese
di aprile non li ha assolutamente coinvolti. Qui veniamo dunque al
discorso, che già ha fatto il Consigliere Frassy, su chi è il
cliente dell'Agenzia "Sanguinetti". L'Agenzia "Sanguinetti" ha
detto che si è trattato di una promozione gratuita del cliente
Regione-Assessorato del turismo, che si sarebbe dunque trattato di
un regalo fatto dall'agenzia all'ente Regione; in realtà, come
abbiamo visto, l'interlocutore di questa campagna, l'obiettivo
della promozione non è un prodotto, una località, un servizio
dell'Amministrazione regionale, ma l'Assessore e l'oggetto della
promozione è l'Assessore stesso. La campagna dell'aprile 2003 non
ha niente a che vedere con quelle pagine pubblicitarie che
"Sanguinetti" ha fatto nel 2002 e negli anni precedenti su alcuni
giornali locali ad integrazione della campagna nazionale, è tutta
un'altra cosa! Del resto, anche nel 2003 "Sanguinetti" ha
continuato a fare delle inserzioni del solito tipo ad integrazione
della campagna nazionale, ma qui è una cosa diversa, è una campagna
pubblicitaria organizzata in modo sistematico-finalizzato rispetto
all'Assessore e che non c'entra niente con quelle cose!
Si è trattato allora di un regalo fatto dall'Agenzia
"Sanguinetti" personalmente all'Assessore? Se si tratta di questo,
comunque la si rigiri la cosa, è in contrasto con il ruolo di un
pubblico amministratore, che deve essere assolutamente imparziale
rispetto a chi concorre a fornire prestazioni e lavori per la
Regione. Un Assessore non può accettare regali di questo tipo ed
entità da un'agenzia che, guarda caso, concorre insieme ad altre a
gestire milioni di pubblicità dell'Assessorato del turismo; tanto
meno lo può fare sapendo che siamo in presenza di un'agenzia su cui
vi è un contenzioso, perché per quell'appalto sulla pubblicità
nazionale vi era un contenzioso che andava avanti di anni, vi erano
dei ricorsi. Non si può quindi in questo contesto compromettersi in
questo modo con un fornitore dell'Amministrazione regionale! Non
siamo quindi a posto neanche se, come afferma Sanguinetti nella sua
lettera, queste inserzioni pubblicitarie fossero avvenute senza
alcun onere per la Regione.
Vi è però qui un'altra domanda che ci facciamo molto grave:
siamo poi sicuri che non vi sia stato un mercanteggiamento
sommerso, una forma di pagamento occulto? La commissione su questo
non ha potuto - non ne aveva neanche il mandato - approfondire più
di tanto, però vi è una vicenda sospetta, preoccupante - che è
balzata all'attenzione e di cui ha già fatto cenno il Consigliere
Frassy. Voglio entrare nel dettaglio sulla pubblicazione
dell'opuscolo delle "Alte vie", perché è una questione che merita
un approfondimento in quanto è arrivata una nuova documentazione
rispetto a quella che è agli atti dei membri della commissione,
quando la relazione era già conclusa. Sono cioè arrivate delle
fatture della tipografia "Duc" molto significative; su questo
capitolo voglio entrare nel dettaglio, perché la questione merita
un attimo di approfondimento. Faccio una premessa: la Giunta
regionale (non c'è più l'Assessore Lavoyer, c'è l'interim del
Presidente Viérin) decide, con una deliberazione del 9 dicembre
2002, di acquistare 8.000 copie dell'opuscolo di promozione
turistica "Alte vie" per un importo di spesa di 5.437 euro; vengono
richiesti tre preventivi e viene aggiudicata la fornitura alla
"Musumeci Industrie grafiche". L'opuscolo è praticamente la
ristampa di un tradizionale opuscolo sulle Alte Vie, questo, che
viene ristampato in 8.000 copie e viene aggiudicato alla
"Musumeci", che effettivamente stampa questa pubblicazione e la
mette a disposizione dell'Assessorato nel gennaio 2003. Ora, cosa
succede? Il 12 febbraio 2003, un mese dopo che sono arrivati questi
opuscoli ristampati, arriva un'offerta dell'Agenzia "Sanguinetti",
che propone alla Regione una riedizione - penso che sia anche qui
una nuova edizione di un qualcosa che c'era già in passato - di un
video sulle alte vie. Il contenuto dell'offerta riguarda circa
1.000 videocassette standard, più 10 videocassette professionali,
più 500 DVD con inserimento dei 4 opuscoli in lingua, quindi 500
DVD ognuno con questi opuscoletti cartacei esplicativi, il tutto
per un ammontare di 32.000 euro; questa è l'offerta che fa
"Sanguinetti". Il DVD di cui parliamo è in plastica, una copertina
con dentro un dischetto e una tasca in cui vi sono 4 opuscoletti:
uno in italiano, uno in francese, uno in inglese e uno in tedesco.
Questo è il preventivo che viene presentato dalla ditta
"Sanguinetti". Questo preventivo viene poi confermato con un
ulteriore preventivo del 24 febbraio, ma insieme al secondo
preventivo, che è simile al primo, cambia pochissimo, ne arriva un
altro - che non è stato acquisito dalla commissione consiliare ma
che a seguito di un'interpellanza da noi effettuata, abbiamo potuto
reperire - in cui Sanguinetti propone che la Regione compri anche
30.000 copie dell'opuscolo in cartaceo per 16.080 euro. Così si
arriva alla deliberazione citata dal Consigliere Frassy del 10
marzo 2003, una deliberazione contenente oltretutto un errore che è
già stato indicato per quanto riguarda la quantificazione dei costi
cadauno, che prevede l'acquisto per 48.080 euro dell'oggetto della
prima offerta: i 500 DVD, le 1.000 videocassette e anche 30.000
opuscoli cartacei.
Vi sono due cose che non quadrano in questa deliberazione. La
prima: come mai, avendo la Regione appena fatto ristampare un
opuscolo sulle Alte Vie in 8.000 copie - che sono appena state
consegnate nei magazzini della Regione, e non sono state ancora
utilizzate perché siamo a febbraio -, si decide di stampare un
altro opuscolo cartaceo sullo stesso soggetto, meno ben fatto,
inutile dal punto di vista? in 30.000 copie? Come si spiega questo?
È appena arrivato questo opuscolo "Alte vie 1 e 2" e si decide di
stampare 30.000 copie di un altro opuscolo? Se c'era bisogno di
opuscoli in più, se ne stampavano di più, costava di meno, posso
dimostrarlo, basta vedere i calcoli. Perché si decide di stampare
30.000 copie di un altro opuscolo? La spiegazione non c'è.
Vi è un altro dato anche economico: qui vi è qualcosa che non
torna nei conti, questi 30.000 opuscoli non sono altro che una
stampa aggiuntiva di quelli che erano previsti nel DVD,
praticamente sono state stampate 15.000 copie in più del testo in
italiano, 5.000 in più in quello francese, 5.000 in più? quindi,
invece di stampare 500 copie per 4, ossia 2.000 copie, ne sono
state stampate 32.000 copie, ma il costo di queste 30.000 copie
aggiuntive di stampa non è 16.000 euro! Questo non lo diciamo noi,
ma la fattura della tipografia "Duc", da cui risulta che il costo
di tutte le 32.000 copie è di 8.176 euro! Come fa ad essere di
16.000 euro? "Sanguinetti" manda la fattura alla tipografia "Duc" e
le due fatture che ha fatto alla Regione? la fattura alla
tipografia "Duc"? chiede a "Sanguinetti" di pagare 8.000 euro, IVA
compresa, per la stampa dei 32.000 opuscoli e lui fattura 16.000
euro alla Regione per consegna non di 32.000, ma di 30.000 copie,
perché poi vi sono altre fatture per l'altra parte e dice:
"Ah,
ma la differenza sta nel fatto che vi sono i costi di traduzione,
di impaginazione, di fotocomposizione, i diritti fotografici"
.
Eh no, perché quei costi lì erano già pagati nei 32.000 euro,
perché se si stampava quello era già tutto compreso qui? quindi il
costo aggiuntivo doveva essere semplicemente il costo di stampa.
Dalla documentazione sembrerebbe che Sanguinetti è stato pagato due
volte per lo stesso lavoro, vi sono 8.000 euro che "stanno
fuori".
In conclusione, anche se poi vi sarebbero tante cose da dire, il
quadro è questo: vi è stato un accordo, che è in contrasto con
tutta una serie di normative e con gli obblighi di un pubblico
amministratore, con aspetti veramente inquietanti dal punto di
vista anche della contabilità e dei costi sostenuti dalla pubblica
amministrazione. Questo è il quadro in cui ci troviamo ad operare.
Il Consiglio, chiaramente, valuti, approfondisca, chiarisca, però
qui ci troviamo di fronte non ad un peccato veniale - qualcuno che
ha sbagliato ed è uscito con qualche inserzione -, ma ad un peccato
mortale da parte di un pubblico amministratore che non può essere
condonato? ad alcuni piace il condono? qui dobbiamo rispettare le
regole, i principi, altrimenti è finita la pubblica
amministrazione! Ci riserviamo quindi di sentire cosa emergerà nel
dibattito, riteniamo che, in base agli elementi emersi in
commissione, a dati di fatto e documenti comprovati, la situazione
richieda delle scelte molto drastiche.
Si dà atto che alle ore 11,01 riassume la Presidenza il
Presidente Perron.
Président - La parole au Conseiller Rini.
Rini (UV) - Cercherò di essere molto breve e di non complicare
ed ingarbugliare ulteriormente un fatto di poca rilevanza rispetto
agli importanti problemi che siamo chiamati a risolvere in
quest'aula - aula che vorrei ricordare non è, anche se lo sembra,
un'aula di Tribunale -; un fatto di poca rilevanza che, purtroppo,
qualcuno - e non capisco a quali fini - cerca di ingrandire a
dismisura, anche "arrampicandosi sui vetri", per presentare a
questo Consiglio delle argomentazioni fuorvianti, prive di
oggettività e non rispettose di quanto effettivamente emerso
dall'indagine conoscitiva. Come deciso all'unanimità dai componenti
della II Commissione consiliare, si è evitato di trarre delle
conclusioni lasciando il dibattito aperto in Consiglio. Credo che
ognuno potrà, esaminando la documentazione prodotta, trarre le
proprie conclusioni.
Vorrei a questo punto esprimere il mio personale punto di vista.
Come già fatto rilevare nella relazione, lo scopo dell'indagine era
e resta quello di fare chiarezza e dare delle risposte
inconfutabili alle richieste di chiarimento che la "Casa delle
Libertà" e "l'Arcobaleno-Vallée d'Aoste" avevano effettuato con
delle iniziative nel mese di luglio e di ottobre del 2003. I
proponenti in sintesi volevano sapere quali erano le motivazioni
che, a loro parere, avrebbero determinato la scelta di fare
pubblicare interviste durante la campagna elettorale per le
elezioni regionali del 2003, in contrasto con la legge n. 28/2000,
e per quali importi gli oneri delle pubblicazioni sarebbero gravati
sui bilanci regionali. L'Assessore Cerise aveva già in
quell'occasione dato delle risposte, asserendo che né lo stesso, né
l'Assessorato avevano commissionato le interviste e che
l'Amministrazione regionale non aveva speso alcunché per gli
articoli in questione. Per quanto riguarda le presunte violazioni
della legge n. 28/2000, sempre in quest'aula, anche il Presidente
della Regione, nella seduta del 1° ottobre 2003, aveva osservato
che l'Autorità per le garanzie sulle comunicazioni non aveva
rilevato alcuna violazione della legge e che l'operatività della
legge n. 28/2000 era da intendersi dalla data di pubblicazione dei
comizi elettorali sul Bollettino ufficiale della Regione.
Durante questi 3 mesi di lavoro, abbiamo potuto constatare che
le dichiarazioni fatte dall'Assessore Cerise erano corrette e che
in effetti, come dichiarato e scritto da Sanguinetti, l'Agenzia,
autonomamente e senza aver ricevuto richiesta dagli uffici
regionali o dall'Assessore, ha fatto pubblicare a proprie spese i
redazionali e che già negli anni precedenti la propria agenzia
aveva offerto spazi pubbliredazionali ai propri clienti, compreso
l'Assessorato del turismo. Dall'indagine risulta quindi che né
l'Assessore, né l'Assessorato hanno commissionato le interviste e
che per le stesse l'Amministrazione regionale non ha speso un
centesimo. Abbiamo poi potuto rilevare che, per le pubblicazioni
prese in esame e oggetto di indagine conoscitiva, non vi sono state
violazioni della legge n. 28/2000, in quanto ben tre autorevoli
pareri richiesti dalla commissione ed allegati alla relazione in
modo univoco sanciscono che, solo a partire dal 20 di aprile del
2003 - giorno successivo alla data di pubblicazione del decreto di
indizione dei comizi elettorali sul Bollettino ufficiale della
Regione -, il comma 1 dell'articolo 9 della legge n. 28/2000
diventa operativo. Per cui non vi sono state violazioni di legge
anche per questo secondo aspetto, in quanto l'ultima intervista
presa in esame è del giorno precedente.
Come avrete certamente potuto constatare dalla relazione, la
commissione, in particolare per quanto concerne i rapporti tra
l'Agenzia "Sanguinetti" e il cliente Assessorato del turismo, ha
acquisito anche documentazione, notizie ed informazioni non
strettamente legate alle interviste in questione, ma utili per
sgomberare il campo da ogni possibile dubbio e da ogni possibile
sospetto. Anche con queste ulteriori verifiche non è stata
riscontrata alcuna violazione delle procedure amministrative e in
tutti gli atti si riscontrano procedure corrette ed assoluta
trasparenza.
Termino questo mio intervento con la presunzione di aver dato a
quest'aula degli elementi utili ad un sereno confronto che dovrebbe
essere all'insegna della correttezza, nel rispetto delle regole e,
soprattutto, privo di strumentalizzazione e rispettoso
dell'oggettività dei fatti.
Président - La parole au Conseiller Salzone.
Salzone (SA) - Confesso che questo dibattito non mi appassiona
molto, il clima inquisitorio mi preoccupa, non lo condivido, non è
nel mio DNA. Il dovere comunque ci impone di esprimere le nostre
considerazioni e mi atterrò a quelle politiche.
L'indagine svolta dalla II Commissione consiliare, finalizzata
ad approfondire le presunte violazioni della legge n. 28/2000 in
relazione alle comunicazioni su organi di informazione
sull'attività svolta dall'Assessorato del turismo, non ci ha
consentito fino in fondo di avere un'idea definitiva sulla vicenda
in oggetto, perlomeno sotto l'aspetto formale. Buona parte del
problema, infatti, ruota intorno all'interpretazione della legge
statale n. 28/2000 e della legge regionale n. 3/93, che regola le
elezioni per il Consiglio regionale. Questo per quanto riguarda le
date oggetto del contendere. L'indagine poi ci ha consentito, anche
in seguito alle numerose audizioni, di capire con una certa
chiarezza quali fossero i termini reali del problema esaminato.
Infine, al di là delle audizioni dei dirigenti e degli operatori
del settore, la II Commissione ci allega il parere legale dell'Avv.
Gallenca, concernente il riflesso che avrebbe la data di
pubblicazione - il 19 aprile 2003 - sul Bollettino ufficiale della
Regione del decreto di convocazione dei comizi elettorali rispetto
alla data di emanazione - il 12 febbraio 2003 - del decreto stesso
nell'applicazione dell'articolo 9, comma 1 della legge statale
prima citata. Questo in estrema sintesi il lavoro della commissione
che al termine però, come ha sottolineato lo stesso Presidente
Rini, non trae alcuna conclusione, ma lascia numerosi dubbi dal
dibattito di oggi.
Per quanto ci compete, al di là delle formalità che possono
essere state più o meno infrante - e che quindi ci rimandano agli
atti -, a noi interessa maggiormente l'aspetto politico della
questione, per questo motivo il mio intervento sarà brevissimo e
tenderà a sottolineare come spesso si guarda alla pagliuzza
nell'occhio del vicino, non vedendo il trave presente nel proprio.
Potremmo parafrasare questo dibattito con il titolo della lettera
inviata a "La Stampa" il 15 settembre 2002 dall'allora Consigliere
regionale Cerise: "Le note stonate per le regionali", evidentemente
si riferiva alle elezioni. L'argomento dell'articolo di allora,
ispirato anche dal Presidente dell'Ordine dei giornalisti, era il
delicato rapporto fra l'informazione e la propaganda elettorale. In
quell'articolo il Consigliere Cerise pose una sorta di questione
morale - così avrebbe detto il compianto Giovanni Spadolini - alla
classe politica, affinché non ricorresse a furberie o altro, non
solo nel rispetto delle leggi, ma anche nel rispetto del cittadino
elettore. Un monito quindi ai partiti politici affinché
censurassero, nei modi previsti dalla legge, eventuali scorrettezze
in fatto di propaganda elettorale, personale o partitica, passata e
futura, ma faceva un invito anche ai lettori - cito -:
"I
lettori devono essere accorti quando leggono i giornali al modo
come sono confezionati gli articoli e non si facciano sfuggire le
piccole scritte laterali"
.
Fu chiaro a tutti che ciò che motivò questo interesse di allora
fu l'iniziativa della "Stella Alpina" di pubblicare su alcuni
giornali locali alcune pagine a pagamento. Il problema finì in II
Commissione, presieduta proprio da Alberto Cerise, la quale chiese
un approfondimento al CORECOM, che mi pare non abbia avuto poi
grandi riscontri. Il nocciolo della questione era evidentemente il
tipo di pubblicità politica - di per sé ovviamente legittima - che
risultava, secondo alcuni, da un lato, poco chiara e, dall'altro,
ingannevole per i lettori. La vicinanza della campagna elettorale
imponeva a tutti il rispetto delle regole di correttezza e
trasparenza. La cosa finì in Consiglio regionale, vi fu una mozione
peraltro presentata dal Consigliere Curtaz, ma che poi fu votata
all'unanimità da tutte le forze politiche, che si allinearono
sull'intesa di operare nel pieno rispetto delle regole giuridiche e
deontologiche, e fin qui è cronaca piuttosto nota ai più. Oggi ci
troviamo qui allo stesso punto da dove la vicenda è iniziata, con
quasi tutti gli attori più qualche comparsa - come me - che di
questa vicenda deve trarne purtroppo le conclusioni, perlomeno
personali.
Qual è la massima di questa vicenda? Se fossimo maligni,
Assessore, le diremmo che ha predicato bene ma, in questo caso, ha
razzolato male; noi invece vogliamo dare un giudizio esclusivamente
politico sulla vicenda, che non può essere positivo viste le
contraddizioni palesi sui comportamenti e sui giudizi espressi
dall'Assessore Cerise quando le vicende lo riguardano direttamente
rispetto a quando riguardano avversari politici. Termino qui; il
nostro giudizio finale lo daremo dopo il dibattito. Non mi
aspettavo questa mattina un tono così inquisitorio e le cose che ho
sentito mi preoccupano. Sono convinto che nella replica vi saranno
dei chiarimenti per indurmi ad avere un giudizio più sereno su
questa vicenda che, onestamente, un pochino mi turba.
Président - La parole au Conseiller Curtaz.
Curtaz (Arc-VA) - Il mio intervento sarà molto breve, solo per
fare un'osservazione e riprendere un argomento che, a mio giudizio,
necessita di chiarezza, perché voglio pormi di fronte a questo
dibattito anche nella posizione di chi è qui per capire. Non ho
sentito toni inquisitori, ho sentito un dibattito serrato, dei
colleghi che hanno utilizzato delle argomentazioni forti e le hanno
sviluppate in maniera appassionata. Mi sembra che parlare di toni
inquisitori sia eccessivo.
Detto questo, voglio fare un'osservazione preliminare su di un
luogo comune che sento ogni volta che si affronta un argomento di
una qualche delicatezza: c'è sempre qualcuno che si alza e dice che
questa non è un'aula di tribunale. Lo abbiamo capito, ma non è che
alzando lo scudo "non è un'aula di tribunale" si possa impedire il
dibattito su questioni amministrative di una certa delicatezza, su
comportamenti politici scorretti, perché non saremo in un'aula di
tribunale, ma non siamo neanche nella patria dell'omertà! Vi sono
dei consiglieri che hanno interesse a fare chiarezza e a chiedere
trasparenza e che quindi si adoperano affinché vengano fatte
appunto chiarezza e trasparenza. Ognuno può dire quello che vuole,
ma smettiamola con i luoghi comuni! Il primo giorno che sono venuto
in quest'aula, non so se il Presidente Perrin se lo ricorda, c'era,
come primo punto all'ordine del giorno del Consiglio - nel luglio
1998 -, la convalida degli eletti. Io dovetti intervenire per
sostenere che l'allora Consigliere Rollandin era ineleggibile -
cosa che poi è risultata veritiera, perché lo hanno accertato
tutti, dalla Corte di Appello alla Cassazione -. Ebbene, la prima
cosa che il Capogruppo "dell'Union" alzandosi disse fu:
"Questa
non è un'aula di tribunale"
. Ma il punto all'ordine del giorno
era: "convalida degli eletti", quindi dovevamo parlare di
quell'argomento! Questo per dire che è uno scudo dietro il quale
molto spesso non c'è niente, perché non siamo qui per fare
processi. I processi - come ho detto anch'io in vicende nelle quali
vi erano implicazioni penali - si fanno da un'altra parte, mentre
qui si fanno delle valutazioni di carattere
politico-amministrativo, anche dure se necessario, che rimangono
nell'ambito del confronto politico.
Penso che, proprio in questo ambito - questo è l'argomento che
voglio riprendere -, oggi sia stato portato in quest'aula un
elemento nuovo rispetto al lavoro effettuato dalla II Commissione,
che necessita di chiarimento, non solo perché coinvolge l'Assessore
Cerise, ma perché coinvolge l'intera Giunta. Voglio richiamare
questo aspetto perché, per quanto il Consigliere Riccarand abbia
spiegato bene, a sentirla la prima volta sembra un po' complicata,
ma è molto semplice e serve a capire cosa è successo nei rapporti
fra la Giunta regionale e l'Agenzia "Sanguinetti". Rifacciamo un
riassunto. Il riassunto parte con un incarico alla "Musumeci" di
fare 8.000 opuscoli sulle alte vie, siamo nel dicembre 2002;
"Musumeci" le fa a un buon prezzo e le consegna a gennaio.
"Musumeci", peraltro, dice anche:
"se ne volete altre copie, ve
le faccio ancora a minor prezzo"
. Questo è logico perché il
progetto grafico era fatto, quindi era solo un problema di stampe,
farne di più; per questo nel preventivo si dice in sostanza: "se ne
volete di più, vi costa pochissimo". Un mese dopo, il 12 febbraio,
viene presentato dalla "Sanguinetti" un preventivo per fare un DVD
e dentro il DVD un opuscoletto: 2.000 copie in 4 lingue, che costa
X lire. Il 24 febbraio "Sanguinetti" fa un'ulteriore offerta di
avere altre 30.000 copie dello stesso opuscolo, ma notate: non fa
più il ragionamento di "Musumeci" e cioè che le copie ulteriori
costano meno, perché l'impianto grafico è già fatto per le prime
2.000 copie (è già fatto ed è già pagato). Sanguinetti chiede di
nuovo il pagamento del progetto editoriale: la Giunta regionale
paga due volte l'impianto grafico, due volte le traduzioni, due
volte le foto! "Sanguinetti" incassa, senza rifare il lavoro, circa
10.000 euro: vi è la prova, vi è la fattura della tipografia "Duc"!
La seconda volta non c'è più da rifare il lavoro! Si tratta di un
errore, di una svista della Giunta, dei funzionari? Oppure ha un
qualche collegamento con la vicenda di cui stiamo trattando? Non
voglio trarre delle conclusioni: è un dubbio che pongo. È un dubbio
perché è mai possibile - è una domanda che ci siamo fatti tutti e
che il Consigliere Frassy più di una volta ha posto all'attenzione
dell'aula - che vi sia qualcuno al mondo che fa la pubblicità
gratis in una campagna elettorale? Lui ha detto:
"Mi sembra
strano, a me non è mai successo"
, figurarsi al
sottoscritto!
Può darsi allora che questa campagna non sia così gratis come si
vuol far credere, ma che vi sia all'interno del meccanismo di
duplice pagamento di una prestazione professionale il corrispettivo
di queste inserzioni a pagamento. Questo è un dubbio, un sospetto,
però chiediamo che su questo punto venga fatta chiarezza? non
poteva farlo il Consigliere Rini, intanto perché la sua difesa era
già preparata precedentemente, quindi non è stata aggiornata
rispetto al dibattito? però qualcuno della maggioranza lo dovrà
fare, soprattutto qualcuno della Giunta, perché o noi siamo dei
visionari, o le fatture che ci sono state trasmesse sono non
veritiere, oppure questo fatto del doppio pagamento di una
prestazione professionale è negli atti della Giunta. Credo che di
questo fatto la Giunta se ne dovrebbe preoccupare ed occupare.
Président - La parole au Conseiller Lattanzi.
Lattanzi (CdL) - Scusate, colleghi, vi tedierò ancora qualche
minuto su questa non bella vicenda. Quando venni eletto la prima
volta, anch'io mai avrei pensato di poter far parte di una
commissione di indagine conoscitiva, di approfondimento; mai avrei
pensato che il Consiglio avesse dovuto occuparsi di questioni come
queste, invece di occuparsi del programma elettorale o di Giunta e
su questo confrontarsi.
Ritengo che la nostra Valle abbia dei grossi problemi - ne
abbiamo affrontati in parte alcuni ieri di economia, di sviluppo,
di sicurezza sociale -, ma il Consiglio deve occuparsi, credo con
amarezza di tutti, anche di vicende che con la buona
amministrazione hanno poco a che fare, perché, purtroppo, il nostro
ruolo è anche quello di valutare i comportamenti di chi, in piena
autonomia, ha accettato di assumersi delle responsabilità di
governo, come chi è stato seduto ed è oggi seduto ancora nei banchi
della Giunta.
Spero che l'Assessore Cerise non pensi per un attimo soltanto
che vi sia qualcuno in aula che ce l'ha con lui personalmente,
perché credo che la commissione nel suo operare abbia dimostrato
tutta la sua onestà intellettuale, che era dovuta per questa
vicenda, e mi è sembrato anche abbastanza stupefacente - uso un
termine narcotico - l'intervento del Presidente Rini a difesa di
una "cosa" che è indifendibile perché, essendo il relatore della
relazione, la relazione stessa contiene degli elementi di dubbio e
degli elementi di certezza.
Il collega Curtaz ha appena ricordato gli elementi di dubbio: vi
sono delle questioni che creano dei dubbi su cui lei, Assessore,
deve dire con estrema chiarezza i meccanismi amministrativi con i
quali sono state operate le scelte di quelle deliberazioni, di
giustificazione di quei preventivi e di trasparenza di quelle
scelte di spesa. Questo lei ce lo deve, perché quei dubbi sono
pesanti, sono dubbi di una collusione fra un'agenzia di pubblicità
e lei personalmente! Sono pesanti, sono stati detti in mille forme,
ma sono pesanti! Lei ha il dovere e anche il diritto di alzarsi e
togliere questi dubbi per quanto riguarda le scelte di questa
deliberazione delle alte vie, che è una deliberazione delicata.
Vi sono però degli elementi di certezza; credo che ormai nessun
Consigliere abbia il dubbio che questa sia una vicenda imbarazzante
innanzitutto come politici, perché l'Assessore - lo dico con tutta
la moderazione e la serenità che ha chiesto anche il Presidente
all'inizio della sua relazione - ha mentito e questo è evidente, è
nei fatti; ha mentito a chi gli ha dato la fiducia e anche a chi
non gliela ha data, ma che meritava rispetto, di sapere la
verità.
Quando l'interpellanza ha sollevato il problema su come veniva
gestita la comunicazione dell'Assessorato in un periodo delicato,
che qualcuno sosteneva essere di campagna elettorale. Se c'è una
serie di cose che ha accertato l'indagine conoscitiva, è che,
primo, abbiamo una legge che va chiarita perché gli stessi tecnici
ci hanno spiegato, con tanto di pareri scritti, che c'è una lacuna,
per cui non è facilmente interpretabile il periodo. Lei allora si
potrà mascherare dietro il 20 aprile e la questione sarà risolta
sotto l'aspetto della legalità della comunicazione in campagna
elettorale, però questa commissione ha chiarito un fatto: che
bisogna intervenire sulla legge perché chiarisca in maniera
inequivocabile quando si deve smettere di fare pubblicità personale
sui giornali a pagamento perché si è in campagna elettorale. Mi
spiace, Assessore, che se ne vada? questo lo dice con estrema
chiarezza. Dice però anche altre cose con estrema chiarezza, per
cui, se qualche Consigliere vuole avere la conferma se eravamo in
periodo elettorale o no, la conferma è che, dal 20 in avanti, era
certamente periodo elettorale, per un'interpretazione, per una
lacuna e per una prassi consolidata, ma vi sono sull'applicazione
della legge dei pareri che dicono: "bisogna metterci le mani per
chiarirlo". I consiglieri, che avevano la voglia di avere questa
risposta, quindi hanno una risposta che, purtroppo, è quella di
"mettere le mani" alla legge per chiarire quando siamo in un
periodo in cui gli spot a pagamento personali sulle televisioni,
sulla carta non si devono più fare. Noi, purtroppo, questa data
ancora non ce l'abbiamo, ce l'abbiamo ancora per
un'interpretazione.
Vi sono però delle cose che i consiglieri hanno acquisito con
assoluta certezza - lo dico per l'onestà che c'è stata in quella
commissione -: che l'Assessore è venuto qui e ha mentito quando
diceva di non sapere, perché sappiamo perfettamente, abbiamo
sentito le parole del Sig. Sanguinetti, che è venuto in
commissione, e a precisa domanda: È evidente - io chiedevo a lui -
che, quando si ha un rapporto con un cliente come noi, istituzione,
e si ha anche un rapporto di appalto - e si ha quindi del denaro
che dall'istituzione va all'agenzia di comunicazione -, come minimo
ci si aspetterebbe che la relazione sia così fiduciaria e così
prioritaria, per cui se l'Agenzia "Sanguinetti" decide a sue spese
di fare quattro uscite pubblicitarie, come minimo l'Assessorato ne
dovrebbe essere informato, perché questa è un'istituzione, non è un
colpo di telefono a un cliente privato - non dico il nome -, per
dire: "vi regaliamo due spazi", perché così facciamo bella figura
con voi o con l'editore; qui la cosa va comunicata! Risponde
Sanguinetti: "
Mi pare evidente, perché se c'è un'intervista
all'Assessore, come poteva non essere comunicata. L'Assessore
parlava di fronte a un giornalista"
. Io gli chiedo:
"Scusi,
l'Assessore quindi sapeva perfettamente che stava facendo
un'intervista che sarebbe andata su uno spazio pubblicitario da voi
finanziato?". "Ma da noi finanziato? rientrava?".
"Scusi: sì
o no, quando è stato intervistato, lo sapeva o no? È questo quello
di cui stiamo discutendo"
. Sanguinetti:
"Se vengo a
intervistare lei, è evidente che vengo ad intervistarla e non per
fare una chiacchierata"
. Gli chiedo allora:
"Sapeva quindi
che sarebbe venuto fuori su uno spazio pubblicitario, a vostre
spese, è questo il concetto, lo ha appena detto lei". "È
chiaro?"
- dice Sanguinetti -
"? è logico, mi pare ovvio,
questo anche dall'uscita degli articoli, basta leggere l'articolo,
è un'intervista"
, virgolette, parole dell'Assessore:
"non è
costruito in ufficio, come venne fatto negli anni precedenti quando
quella relazione esisteva? di regalo, di informazioni pubblicitarie
a pagamento regalate alla "Sanguinetti", ma chi veniva promosso era
l'Assessorato, non l'Assessore"
. Nessun Assessore precedente ha
beneficiato di questa cosa, solo l'Assessore Cerise. La domanda che
gli ho fatto è molto semplice:
"L'Assessore, quando ha
rilasciato l'intervista, sapeva che la comunicazione che sarebbe
uscita non faceva parte dell'appalto, ma faceva parte di
un'informazione pubblicitaria da voi finanziata e sostenuta per
azioni istituzionali, chiamiamole così?"
.
Presidente - ? collega Lattanzi, le ricordo che lei sta leggendo
pezzi di verbali?
Lattanzi (CdL) - ? certo, non sono secretati, non mi risulta che
abbiamo secretato questa commissione?
Presidente - ? di una commissione io le ricordo un caso
analogo?
Lattanzi (CdL) - ? era secretata? non era secretata, lo abbiamo
scoperto dopo?
Presidente - ? ma non sono pubblici, ricordo soltanto?
Lattanzi (CdL) - ? io mi assumo la responsabilità,
Presidente.
La domanda è molto semplice:
"L'Assessore, quando ha
rilasciato l'intervista, sapeva che la comunicazione che sarebbe
uscita non faceva parte dell'appalto, ma faceva parte di
un'informazione pubblicitaria da voi finanziata e sostenuta per
azioni istituzionali, chiamiamole così?"
.
"Sì"
.
Presidente Rini, come fa lei oggi a sostenere che questa
commissione di inchiesta ha chiarito che non c'è niente, quando lei
stesso ha sottoscritto questa relazione, questi elementi? Lei ha
sentito come noi, sono a verbale le risposte delle persone sulle
domande legittime che avevamo fatto, quindi lei ha condiviso questi
elementi. Come fa a dire oggi che non c'è niente? Capisco la difesa
d'ufficio, ma c'è un momento in cui la dignità "tira una riga",
bisogna fermarsi.
Noi abbiamo un compito gravoso, quando si parla di una persona -
ma qui parliamo anche di un Assessore - che percepisce una
retribuzione sufficientemente ampia per affidargli delle
responsabilità, quindi ha delle responsabilità, altrimenti non ci
sarebbe motivo per cui lui prenda più di me. Lui ha delle
responsabilità: la prima è non mentire, perché un Assessore che
viene in aula e mente, ieri sul turismo oggi sulle opere pubbliche,
è grave! Non so se vi sarà un'inchiesta della Magistratura - spero
di no -, ma quello che vi deve essere è la condanna politica di un
"modus operandi", che non è legittimo sotto l'aspetto politico, non
è legittimo che quest'aula venga offesa dalle bugie di chi ha
ricevuto da quest'aula? apro una parentesi: questa aula ha dato la
fiducia all'Assessore Cerise, Perrin lo ha proposto, quest'aula lo
ha votato a maggioranza e gli ha dato la fiducia, quella che lui ha
tradito mentendo! E non su un "caso Lewinsky", ma su soldi, su
appalti, su gestione di un rapporto di appalto che prevede che
questo Signore che ha un appalto con la Regione regali non
all'Assessorato, ma all'Assessore, degli spazi a pagamento, da 500
a 750 euro a spazio! Su 10 spazi concessi nell'arco del 2003 per i
regali ai clienti, ne sono stati usati 6, 4 all'Assessore.
Presidente Rini, di che vogliamo parlare? Non è successo niente,
le opposizioni strumentalizzano? Ma io non sto parlando come
opposizione, sto parlando come Consigliere, potrei sentirmi anche
di maggioranza in questo momento, di un Consigliere che da un
Assessore con delle responsabilità ha subito una bugia e, se ha
mentito ieri su una vicenda di quattro spazi, che bastava alzarsi
in aula sull'interpellanza del Consigliere Frassy e dire: "sì,
scusate, ho sbagliato, ho rilasciato l'intervista in buona fede,
sicuramente non siamo in periodo elettorale perché inizia il 20
aprile, chiedo scusa all'aula e mi siedo"? Faceva la sua bella
figura di chi, lavorando, può anche sbagliare ma, mentendo, ha
avvalorato la tesi non di chi lavorando sbaglia, ma di chi si è
fatto gli affari propri con il denaro di tutti, usando un potere e
un ruolo che questo Consiglio gli ha affidato! Questo è quello che
mi amareggia, Alberto Cerise, e te lo dico guardandoti in faccia,
con la stessa onestà intellettuale con cui ti posso stringere la
mano fra un minuto, ma hai mentito!
Président - La parole au Conseiller Borre.
Borre (UV) - Ritengo che lo stato d'animo che provava il
Consigliere Salzone prima e che provo anch'io adesso - stato
d'animo di tanti altri consiglieri - ci porti con difficoltà ad
intervenire in un dibattito, che ha preso il tono
dell'inquisizione, dove il pensiero di chi espone è la verità:
l'Assessore ha mentito perché penso che lui abbia mentito, io leggo
fra le righe di tutto quanto è stato detto dall'Assessore solo
menzogne.
Vorrei ricordare al Consigliere Frassy, a nome del gruppo
"dell'Union", che ci fa piacere che lui abbia grande stima di un
nostro Assessore, però non ci fa piacere che lui distingua fra i
"buoni" e i "cattivi" con la finalità di cercare di portare una
divisione all'interno del nostro gruppo. Anche il Consigliere
Riccarand lo ha detto bene: l'oggetto sostanziale della discussione
di oggi e della commissione sono i quattro pubbliredazionali
comparsi nella primavera scorsa su due settimanali.
Tornando agli esiti della commissione, forse ho letto la
relazione anche con un occhio un poco di parte - è chiaro,
l'Assessore Cerise è un mio collega non solo di Consiglio
regionale, ma anche del movimento ed è una persona di cui ho
un'estrema fiducia -, con un poco meno di obiettività di quanto
l'hanno letta altri, però credo che in questa relazione non siano
emersi, da parte della commissione, atti o conclusioni in base ai
quali si possa dire che l'Assessore Cerise ha agito fuori dei
termini di legge.
"Il committente dei pubbliredazionali non è
l'Assessore"
- è stato detto - ma è, ed è risultato
dall'accertamento della commissione, a tutti gli effetti la ditta
"Sanguinetti", che autonomamente li ha commissionati e pagati in
quanto facenti parte di una propria strategia di comunicazione
aziendale; che questo possa suscitare obiezioni e interpretazioni
diverse può essere vero, ma dagli atti traspare questo. Non si è
dunque creato nulla di nuovo o di specifico per la circostanza.
Va chiarito - ed è stato chiarito - che queste pubblicazioni non
comportavano, e non hanno comportato, alcun onere da parte
dell'Amministrazione regionale, come è stato verificato dalla
commissione, né hanno determinato una riduzione quantitativa e
qualitativa del raggruppamento di impresa "FCB Italia" di Milano e
"Sanguinetti Comunicazioni", nell'attuare la campagna pubblicitaria
della Regione della quale era aggiudicataria.
Alla ripresa dell'attività del Consiglio regionale, dopo la
pausa elettorale, si è iniziato a contestare da parte di forze
dell'opposizione che queste pubblicazioni, a detta loro, generavano
violazione di legge in quanto potevano non essere una promozione
dell'Assessorato, ma dell'Assessore. Sulla questione della
violazione di legge tornerò più avanti, mi preme qui dare una
risposta a quest'ultimo quesito facendo almeno due riflessioni
personali.
La prima riflessione concerne il momento in cui si sono promossi
i pubbliredazionali, in quanto all'epoca l'Assessorato del turismo
compariva sovente nelle cronache in relazione alle note vicende di
cronaca giudiziaria e anche, possiamo dire, di cronaca nera. Faccio
un inciso: la risonanza negativa della vicenda giudiziaria stessa
è, a mio giudizio, andata ben al di là della reale portata dei
fatti e confido che venga riportata alla giusta dimensione. Sono
certo che lo svolgimento dell'azione giudiziaria porterà alla
favorevole revisione della posizione degli amministratori regionali
coinvolti. Chiudo qui l'inciso. In questo contesto di pubblicità
negativa trova ragione la strategia di comunicazione adottata dalla
ditta "Sanguinetti", in aggiunta a quanto stabilito
contrattualmente e senza oneri a carico della Regione.
La seconda considerazione riguarda il fatto che, innegabilmente,
i redazionali promuovono l'Assessorato e la sua attività, ma è
altrettanto innegabile che, per una sorta di "trascinamento", vi
sia anche il coinvolgimento dell'Assessore in quanto soggetto
responsabile delle politiche attuate. Qui non possiamo tacere un
fatto non di poca importanza: lo stesso Assessore Cerise, nel
momento in cui ha ritenuto che le pubblicazioni contestate
potessero suscitare malintesi, ne ha chiesto la sospensione
prendendo le distanze dall'iniziativa.
La vera considerazione politica che deve emergere da questi
fatti è che comunque manca - per cui dovremmo provvedere - una
regola, un principio a cui riferirsi per stabilire esattamente
quale sia la comunicazione istituzionale, ovvero la comunicazione
propria relativa a un ente pubblico, disgiunta da quella di chi lo
rappresenta.
Per entrare nel merito del lavoro della Commissione, debbo dire
che la lettura dei verbali mi ha portato a rilevare come,
nell'ambito di questa indagine conoscitiva, alcuni consiglieri
dell'opposizione, nell'esaminare i fatti, abbiano già allora
costantemente cercato di trasformare l'indagine conoscitiva in
un'inchiesta vera e propria, cosa che poi si è verificata anche
all'interno di quest'aula. È chiaro che la parola "commissione
inquisitiva" non piace al Consigliere Curtaz o a tanti altri, ma vi
sono metodi di condurre un'indagine conoscitiva e poi esaminare i
risultati, che non sono senz'altro quelli che a volte si portano
avanti da parte di certi consiglieri, perché il rispetto umano, il
rispetto di ciascuno di noi dovrebbe essere al di sopra dei dubbi
fintanto che non si hanno le certezze per poter condannare!
Vorrei ricordare che anche noi della maggioranza abbiamo votato
la Commissione conoscitiva e che vi ha aderito anche l'Assessore
Cerise, quindi nessuna preclusione a conoscere la verità sui fatti,
anzi! Che siano fatti però che non siano continuamente solo delle
posizioni personali per voler castigare qualcuno!
Devo rendere merito al senso di responsabilità di altri
consiglieri in commissione, che hanno sempre cercato di riportare
il dibattito e anche le verifiche in maniera più propria;
comportamento che è stato premiato dal fatto che la relazione della
II Commissione è stata firmata da tutti, a testimonianza
dell'equità e della correttezza dei contenuti.
Ora, cosa emerge dall'analisi dei fatti, dalla documentazione in
nostro possesso e dagli stessi pareri voluti da alcune forze
dell'opposizione? Emerge chiaramente che non vi è stata violazione
alla legge e qui apro una parentesi: mi è parso strano e anche
indelicato il fatto di non accontentarsi di un parere di un legale
dei nostri uffici, ma si è voluto ricorrere anche all'esterno.
Normalmente si ricorre all'esterno - almeno ho sempre letto nelle
deliberazioni - quando non si trovano delle professionalità
competenti in materia; qui c'era il parere di un funzionario che
lavora in quel settore, quindi pensavo che il suo parere fosse
valido; se n'è voluto un altro, poi il risultato è stato lo
stesso.
Per quanto riguarda i rapporti con la ditta "Sanguinetti",
risulta che l'Assessore Cerise non ha fatto altro che sottoporre
alla Giunta regionale la terza tranche della campagna pubblicitaria
prevista, previa acquisizione di idonei pareri legali e in
adempimento degli obblighi contrattuali. Qui, cari colleghi,
ricordo che la deliberazione di affidamento della terza parte della
campagna pubblicitaria fu oggetto di esame da parte della Corte dei
Conti che, dopo attenta analisi della questione, ha archiviato il
procedimento, riconoscendo la correttezza della scelta, come era
stato indicato dal legale dell'Amministrazione regionale. L'altra
fornitura in questione riguarda le videocassette, DVD ed opuscoli
relativi alle alte vie. Dall'esame della documentazione, non emerge
alcun elemento che possa anche minimamente far pensare che
l'acquisto non sia avvenuto secondo procedure di trasparenza
amministrativa; dal dibattito invece che si è svolto stamattina?
sono convinto che l'Assessore porterà chiarezza sugli elementi che
sono stati sollevati, questo è necessario per tutti? lo hanno
sollevato altri colleghi.
Esaminata la relazione della commissione, tratte le dovute
conclusioni, sia pure con amarezza, ritengo di dover censurare il
comportamento contraddittorio e scorretto di chi ha voluto fare un
processo, ma non ne ha accettato le risultanze e, di fronte ad
esiti chiari, ha continuato, con campagne diffamatorie, a divulgare
notizie ed affermazioni anche gravi, ben sapendole infondate. Forse
si spera di ottenere comunque dei risultati secondo il principio
che, diffamando e accusando, qualcosa resti? A parte l'attitudine
di porre sempre in giudizio gli altri - cara ai colleghi
"dell'Arcobaleno" -, ciò che appare poi politicamente
contraddittorio è che questo scorretto modo di agire avviene, da
parte della "Casa delle Libertà", secondo metodi e attitudini -
vedi l'attacco personale, lo screditamento e via dicendo - che
questa stessa forza politica, a livello nazionale, attribuisce agli
avversari.
In conclusione, chiaramente anche in attesa dei chiarimenti da
parte dell'Assessore - che in parte conosco, ma non sono senz'altro
in grado di spiegarvi in maniera compiuta come lo farà l'Assessore
-, preso atto dell'inesistenza delle infrazioni ipotizzate e della
correttezza dei rapporti con i soggetti imprenditoriali chiamati in
causa, si può rilevare come sia stata sottovalutata, dall'Assessore
Cerise, nelle pieghe delle contingenze del momento,
l'interpretazione dei redazionali per rapporto al momento e al modo
in cui sono stati condotti, come peraltro ammesso ad un certo punto
dallo stesso Assessore Cerise, quindi trattasi di inopportunità,
non di illegalità o illegittimità o altre violazioni di norme. In
attesa di altri chiarimenti sul dibattito, pertanto, annuncio fin
d'ora all'Assessore Cerise solidarietà e fiducia e un
ringraziamento alla commissione per aver portato un lavoro con la
firma di tutti alla discussione di questo Consiglio.
Président - La parole à la Conseillère Squarzino Secondina.
Squarzino (Arc-VA) - Nel mio intervento vorrei rispondere ai
dubbi legittimi - come sono legittime le nostre osservazioni -, ai
dubbi formulati, prima in modo un po' affermativo, dal Presidente
Rini, poi in modo più dubitativo dal collega Borre.
La commissione aveva un compito: quello di cercare di conoscere
e ha messo sul tappeto tutte le informazioni che sono emerse, ha
cercato di conoscere i fatti, i documenti e come i vari soggetti
hanno raccontato questi fatti. La commissione aveva come elementi
di conoscenza: dei documenti scritti e il riassunto che i vari
soggetti hanno fatto relativamente alla questione che si stava
analizzando. Credo che anche il racconto, la descrizione fatta dai
soggetti interessati vada presa in considerazione seriamente,
perché o i documenti scritti valgono per le parole che ci sono e le
parole dette dai vari soggetti valgono per il significato che
hanno, oppure è inutile che ci mettiamo qui a leggere, a parlare, a
cercare di capire. Vorrei che fosse chiara questa premessa.
In commissione si è cercato da parte di tutti di capire il più
possibile e di mettere nero su bianco le cose che avevamo compreso
condividendole, dicendo: "tutto il resto, tutte le altre cose che
ciascuno di noi ha capito, ma che non sono condivise da tutti, le
lasciamo al dibattito dell'aula". Sarebbe stato quindi sorprendente
se stamani ci fossimo limitati a leggere la relazione e a dire:
"Tout va bien, Madame la Marquise", lo abbiamo detto con molta
chiarezza nelle conclusioni: si rinvia al Consiglio regionale il
confronto politico.
Reputo che nel confronto politico si debbano dire le cose che
pensiamo, che capiamo, con l'atteggiamento continuo di chi dice:
"se poi altre considerazioni o altre documentazioni mi smentiscono,
disponibile a cambiare idea". In questo momento siamo chiamati a
capire cosa è successo, che significato hanno quelle famose
inserzioni pubblicitarie IP apparse su "La Vallée" del 5, 12 e 19
aprile e su "La Vallée Matin" dell'11 e 17 aprile. Qui c'è un primo
fatto - e questo è un fatto e non possiamo negarlo, nessuno -: si
tratta di inserzioni pubblicitarie IP. Lì è ben chiaro, chi ha
letto i documenti e chi è informato sa bene che sono informazioni,
notizie inserite su un giornale a pagamento, questo è chiaro! C'è
quindi qualcuno che ha pagato e nella relazione sono anche indicati
i prezzi, che non abbiamo detto noi, ma che le agenzie
concessionarie hanno indicato; quindi c'è un prezzo!
Notiamo che siamo ad aprile, siamo in un periodo pre-elettorale:
è inevitabile che - qui voglio proprio dirlo - (al di là della
questione sulla legittimità o meno di tali esternazioni in periodo
elettorale; questo lo metto fra parentesi in questo momento perché
sarebbe un discorso troppo ampio, quindi non lo prendo neanche in
esame) - ci si chieda perché sui giornali locali in quel periodo
sia stato privilegiato un Assessore, un personaggio politico,
"quell'Assessore", "quel personaggio politico" e non altri. Tutti
gli altri Assessori in Giunta lavoravano bene, il Presidente
lavorava bene, ma c'era "quello" presente negli IP, non negli
articoli, negli IP, quindi nelle iscrizioni a pagamento, perché?
Questa è la domanda che ci siamo posti. A questa domanda vi è stata
una prima risposta, che è venuta in aula? dalla lettera di
Sanguinetti, nella quale egli dice: "Guardate che sono spazi
pubblicitari, spazi a pagamento, ma io ho comperato questi spazi";
inoltre dichiara anche di aver omaggiato il cliente: è un omaggio
che ha fatto all'Amministrazione regionale. Nella lettera si dice:
"Le pubblicazioni sono state integralmente pagate dalla
scrivente agenzia, senza che fosse posto onere alcuno a carico
della Regione autonoma Valle d'Aosta"
. Qui, quindi, il problema
sembra chiaro.
Chiedo scusa se ripeto alcune cose. Cercherò di procedere in
modo schematico, senza dilungarmi troppo su tutta una serie di
elementi già emersi in aula, ma mi interessa dare una lettura dei
documenti e delle informazioni emerse in commissione. Ci sono
alcuni dati chiari: vi sono degli IP a pagamento, vi è l'Agenzia
"Sanguinetti" che dice: "questi li ho pagati io" e si può anche
capire: l'Agenzia "Sanguinetti" ha un appalto, si è già ricordato
sulla campagna pubblicitaria della Valle d'Aosta poi ha visto
accolta dallo stesso Assessorato una proposta di pubblicazione di
DVD per un totale di 48.000 euro. È comprensibile quindi che
l'Agenzia "Sanguinetti" faccia un "agrément" nei confronti di un
suo cliente; è un "agrément" che fa parte delle sue modalità di
rapportarsi con il cliente e quindi anche con l'Assessorato del
turismo, che è uno dei suoi tanti clienti. Tutto sembra chiaro.
Perché allora ci siamo posti i problemi? Perché costituiscono un
problema questi articoli a pagamento? Se noi leggiamo quello che è
scritto nella relazione, ciò che è emerso e anche il racconto che i
vari personaggi interessati alla vicenda hanno dato, emergono
alcune indicazioni contrastanti. Non possiamo far finta che non vi
siano, non possiamo far finta di non sapere che il cliente
dell'appalto è l'Assessorato, mentre in realtà il cliente reale di
quegli IP è l'Assessore; l'intervistato è lui, è sua la foto, che
appare su esplicita richiesta, questo è chiaro. La raccomandazione
- fatta in grassetto e sottolineata -:
"Va assolutamente
inserita la foto dell'Assessore nel materiale da pubblicare su "La
Vallée Matin" dell'11 aprile"
, è riportata da un ordine di
Sanguinetti al concessionario; quindi è chiaro che vi è da parte di
Sanguinetti la volontà di dire: "attenzione, la foto ci vuole lì".
Non solo, ma che sia l'Assessore l'interessato lo dimostra il fatto
che è lui che interviene presso Sanguinetti per chiedere di
sospendere la pubblicazione di questi articoli.
Il fatto, come dicevano anche altri, che vi sia questo
slittamento di interesse dall'Assessorato all'Assessore lo dimostra
la comparazione che possiamo fare tutti, confrontando questi IP con
le altre iscrizioni pubblicitarie che nella documentazione ci sono.
Non aggiungo altre cose, leggo, ma senza estrapolare, leggo
cercando di capire. La commissione ha acquisito una serie di IP
(informazioni pubblicitarie) pubblicate a pagamento dalla
"Sanguinetti" per l'Assessorato del turismo o per altri
assessorati, quindi per l'Amministrazione regionale e la differenza
è eclatante. Se mettiamo a confronto le due tipologie, vediamo che
nelle normali iscrizioni pubblicitarie c'è un testo redazionale
descrittivo, vi sono fotografie delle vacanze più belle? dei luoghi
per il turismo? vi sono addirittura gli stessi testi che appaiono
più volte. Faccio un esempio: se prendiamo in considerazione "La
Gazzetta Matin" 7 aprile 2003, 14 aprile 2003, 12 maggio 2003,
vediamo che appare un redazionale: "Il giusto binomio
turismo-natura è l'agriturismo". È tipico quindi dei redazionali
essere utilizzati più volte, perché fa parte della strategia
comunicativa di ogni agenzia di pubblicità comperare gli spazi e
fare degli "agréments" ai propri clienti. Le IP (informazioni
pubblicitarie) di cui ci stiamo interessando adesso, quelle di
aprile 2003, sono costruite in modo totalmente diverso. Ripeto:
sono interviste corredate da foto, non solo, ma è un "agrément" che
l'Agenzia "Sanguinetti" fa nei confronti non dell'Assessorato del
turismo, ma dell'Assessore Cerise ed è un "agrément" che è stato
concordato in modo chiaro. Gli uffici dicono che era normale che
l'agenzia regalasse all'Amministrazione alcune inserzioni
pubblicitarie, ? Sanguinetti stesso dice:
"la scelta di quando e
dove far pubblicare un'informazione pubblicitaria viene decisa in
modo autonomo"
. Il Sig. Sanguinetti è chiaro a proposito e
dice:
"nell'arco di un anno, in base all'andamento dell'azienda,
decido e dico: bene, facciamo qualche redazionale, chiediamo ai
nostri clienti, ma in modo del tutto autonomo, senza aver richieste
dai clienti"
. In questo caso, invece, c'era un accordo preciso
e non sono io a dirlo, è lo stesso Sanguinetti che dice:
"L'Assessore si era preoccupato e ha detto: "ragazzi guardate
che?"
- come è già stato detto - e :
"Mi pare che fossero
slittate le uscite che avevamo concordato antecedenti a certe
date"
. Vi è quindi un accordo ben preciso. Era stato previsto
un piano programmato, in modo che tutto finisse entro la data di
pubblicazione del decreto di indizione delle elezioni. Quando
questo piano salta, quando gli IP arrivano a ridosso del periodo
elettorale, sancito dalla data di pubblicazione del decreto di
indizione delle elezioni sul Bollettino ufficiale della Regione,
allora l'Assessore interviene.
Altra cosa - e qui riprendo la descrizione dei fatti ricostruita
dai protagonisti e non dalla sottoscritta -: l'Assessore afferma di
non aver mai acquistato nessuno degli spazi pubblicitari
riguardanti gli articoli in questione, né personalmente, né come
Assessorato e quindi di essere estraneo alla vicenda e pare dirci:
"guardate, vi porto due prove per dimostrarvi che sono estraneo
alla vicenda: la prima, non mi sono affatto accorto di essere stato
intervistato?", ma lo stesso Sanguinetti lo smentisce perché - come
ha ricordato prima il Consigliere Lattanzi -, a domanda precisa,
Sanguinetti risponde che l'Assessore,
"quando rilasciava le
interviste, lo sapeva";
la stessa Dirigente Cazaban dice che lo
sapeva, che era per quello. Abbiamo quindi da parte di altri attori
della vicenda una smentita rispetto all'affermazione: "non sapeva
di essere intervistato". Ancora: l'Assessore dice - così appare, io
faccio una lettura dei racconti che vengono fatti dagli
interessati, non mi invento le notizie - di non essersi affatto
accorto dell'apparizione dei diversi redazionali a pagamento che lo
riguardavano, ma lui stesso dice, quando ha visto l'articolo del
19, di essersi subito preoccupato di telefonare a Sanguinetti,
quindi ha seguito la pubblicazione di quell'articolo e aggiunge:
"prima non avevo mai colto degli elementi tali da ritenere di
sospendere questo tipo di informazione"
. Aggiunge:
"peraltro
l'informazione era perfettamente coerente con le valutazioni e le
indicazioni, le date"
. Poi ancora:
"se vi fosse stato
qualcosa di effettivamente contrario all'Assessorato, allora
sarebbero state fatte delle rettifiche, come è successo"
.
L'Assessore quindi ha contribuito alla "materia" della
costruzione di questi IP, sapeva di queste informazioni
pubblicitarie, ne ha seguito puntualmente l'uscita, ne verificava
il contenuto. Come dire: tutto era ok, corrispondente agli accordi
che erano stati fatti, fino all'uscita del 19 aprile e abbiamo già
detto perché.
Vorrei dire ai colleghi, che hanno rimproverato ad alcuni membri
della commissione di volersi inventare delle conclusioni o di
falsare i fatti, che i fatti ci portano a queste conclusioni.
Vorrei che chi ha affermato che noi abbiamo presentato delle
argomentazioni fuorvianti entrasse nel merito e che, nel merito, vi
entrasse l'Assessore in particolare, per vedere se sono fuorvianti
queste interpretazioni.
Non possiamo dire che l'Assessore non abbia mentito: l'Assessore
ha mentito, non ha raccontato quello che sapeva, quello che è
successo, al Consiglio, alla Giunta e al suo stesso movimento; ha
ripetuto la sua versione dei fatti anche in commissione e ha
raccontato la versione dei fatti che lui voleva che arrivasse.
Perché ha mentito? Non penso che sia professione di un Assessore,
neanche dell'Assessore Cerise, il mentire così normalmente però, se
lo ha fatto, vi sono delle giustificazioni; noi non lo sappiamo,
finché lui non ce lo dice, possiamo fare delle ipotesi. Uno mente
in genere perché non può o non vuole dire la verità: forse non
poteva o non voleva dire che aveva utilizzato un "agrément", che
era tipico, fatto all'Assessorato, per farlo diventare un
"agrément" personale; forse non poteva e non voleva dire che c'era
stato un accordo chiaro, una pianificazione delle uscite, dei
contenuti di queste informazioni pubblicitarie; forse non poteva o
non voleva dire che aveva utilizzato la sua posizione di Assessore
per farsi una campagna personale pubblicitaria in un certo periodo;
forse - e questa è l'ipotesi più inquietante su cui vale la pena di
indagare ulteriormente, dopo le argomentazioni portate avanti dal
nostro gruppo in aula oggi - non poteva o non voleva dire che aveva
attinto i soldi per pagare tale campagna dal budget
dell'Assessorato, cioè dai soldi della comunità. Se questo fosse
vero, sarebbe gravissimo, Assessore, perché questo farebbe emergere
da parte sua dei comportamenti che non ci sembrano adeguati a chi
deve svolgere una funzione pubblica, cioè farebbe emergere dei
comportamenti di non trasparenza nei rapporti istituzionali con il
Consiglio, con la commissione, con la Giunta e, cosa ancor più
grave, se fosse vero, sarebbe il comportamento di chi ha utilizzato
a fini privati dei fondi pubblici.
Credo che l'Assessore debba aiutare il Consiglio e la Giunta a
capire perché, di fronte a questi dubbi, ritengo che nessuno possa
rimanere indifferente e occorra un'ulteriore informazione e
un'ulteriore riflessione.
Président - La parole au Conseiller Frassy.
Frassy (CdL) - Solo per chiedere una sospensione dei lavori per
una riunione delle forze di minoranza.
Président - Si vous souhaitez, on peut suspendre le Conseil et
on reprend à 15 heures 30.
La séance est levée.
---
La séance se termine à 12 heures 39.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK