Consiglio Regionale della Valle d'Aosta - Oggetto del Consiglio n. 2520 del 20 marzo 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 2520 del 20 marzo 2002 - Resoconto
OGGETTO N. 2520/XI Intendimenti in merito agli indirizzi di
politica sanitaria sostenuti dal Ministro della Sanità.
(Interpellanza)
Interpellanza Constatato che dopo la riforma sanitaria "ter",
a cui anche la Valle d'Aosta si è adeguata con i propri
provvedimenti approvati dal Consiglio regionale, si va incontro
alla riforma "quater" visti gli indirizzi governativi sostenuti
dall'attuale Ministro della Sanità;
A conoscenza della dichiarazione dell’On.
Berlusconi, concernente l’accordo Governo/Regioni
per ridurre le liste d’attesa a 15 giorni;
Preso atto dei nuovi indirizzi governativi, nonché della legge
Bossi sulla "Devolution" che comprende anche la Sanità;
il sottoscritto Consigliere regionale
Interpella
la Giunta regionale e l’Assessore competente per
conoscere:
1) se, e come il Governo e l'attuale Ministro della Sanità hanno
portato a conoscenza (e se sono stati oggetto di confronto) della
Conferenza Stato-Regioni, i contenuti della politica sanitaria che
l'esecutivo intende realizzare;
2) se ritiene opportuno relazionare al Consiglio regionale su
quanto la Regione è stata messa a conoscenza e che interessa la
Valle d'Aosta.
F.to: Beneforti
Président
La parole au Conseiller Beneforti.
Beneforti (PVA-cU)
Ho solo dieci minuti per illustrare
questa interpellanza, ma per gli argomenti che affronta me ne
occorrerebbero molti di più, per cui mi limiterò a fare alcune
riflessioni, anche perché i motivi per i quali è stata presentata
credo che siano chiari. Sui quotidiani e sulle comunicazioni che
riceviamo, come forza politica, dal Centro, abbiamo letto qua e là
gli obiettivi che si prefigge di realizzare
l’attuale ministro della sanità.
Abbiamo appreso dei cambiamenti e delle modifiche che intende
realizzare rispetto alla riforma sanitaria messa in atto dal
precedente Governo e tuttora in vigore: nella sostanza, si intende
portare avanti una revisione della cosiddetta "riforma ter". In
particolare si intende rivedere i rapporti di lavoro dei medici
ospedalieri, alla luce di un nuovo stato giuridico già annunciato,
in rapporto ai "livelli essenziali di assistenza", i cosiddetti
"LEA", che dovrebbero fissare i diritti dei cittadini; si riferisce
alla riorganizzazione della rete ospedaliera e delle prestazioni
erogate, con particolare riferimento alle liste di attesa che,
secondo il Presidente del Consiglio Berlusconi, non dovrebbero più
superare i quindici giorni.
Questo ministro è per l’aumento dei ticket sui
prodotti farmaceutici in generale. Si parla di una riforma
farmaceutica nel suo insieme, fino al taglio delle spese improprie,
in modo di depurare il Servizio sanitario da quelle prestazioni che
non riguardano direttamente la salute: lo si dice, ma non si dice
quali sono queste spese improprie che ogni cittadino si dovrà
pagare, dato che non sono state ancora individuate.
Dai pochi accenni fatti, ci si rende conto che le modifiche di
cui si parla non sono di poco conto. Siamo convinti che la scure
del ministro stia per calare sulla politica sanitaria, perché sono
previsti interventi sia di tipo strutturale, sia di tipo economico.
La manovra del Governo è iniziata con un primo accordo, siglato
l’8 agosto 2001, fra Stato e Regioni, con la legge
n. 405/2001, con l’emanazione dei "LEA", cosiddetti
"livelli essenziali di assistenza". Tutti i contenuti di questi
provvedimenti apportano modifiche sostanziali al quadro tracciato
dalla legge n. 229/1999, viene presa di mira la vecchia riforma
sanitaria, la "riforma ter". Da quello di cui siamo a conoscenza,
pertanto, si può dedurre che da parte del ministro e del Governo di
Centro-Destra sussista la volontà politica di giungere ad una
sanità sempre meno pubblica e sempre più privata; di giungere ad
una controriforma sanitaria rispetto a quella in vigore, per
ripristinare certi privilegi che stavano per essere eliminati.
Di fronte a questo quadro, di fronte alla necessità di mantenere
al centro di ogni riforma l’uomo,
l’ammalato, di fronte alla "devolution" di Bossi e
al vero federalismo, si è aperto nel Paese un confronto-scontro che
si accentuerà sempre di più.
Di fronte a questo quadro, quale ruolo sono chiamate a svolgere
le Regioni? Sono chiamate a confrontarsi e a decidere, o a subire
la nuova politica sanitaria del Governo? Questa è la domanda che ci
poniamo e che ci ha indotto a presentare questa interpellanza, per
conoscere lo stato delle cose.
In particolare ci interessa conoscere la posizione che la Valle
d’Aosta ha preso, o intende prendere, di fronte al
"nuovo che viene avanti", che a noi pare molto triste per chi non
ha i soldi per curarsi.
Crediamo che il Consiglio regionale debba essere informato, in
modo da aprire il confronto e stabilire la linea da sostenere nella
Conferenza Stato-Regioni e a livello dei due rami del Parlamento.
Questo confronto, se lo ritenete opportuno, può avvenire nelle
forme e nei modi che la Conferenza dei Capigruppo può decidere,
unitamente all’Assessore, alla Giunta e al
Presidente del Consiglio; può avvenire con la presentazione di una
risoluzione, con un Consiglio straordinario sull'intera
problematica, a livello anche di commissioni consiliari competenti.
L’importante è che avvenga nel più breve tempo
possibile, prima di essere messi di fronte al fatto compiuto, sia a
livello locale che a livello nazionale.
La politica sanitaria deve essere per noi un aspetto
importantissimo, che dobbiamo considerare con tutto il rispetto. Si
tratta di una riforma sociale che tocca l’intera
comunità valdostana, come tocca l’intera comunità
italiana, ma noi dobbiamo anche prestare attenzione alla nostra
Regione, dato che abbiamo la potestà legislativa di decidere su
certe materie.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Il Consigliere Beneforti mi chiede se - e
come - il Governo e l’attuale ministro ha portato a
conoscenza della Conferenza Stato-Regioni i contenuti della
politica sanitaria, che l’Esecutivo intende
realizzare. Devo precisare che la Conferenza Stato-Regioni è
l’organismo istituzionale nel quale vengono
esaminati e approvati atti formali, e allora dobbiamo distinguere
gli atti formali - che sono pochi - da quelle che sono le
innumerevoli dichiarazioni, comunicati stampa, anche e soprattutto
estemporanei del Ministro Sirchia, che non fanno stato, fino a
prova contraria e che, ovviamente, non sono arrivati in ambito di
Conferenza Stato-Regioni, ma non sono neppure stati esaminati
nell’ambito della Conferenza degli Assessori, men
che meno nell’ambito della Conferenza dei Presidenti
delle Regioni: questi sono tre livelli diversi.
Il primo livello, è la Conferenza degli Assessori, che prende in
esame innumerevoli provvedimenti - fra l’altro oggi
stesso avrei dovuto partecipare ad una riunione con
all’ordine del giorno una decina di punti - e dove,
in data 14 febbraio, abbiamo esaminato la bozza del documento sul
riordino del rapporto di lavoro dei medici del Servizio sanitario
nazionale, che è un po' l’elemento centrale di
quella che viene definita la "riforma quater". Su questo gli
Assessori presenti si sono e ci siamo pronunciati all'unanimità su
una richiesta, alla luce del titolo V della Costituzione, di
proporre che l’eventuale strumento legislativo fosse
composto da soli due articoli generali riguardanti la
differenziazione fra lavoro dipendente e collaborazioni di natura
coordinata e continuativa definendo, di fatto, una legge di
principi e lasciando poi alla legislazione regionale tutta
l’applicazione concreta.
Questa è stata l’espressione, a livello politico,
da parte degli Assessori: "no" al disegno di legge così come
formulato, "sì" ad un disegno di legge che definisca due semplici
aspetti di tipo generale. È evidente che quando parliamo di
"provvedimenti formali", oltre a questo che è in fase di
discussione negli ambiti istituzionali competenti, è stato
approvato all’interno della Conferenza Stato-Regioni
il documento sulle liste di attesa, che è stato lungamente
esaminato dagli Assessori e dai Presidenti delle Regioni, ma che,
al di là delle dichiarazioni ad effetto, non aggiunge nulla - o
quasi - rispetto ad una serie di provvedimenti che già le Regioni
avevano assunto autonomamente. L’obiettivo di
raggiungere i quindici giorni è un obiettivo che può essere
ottenuto nel breve-lungo periodo, principalmente ad una condizione,
quella di definire linee guida di appropriatezza delle prestazioni
ambulatoriali, per evitare che agli ambulatori accedano cittadini
richiedenti prestazioni di alto contenuto professionale e a costi
altissimi, senza il necessario filtro sul territorio.
Stiamo procedendo su alcuni importanti settori, ma il mondo
scientifico e il settore tecnico sono assolutamente in ritardo su
questo argomento, perché va definito nel dettaglio, per fare un
esempio, chi, e come, e quando, può accedere alla prestazione di
una TAC, in quali condizioni, chi prescrive la TAC,
l’appropriatezza dell’intervento.
Ripeto, è un obiettivo che ci poniamo, ma un obiettivo che avrà
effetti nel breve-lungo periodo. Questo è assolutamente certo. Gli
altri contenuti del documento sulle liste di attesa riguardano
fondamentalmente l’allungamento degli orari
ambulatoriali, cosa che abbiamo fatto riguardo alla TAC ed altro;
su questo fronte gli Assessori e Presidenti di regione hanno più
volte ribadito che non ci si può limitare a dichiarazioni di
principio, ma che a questo punto andrebbe discusso
l’accordo dell’8 agosto sul
trasferimento delle risorse finanziarie, perché se si devono
aggiungere medici, tecnici, infermieri, e
quant’altro per ridurre le liste di attesa,
evidentemente c’è necessità di ulteriori risorse
finanziarie.
Il terzo documento formale, citato anche dal Consigliere
proponente, riguarda il disegno di legge sulla "devolution" del
Ministro Bossi, che è stato presentato in una riunione congiunta
Conferenza Stato-Regioni e conferenza unificata, a cui ho
partecipato su delega del Presidente della Regione, dove è stata
presentata una carrellata di lamentele dal Centro, dalla Destra,
dalla Sinistra, rispetto ad un testo di quattro righe,
assolutamente confuso nei contenuti e di difficilissima
applicazione. Oggi, ci troviamo di fronte ad una situazione di
approvazione della modifica al titolo V della Costituzione, che dà
alle Regioni competenza concorrente in materia di tutela della
salute, per cui è un termine largo, e ad un disegno di legge sulla
"devolution" del Ministro Bossi, che parla invece di competenza
primaria in materia di assistenza sanitaria.
Dallo stesso Ministro La Loggia è stata sostenuta la teoria -
che condivido - che a questo punto andrebbero rimodellati i
contenuti, perché se con la potestà concorrente mi dai competenza
sulla tutela della salute, devi capire cosa significa "competenza
primaria" in materia di assistenza sanitaria. Questo è un argomento
che sarà esaminato nelle sedi competenti. Questi, ripeto, sono
stati i momenti formali. Il ministro non ha mai convocato gli
Assessori o i Presidenti delle Regioni per fare un ragionamento di
tipo più generale sulle politiche sanitarie che intendono portare
avanti, dicendo, giustamente, che si rifanno al programma di
governo, al programma di legislatura, sotto questo punto di
vista.
L’argomento è importante; il Consigliere mi
chiede qual è il ruolo delle Regioni, ma le Regioni, ripeto,
trasversalmente e con sfumature diverse, chiedono competenza
primaria in materia di sanità. Questo è l’argomento
che anche personalmente abbiamo sempre sostenuto è un po' un
refrain che viene ormai preso da parte di tutte le Regioni. Come
ottenere questo? Ripeto, bisogna armonizzare la normativa in
vigore, bisogna sicuramente avere le idee chiare.
A livello di Regione Valle d’Aosta, quando il
ministro parla di "riorganizzazione della rete ospedaliera", per
esempio, ripete quanto questa Assemblea aveva già deciso anni fa;
quando abbiamo deciso per la ristrutturazione e
l’ampliamento dell’Ospedale
esistente, abbiamo anticipato le dichiarazioni del Ministro
Veronesi, abbiamo anticipato le dichiarazioni del Ministro Sirchia,
i quali sottolineano che i posti letto non possono essere superiori
a 4,5 per mille abitanti per gli acuti; abbiamo quindi dato, con
decisione di questa Assemblea, applicazione ad una riorganizzazione
della rete ospedaliera nostra.
Il ministro sottolinea più volte - e questo è un aspetto per noi
preoccupante - che dovrebbero esserci pochi ospedali di eccellenza
e, pertanto, andrebbero ridotti gli ospedali cosiddetti "zonali di
periferia". Non avendo alcun problema di questo genere, noi abbiamo
già dato un'impostazione sul Piano sociosanitario regionale su
quale deve essere il ruolo dell’Ospedale in Valle
d’Aosta.
Di certo, altre Regioni - vedasi il vicino Piemonte - stanno
dibattendo animatamente su questa tematica, perché devono chiudere
una serie di ospedali territoriali con grosse ripercussioni sul
territorio, ma questo è un problema che non ci riguarda, avendo già
anticipato da anni questo dibattito, che è stato proficuo e che ha
un'impostazione corretta da seguire passo passo.
Sulla spesa farmaceutica il problema è apertissimo, perché è
notizia dell’altro giorno che alcuni provvedimenti
di Regioni che sono stati adottati, sono stati impugnati da
Farmindustria e il TAR del Lazio, la settimana scorsa, ha
sentenziato che il "delisting" non è fattibile. Trattandosi del TAR
del Lazio, questa sentenza ha valore su tutto il territorio
nazionale: pertanto, le Regioni non potranno declassificare alcuni
farmaci, come stavamo facendo noi e come hanno già fatto alcune
Regioni. L’argomento è da riprendere assolutamente,
perché c’è stata una fortissima pressione contro da
parte di Farmindustria, per bloccare una serie di iniziative.
Nel frattempo si sta verificando una crescita a dismisura della
spesa farmaceutica e abbiamo pochi strumenti. Abbiamo dato
attuazione alla distribuzione diretta dei farmaci, all'applicazione
della cosiddetta "notula 47"; non sono argomenti da discutere in
questa sede, ma stiamo distribuendo i farmaci ospedalieri sul
territorio al costo del 50 percento. Questi sono palliativi -
sottolineo - rispetto a politiche a livello nazionale, che incidono
profondamente sulla spesa farmaceutica.
Rispetto ai "LEA", abbiamo costituito un gruppo di lavoro e ci
accingiamo a prendere delle decisioni definitive entro giugno, come
prevede la legge, anche se con la posta di ieri, per esempio, è
pervenuta una nota dell’Associazione "Le Cliniche
Private di tutta Italia", che contesta tutta l'impostazione sulla
terapia fisica, soprattutto sulla rieducazione, e preannuncia
ricorsi al TAR che hanno grosse probabilità di successo - su questo
dico la mia, anche se potrò essere smentito domani mattina - perché
il centro sud è totalmente in mano alle cliniche private e sono in
ballo centinaia e centinaia di posti di lavoro e di business.
Questa è la situazione della sanità in Italia. Noi abbiamo la
fortuna di avere legiferato e di seguire la nostra programmazione
regionale, che è in vigore a tutti gli effetti. Questo non
significa che non dobbiamo ulteriormente dibattere su questi temi.
Accolgo la sollecitazione del Consigliere Beneforti, che avrebbe
dovuto essere espressa probabilmente più in una mozione che in
un'interpellanza. Dal punto di vista contenutistico direi di
rinviare alla commissione consiliare la decisione su come
procedere, perché è materia che va monitorata e seguita passo
passo, perché domani c’è la Conferenza
Stato-Regioni, vengono portati altri argomenti che oggi sono in
fieri e che non conosciamo.
Proporrei pertanto di rinviare il tutto in commissione, la quale
deciderà le modalità per poter dibattere serenamente su questo iter
e su questo ennesimo tentativo di riforma sanitaria. Clou della
discussione è quel provvedimento che riguarda il riordino del
profilo giuridico dei medici; in quel documento si parla di libera
professione, di intramoenia e di amenità - le definisco amenità
perché tali le considero - quali il prolungamento
dell’età pensionabile, e
quant’altro.
Ripeto, c’è ampia disponibilità da parte del
Governo regionale di sedersi attorno ad un tavolo, per ribattere
queste tematiche.
Président
La parole au Conseiller Beneforti.
Beneforti (PVA-cU)
Prendo atto delle risposte che
l’Assessore ha dato alla nostra interpellanza.
Credo che questo sia un primo passo verso un approfondimento
maggiore. Non entro - per il tempo che ho - nel merito dei singoli
argomenti, ma dico che questo merita un approfondimento e un
confronto continuo. Accolgo l’invito
dell’Assessore di rinviare la continuazione della
discussione e di demandare alla V Commissione le modalità per
vedere come proseguire il confronto.
L’importante è che la Valle
d’Aosta segua da vicino questa politica nel suo
insieme, perché è un aiuto anche per l’Assessore,
per evitare che questa politica penalizzi gli utenti valdostani,
come gli utenti di tutta Italia, ma noi pensiamo a portare il
nostro contributo per evitare certe penalizzazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK