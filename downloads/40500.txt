Consiglio Regionale della Valle d'Aosta - Oggetto del Consiglio n. 3289 del 15 marzo 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3289 del 15 marzo 2018 - Resoconto
OGGETTO N. 3289/XIV - Interpellanza: "Impostazione del
prossimo anno scolastico a seguito dell'interruzione della
sperimentazione relativa alle "adaptations"".
Grosjean (Président) -
Point n° 2 à l'ordre du jour. Pour
l'illustration, la parole au collègue Padovani.
Padovani (CC-MOUV) -
Con questa iniziativa si riporta
all'ordine del giorno uno dei temi caldi di questa legislatura, uno
dei temi tra i più importanti per una amministrazione pubblica:
l'istruzione pubblica e, più specificatamente, il tema delle
Adaptations
. Ormai sappiamo tutti cosa penso di
quell'esperimento, penso che sia stato sbagliato come impostazione.
Oggi la sperimentazione è stata dichiarata un fallimento, i
problemi sono stati tanti, le critiche, sia da parte delle
organizzazioni sindacali che da parte di tantissimi collegi
docenti, sono numerose, sono di vario tipo, sono anche molto dure.
Ma oggi bisogna passare oltre, bisogna capire dal prossimo anno
scolastico cosa si farà: si potrà tornerà al sistema precedente
alle Adaptations? Ci sarà un aggiornamento del sistema precedente
alle Adaptations, in base alle evoluzioni che si sono viste con
questa sperimentazione? Ci sarà un'altra sperimentazione? Qual è il
futuro della scuola valdostana, qual è il futuro che, lei Assessora
e il suo Assessorato, avete pensato per il prossimo anno
scolastico?
Président -
Pour la réponse, la parole à l'assesseur
Rini.
Rini (UV) -
Grazie, collega Padovani che, con questa sua
interpellanza, mi consente di aggiornare l'Aula, visto che questo è
un tema importante, perché ha fatto discutere e ha fatto dibattere.
Sicuramente questo è stato un passo positivo della sperimentazione
e ha riposto la scuola al centro, con le sue tematiche e anche con
le sue criticità.
Come sicuramente tutti ricordano, nell'ultima riunione di questo
Consiglio regionale abbiamo approvato all'unanimità una risoluzione
che impegnava la sottoscritta, l'Assessorato, la Soprintendenza a
integrare la commissione di cui all'articolo 40 dello Statuto
speciale con ulteriore componente più tecnico, più specializzato
nello studio e nell'applicazione del sistema plurilingue. In realtà
sarà una commissione parallela a quella, perché quella statutaria è
una commissione paritetica Stato-Regioni che ha un'altra funzione.
Riproporremo quella commissione nei membri, ovvero: il
sovrintendente, due dirigenti tecnici, la professoressa Marisa
Cavalli e sarà integrata con un esperto in materia di didattica
plurilingue, che è stato individuato nella figura del professor
Laurent Gajo dell'Università di Ginevra ed è considerato
unanimemente un luminare in questa materia, e dalla dirigente
tecnica che mancava, poiché era stata fatta prima, la professoressa
Marina Fey, per avere un quadro più completo.
Questa commissione cosa dovrà fare? Intanto è già stato
convocato per domani il prossimo consiglio scolastico regionale,
che dovrà recepire il lavoro del comitato tecnico nominato con
delibera della Giunta regionale (i tre membri esperti) sempre in
materia di insegnamento plurilingue, che dovrà un po' fare il punto
al consiglio scolastico sulle criticità della sperimentazione
ancora in atto. La sperimentazione che non viene bloccata o
stoppata - come è stato detto nel dibattito sulle
Adaptations
- ma che vede il suo termine naturale alla fine
del mese di agosto.
Cosa fare ora? Intanto partire da questi due anni. Lei l'ha
definita una sperimentazione fallimentare. È stata sicuramente una
sperimentazione difficile e travagliata, perché è stato travagliato
tutto il periodo e il momento. Sicuramente bisognerà partire dalle
esperienze di questi due anni, perché ci sono state anche tante
esperienze virtuose. Tanti insegnanti, pur non credendo e non
condividendo questa sperimentazione, si sono messi in gioco e con
impegno hanno portato avanti dei progetti, che poi si sono rivelati
anche fruttuosi per i ragazzi. Quindi sicuramente da lì bisognerà
ripartire e domani ci sarà l'audizione del comitato tecnico, in cui
si analizzeranno i documenti vari trasmessi dalle istituzioni
scolastiche, che ringrazio anche per questo apporto e per il
contributo che hanno portato. Questi elementi di analisi della
situazione costituiranno la base dei lavori per la commissione
integrata con i nuovi componenti, che istituiremo con delibera di
Giunta nella prossima riunione.
Sarà necessaria una totale revisione e rimodulazione, non so più
neanche se chiamarle Adaptations, perché ricorderebbe forse una
ripresa o un rifacimento. Il nostro Statuto, agli articoli 39 e 40,
sancisce il nostro plurilinguismo e il nostro bilinguismo sul
nostro territorio. Quindi da lì ripartiamo facendo una netta
distinzione tra il francese e l'inglese. Ovviamente alla fine di
questo progetto saranno in vigore gli adattamenti precedenti alla
sperimentazione, che andranno però giocoforza adattati a un sistema
culturale e sociale che è cambiato, perché l'elemento di novità è
che sono presenti le richieste del plurilinguismo, con
l'introduzione e l'insegnamento della lingua inglese. Lo sentiamo
parlando con i nostri coetanei, collega, quanto sia forte la
necessità di implementare la conoscenza, lo studio e la padronanza
di questa lingua, ormai per entrare in qualsivoglia settore del
mondo lavorativo. Quindi questo sicuramente sarà da tenere a mente.
È ovvio che i tempi della scuola sono lunghi nella preparazione,
proprio per la struttura che ha la scuola stessa.
L'anno prossimo sarà - io credo - giocoforza un anno di
passaggio verso quello che poi non toccherà a me dire. Ma se me lo
chiede, io auspico che si possa entrare a regime nell'insegnamento
delle discipline linguistiche dopo questi due anni di
sperimentazione, prendendo tutto ciò che di negativo c'è stato per
non ripeterlo, ma prendendo anche ciò che di positivo invece si è
fatto, per poterlo ripetere magari in maniera migliore, in maniera
più completa, più organizzata, più strutturata per poter addivenire
ad avere un sistema di insegnamento plurilingue virtuoso. Credo che
questo sia il percorso.
Di questo abbiamo parlato anche al tavolo sindacale che è stato
aperto proprio su questa tematica, dove abbiamo anticipato anche
questa volontà. Se c'è stata - non ho nessuna paura, né problema ad
ammetterlo - una criticità nella vecchia sperimentazione che in
realtà è ancora in corso, sicuramente è sul come sia stata
presentata al mondo della scuola. Io credo che qui invece si parta
già con il piede giusto, perché c'è stata questa movimentazione
della scuola, questa espressione di volontà, attraverso tutti i
documenti che abbiamo ricevuto, attraverso le audizioni che stiamo
facendo, attraverso questo tavolo sindacale che stiamo portando
avanti, quindi si parte già da una concertazione diversa. Io ho
chiesto espressamente che nella delibera di costituzione di questa
nuova commissione venga inserito un punto specifico, che sarà poi
da sviluppare l'anno prossimo, di stretta collaborazione tra questa
commissione e i collegi docenti - si dovrà capire in che modo, in
che forma per l'entità numerica dei soggetti di cui stiamo parlando
- proprio perché ci possa essere questa interazione.
Concludo con un auspicio. Mi creda, con tutti i limiti che può
aver avuto e che ha avuto questa sperimentazione, io ho messo tutto
il mio entusiasmo e tutto il mio impegno in questo progetto, perché
ci credevo davvero. Credevo e credo davvero che la scuola debba
essere di tutti, una scuola che offra pari opportunità a tutti.
Credo che il fatto di poter apprendere, conoscere e poi spendere
nel mondo del lavoro le lingue, una lingua come l'inglese ormai
veicolare, debba essere diritto di tutti, non solo di chi ha una
famiglia più abbiente, o magari più attenta ai bisogni dei ragazzi
e quindi con corsi all'estero, con esperienze che però esulano dal
percorso scolastico; io sognavo invece che queste opportunità le
avessero tutti ragazzi. Sono sicura che la scuola valdostana abbia
tutte le potenzialità, le risorse e la voglia, perché è emerso
anche dal tavolo sindacale. Questo ormai è un processo che non
possiamo, non dobbiamo e non credo nemmeno vogliamo fermare noi, su
questo credo che siamo tutti d'accordo. Quindi sogno che si possa
andare avanti su questa strada e che si possa garantire. La
motivazione è stata questa e con il senno di poi le dico che non la
riproporrei più così, ma l'avrei fatta sperimentale a campione su
qualche classe. Allora l'ho fatto in maniera convinta, ci ho
creduto profondamente per questa motivazione: sognavo di poter dare
a tutti le medesime opportunità e non di sperare di avere la
fortuna di capitare in un'istituzione scolastica piuttosto che in
un'altra. Ora sicuramente questi due anni sono serviti anche a
questo e da lì si ripartirà. Cosa si farà nel futuro prossimo?
Sicuramente l'anno prossimo servirà proprio da officina delle idee,
di consolidamento di quello che sarà il progetto da portare a
regime nell'esclusivo interesse dei nostri ragazzi.
Président -
Pour la réplique, la parole au conseiller
Padovani.
Padovani (CC-MOUV) -
Grazie, Assessora, per la risposta.
Che questa sperimentazione sia fallita non lo dico io, ma lo dicono
quelli che lei chiama gli apporti dei consigli dei docenti. In
realtà sono delle critiche pesantissime, che tutti abbiamo letto
sui giornali, sul metodo, come ha detto lei, su come è stata
proposta questa sperimentazione, sul fatto che non sono state
coinvolte le scuole nella programmazione di questa
sperimentazione.
Devo dire che sono contento che lei sia venuta sulle nostre
posizioni. Noi l'avevamo detto, i miei colleghi prima di me, che
questa sperimentazione andava fatta in un altro modo, andava fatta
magari a campione. Siamo contenti che abbia ammesso che avevamo
ragione, anche se avere ragione in certi casi non è mai bello,
perché comunque questa sperimentazione ha influito su un anno
scolastico. Ha influito io penso in negativo, ma lo dicono le
lettere dei collegi docenti, i numerosi comunicati e le numerose
iniziative delle organizzazioni sindacale. Ho letto anch'io sui
media delle novità che arrivano dal tavolo con le organizzazioni
sindacali. Questa mia iniziativa doveva passare l'altro giorno e
nel frattempo le cose si sono un po' evolute. Ho letto della
questione delle cattedre di tecnologia: è un inizio.
Io spero che prima dell'inizio della nuova legislatura qualche
novità in più ci sia. Avremo ancora un Consiglio e non escludo di
tornare sull'argomento, perché lei ha esposto in maniera ritengo
abbastanza generale quello che deve essere il futuro della scuola
valdostana e io lo condivido. Penso anch'io che la lingua inglese
sia ormai fondamentale. Ce lo dice il presente in cui viviamo: è
fondamentale. Ma è fondamentale anche modificare e riformare il
sistema scolastico in maniera partecipata. Quindi mi riservo di
vedere le novità che ci saranno, se ci saranno, da qui al prossimo
Consiglio e vedremo se fare altre iniziative.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK