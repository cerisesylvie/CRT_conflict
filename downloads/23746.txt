Consiglio Regionale della Valle d'Aosta - Oggetto del Consiglio n. 2768 del 5 giugno 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2768 del 5 giugno 2007 - Resoconto
OGGETTO N. 2768/XII - Inizio della discussione congiunta del
rendiconto 2006 e dell'assestamento del bilancio 2007.
Presidente
- Come convenuto in sede di Conferenza dei
Capigruppo, procediamo ora all'esame congiunto dei punti n. 39.1 e
n. 39.2 inerenti il rendiconto consuntivo e l'assestamento di
bilancio.
Informo l'Assemblea che sono state depositate le relazioni dei
disegni di legge n. 162 e n. 163 che vi verranno distribuite.
La parola al relatore, Consigliere Praduroux.
Praduroux (UV)
- Con l'approvazione del rendiconto
generale si affronta un momento importante dell'anno finanziario e
dell'attività dell'Amministrazione regionale. Si ha infatti
l'opportunità di verificare in che modo le risorse a disposizione
siano state impiegate e in che modo gli interventi programmati
siano stati portati a compimento con l'effettiva realizzazione. Il
rendiconto finanziario generale dell'anno 2006 presenta
complessivamente un avanzo di amministrazione di 234 milioni di
euro. Dall'analisi del rendiconto emerge che complessivamente le
entrate del 2006 superano del 10% la previsione iniziale con una
cifra che si attesta sui 154 milioni in crescita.
Volgendo lo sguardo al confronto con il consuntivo 2005 le
entrate aumentano del 18% e passano da 1.324 milioni a 1.566
milioni di euro con un incremento di 242 milioni. Tra gli obiettivi
della manovra finanziaria varata con questo provvedimento
legislativo figurano la riduzione dell'indebitamento, gli
investimenti nei settori agricoli, sanitari, turistico e
infrastrutturale. L'aumento delle entrate accertate registrato alla
fine del 2006 rispetto al 2005 deriva per oltre il 50% da un
extragettito, ossia da maggiori entrate tributarie per 129 milioni
nel titolo I. L'aumento è consistente e pari al 10% e deriva da una
crescita del 6,4% dei tributi propri e da un aumento di oltre l'11%
dalla compartecipazione ai tributi erariali che a sua volta è
dovuto sia alla crescita del gettito annuale, sia al recupero di
imposte su esercizi precedenti. Le previsioni definitive della
parte entrate di competenza per il 2006 sono significativamente
superiori con un incremento del 17% rispetto alle previsioni
iniziali. I minori accertamenti finali rispetto alle previsioni
derivano, in massima parte, dalla mancata attivazione del mutuo a
pareggio iscritto in previsione. La capacità di riscossione
rispetto agli accertamenti finali è migliorata rispetto al
precedente esercizio passando complessivamente dal 69% al 77%.
Passando al versante delle spese di competenza, va subito
evidenziato lo scostamento complessivo tra le previsioni iniziali e
quelle definitive del 25%, mentre gli impegni si attestano, per
l'esercizio finanziario 2006, a circa il 90% delle previsioni
definitive, percentuale che nel 2005 era di circa l'87% e nel 2004
del 90%. Rimanendo nell'ambito delle spese di competenza si deve
registrare una capacità di "pagare", ossia di concludere il
procedimento di spesa, che è migliorata rispetto al 2005 con un
rapporto tra somme impegnate e somme pagate che passa da 67,81 a
68,21%. Per quanto riguarda la gestione di competenza, la
differenza tra le entrate accertate e le spese impegnate al 31
dicembre 2006 fa registrare un disavanzo di 115 milioni circa di
euro. Il disavanzo risulta ampiamente compensato dall'avanzo di
amministrazione dell'esercizio 2005 applicato al bilancio 2006
comportando un avanzo di gestione della competenza pari a 106
milioni di euro.
Venendo ai residui attivi relativi agli esercizi precedenti in
carico al 1° gennaio 2006, essi ammontano a un miliardo
centocinquantaquattromilioni di euro. Il 39% di tale importo è
stato riscosso nel corso del 2006, mentre lo 0,2% è stato eliminato
per accertata insussistenza o inesigibilità. Resta da riscuotere il
60% del volume dei crediti che risulta equivalente a
seicentonovantanovemilioni di euro che sono riferiti in massima
parte al titolo I, ossia le quote di riparto fiscale.
Per quanto riguarda invece i residui passivi al 1° gennaio 2006,
risultano pari a 956 milioni di euro circa e di questi il 34% è
stato pagato durante la gestione 2006, con un lieve miglioramento
rispetto alla fine del 2005 quando la percentuale era di poco
inferiore attestata sul 33%. Sono stati trasferiti all'esercizio
2007 il 52,41%
Facendo riferimento al livello complessivo della capacità di
spesa, si registra nel 2006 un significativo miglioramento poiché
si passa dal 75,51% del 2005 al 76,42% del 2006.
Per quanto riguarda invece i residui, va segnalata una flessione
nello smaltimento dei residui rispetto al 2005 con una percentuale
che passa dal 44,75% del 2005 al 43,37% del 2006. Il maggior volume
di residui si registra nel settore della finanza locale, dal
programma patrimoni e partecipazioni, nei settori assetto del
territorio e ambiente, dal settore sviluppo economico e infine da
quello della sicurezza sociale. La capacità di spesa nel settore
finanza locale è pari al 64% circa, rappresentata in massima parte
dai trasferimenti senza vincolo di destinazione.
Passo ora alla lettura della relazione del disegno di legge n.
170. Sono 3 i capi in cui si articola questo disegno di legge
regionale: il capo I disciplina l'assestamento di bilancio di
previsione per l'anno finanziario 2007; il capo II introduce
modifiche alle disposizioni vigenti con l'obiettivo di adeguare le
spese agli obiettivi di politica economico-finanziaria; il capo III
invece si occupa della determinazione della variazione al bilancio
di previsione 2007 e per il triennio 2007-2009 con riferimento
all'anno finanziario 2007. L'obiettivo degli interventi adottati è
quello di favorire un utilizzo corretto e coerente delle risorse
adeguando alcuni stanziamenti alle effettive esigenze di spesa così
come risulta dal periodo di gestione. La finalità è quella di
destinare l'avanzo di amministrazione registrato in seguito alla
chiusura dell'esercizio finanziario del 2006. Nel contempo si
apportano le modifiche alle disposizioni legislative in vigore per
un adeguamento delle spese previste a bilancio rispetto agli
obiettivi già stabiliti.
L'avanzo di amministrazione dell'esercizio finanziario 2006 è di
oltre 234 milioni di euro.
Con la manovra finanziaria di assestamento al bilancio 2007 sono
riassegnate le risorse disponibili. Tra l'altro, vengono stanziati
23,3 milioni per ridurre l'indebitamento per l'anno 2007, che passa
da 190,3 milioni a 167 milioni. La componente di avanzo che viene
messa a disposizione del settore della finanza locale presenta una
cifra pari a 19,8 milioni di euro. Ammontano a 15,9 i milioni
destinati al completamento del Piano di sviluppo rurale 2000-2006.
Vanno poi segnalati tra gli interventi più consistenti
l'assegnazione di 12 milioni per il settore sanitario e 11 milioni
per gli interventi in conseguenza di eventi calamitosi per
l'obiettivo programmatico "viabilità", vale a dire a favore di
interventi di manutenzione o per l'ammodernamento delle strade
regionali sono destinati 7,4 milioni di euro, 7 sono invece i
milioni di euro per il finanziamento ad aziende agricole per premi,
quali le indennità compensative e le misure agro-alimentari; per
gli interventi promozionali per il turismo e in particolare per lo
sviluppo degli impianti a fune e per i rifugi, "dortoirs" e
bivacchi è stanziata una somma intorno ai 6,5 milioni di euro; per
l'ambiente e lo sviluppo sostenibile i milioni destinati sono 6,2,
il trasferimento per fondi di rotazione e opere di miglioramento
fondiario è di 6,4 milioni ed infine sono 4,5 i milioni per il
programma di interventi sui beni patrimoniali e manutenzione
straordinaria tra cui si segnalano l'ex Cinema "Splendor" e lo
stabile ex "Cral Cogne" in Corso Battaglione ad Aosta. Si procede
poi con nuove spese programmate per l'anno in corso, tra le quali
la sperimentazione del voto elettronico nelle elezioni regionali
del 2008, la costruzione di un asilo nido a Charvensod che potrà
anche essere utilizzato come asilo nido aziendale per i dipendenti
regionali, la messa in sicurezza di edifici scolastici e il Piano
straordinario per la forestazione con evidenti risvolti
occupazionali. Si tratta di una serie di interventi che mettono a
disposizione risorse in settori importanti per il sistema
socio-economico valdostano e che consentono un'articolazione della
spesa capace di produrre risultati concreti e facilmente valutabili
dalla popolazione.
Per proseguire sinteticamente con alcuni dati, va detto che nel
capo I la consistenza dei residui attivi iscritti in via preventiva
nel bilancio di previsione viene rettificata in via definitiva: il
conto dei residui attivi viene così rideterminato in 1.187 milioni
di euro. Per quanto riguarda invece la consistenza dei residui
passivi, a seguito delle operazioni di riaccertamento, il conto
risulta rideterminato in 1.045 milioni di euro. All'articolo 3, a
seguito delle risultanze derivanti dal conto reso dal tesoriere
alla chiusura dell'anno finanziario 2006, si procede
all'aggiornamento del fondo iniziale di cassa che risulta definito
in novantadue milioni di euro.
Passando all'esame del capo II di questo disegno di legge, va
ricordato che esso rappresenta in sostanza la legge finanziaria di
accompagnamento dell'assestamento con il fine di adeguare le spese
agli obiettivi di politica economico-finanziaria; un ruolo
particolarmente significativo in un periodo in cui tutti gli sforzi
della maggioranza sono orientati alla tabella di marcia che
consente di rispettare gli impegni assunti nel programma di
legislatura.
Prima di chiudere questa breve analisi va sottolineato che
dall'esame del capo III si rileva che l'assestamento di bilancio
tende a migliorare il rapporto percentuale tra le spese correnti e
gli investimenti. L'incidenza della spesa corrente sul totale della
spesa è in calo e passa dal 69,81% della previsione al 65,57% con
un taglio di oltre 4 punti percentuali.
Presidente
- Si apre la discussione generale. Vi comunico
che insieme al testo che vi è stato consegnato con l'ordine del
giorno suppletivo è presente anche la relazione dei revisori dei
conti.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- Credo che su 2 provvedimenti così
importanti si debba contribuire alla discussione con una
valutazione un po' sistematica di tutto l'insieme. L'economia
mondiale è risultata nel 2006 ancora in robusta espansione tanto il
commercio internazionale quanto il prodotto lordo globale hanno
sperimentato un'accelerazione rispetto al passato, il rafforzamento
si è realizzato nonostante i rialzi che hanno caratterizzato le
quotazioni del petrolio e delle altre materie prime industriali.
Come ebbi modo di osservare nella mia relazione al bilancio 2007,
significativo appare il fatto che la maggiore vivacità
dell'attività economica abbia interessato tanto i Paesi
industrializzati quanto quelli emergenti. Così l'area europea ha
registrato il tasso di crescita del 2,8% in più, il più elevato
dall'inizio del decennio. In questo contesto favorevole l'economia
italiana è tornata a svilupparsi a ritmi più consistenti, trainata
dall'aumento delle esportazioni. Dopo un quadriennio di evoluzione
molto modesta, il PIL ha registrato una marcata accelerazione
aumentando in termini reali dell'1,9% nell'anno, che risulta
inferiore rispetto all'area euro, ma con un divario migliorato
rispetto al passato; a ridosso di un periodo di espansione sono
osservabili rischi di aumento dei prezzi. Nel 2006 l'inflazione è
rimasta a livelli ancora contenuti, anche se ha registrato
un'accentuazione dell'accelerazione che si è confermata nel 2007.
Anche in Valle d'Aosta i segnali di ripresa economica sono
registrabili in linea con il resto del Paese.
Per quanto attiene i provvedimenti, complessivamente le entrate
del 2006, escluse le partite di giro, ammontano a 1,556 miliardi,
esse superano la previsione iniziale di quasi il 6% (+ 83 milioni)
e sono crescite del 18% (+ 2,42) rispetto al precedente esercizio.
Rispetto al consuntivo 2005, tutti i titoli di entrata hanno
registrato un rilevante incremento, i tributi propri e le
compartecipazioni (10,6) all'interno di questo titolo I i tributi
propri del 6,41 e le compartecipazioni l'11,32% in più, i fondi
statali sono cresciuti del 18%, le entrate patrimoniali del 17,5%,
le entrate da alienazioni non ci sono variazioni significative così
come le entrate da indebitamento. L'incremento rilevante rispetto
al precedente consuntivo, pari a 242 milioni, è scomponibile nella
componente straordinaria per circa i 2/3, pari a 155 milioni di
entrate straordinarie, verificatesi nei titoli I, IV e V, e nella
componente di incremento fisiologico per circa 1/3 pari a 87
miliardi; in particolare nel titolo I sono comprese entrate per il
recupero di gettito derivante dalla compartecipazione ai tributi
erariali di anni pregressi, 47 miliardi versati dallo Stato con la
devoluzione del saldo per il 2003, condoni anno 2003 e somme da
regolare versate dai concessionari della riscossione negli anni dal
1998 al 2003, tale entrata è stata accertata e iscritta nel
bilancio di previsione 2006 con legge regionale n. 28/2006; gli 11
milioni versati dallo Stato con il decreto annuale di
riconoscimento del gettito dell'imposta di fabbricazione sulla
benzina, recupero differenze conteggi della Regione rispetto ai
conteggi dei competenti uffici dello Stato per gli anni dal 1999 al
2002 e accertati nel corso dell'esercizio. Nel titolo IV è stata
accertata un'entrata di 23 miliardi per il corrispettivo
dell'operazione di cessione alla "Finaosta" in gestione speciale
delle quote di "VDA Structure", acquisite dalla Regione all'atto
del trasferimento del primo lotto di immobili industriali, così
come previsto dalla legge n. 18/2004. Nel titolo V è stato
accertato il debito di 74 miliardi per l'acquisizione del complesso
alberghiero immobiliare "Grand Hôtel Billia" di Saint-Vincent, così
come previsto dall'articolo 9 della legge regionale n. 15/2006.
Passando all'esame dell'incremento fisiologico delle entrate, va
evidenziato che il totale accertato, sempre escluse le partite di
giro ed escludendo le entrate straordinarie, è pari a 1,411
miliardi rispetto a una previsione iniziale di 1,483 miliardi, che
include 184 miliardi di previsione di indebitamento, che non è
stato necessario contrarre. Rispetto al consuntivo 2005, la
crescita delle entrate così considerate è pari al 6,6%. L'importo
accertato a consuntivo del primo titolo delle entrate straordinarie
è pari 1,294 miliardi che corrisponde a un incremento del 6,1%
rispetto alle previsioni iniziali e del 5,8% rispetto al consuntivo
2005. In particolare, l'incremento rispetto alle previsioni ammonta
a circa 80 miliardi di cui 10 nella categoria dei tributi propri e
i restanti 70 nelle compartecipazioni ai tributi erariali. I
tributi propri sono stati nel 2006 poco meno di 200 milioni con una
crescita del 6,4 rispetto al precedente esercizio, l'incremento è
attribuibile interamente al gettito dell'IRAP che è aumentata sia
per la parte pagata dal settore pubblico per effetto dei rinnovi
contrattuali, sia per la parte di gettito derivante dai soggetti
privati. Le entrate derivanti dalla compartecipazione ai tributi
erariali per il 2006, senza considerare le entrate straordinarie,
ammonta a 1,094 miliardi, i principali scostamenti delle
compartecipazioni rispetto alle previsioni sono i seguenti: IRE +
22 milioni, l'incremento deriva soprattutto dalle imposte pagate
dal settore pubblico; imposte di registro ipotecarie + 10 milioni,
effetto della manovra effettuata con legge finanziaria dello Stato
per il 2006; imposta di fabbricazione birra + 38 milioni, effetto
dell'incremento dell'aliquota stabilita dallo Stato con
provvedimento dell'Agenzia delle dogane del dicembre 2005. Le
stesse voci sono quelle che sono variate rispetto ai dati di
consuntivo 2005.
Per quanto riguarda l'imposta sull'energia elettrica, l'importo
scritto in previsione e quello accertato in conto consuntivo sono
relativi alla sola compartecipazione al tributo erariale. Non si è
potuto accertare in questa sede l'importo dell'addizionale
provinciale sull'energia elettrica, in quanto non è stato devoluto
mensilmente nel corso dell'anno. Tuttavia, come concordato in sede
di tavolo tecnico, il gettito verrà comunque riconosciuto in sede
di saldo delle imposte per il 2006, come già verificato con la
devoluzione del saldo per il 2003. Da gennaio 2007 il gettito viene
riconosciuto già con la devoluzione mensile e qui devo anche
ringraziare l'attività degli uffici.
I fondi Stato, titolo II, pari a 56 milioni, sono stati
accertati per un importo superiore del 18% a quelli del precedente
esercizio, essi sono costituiti per la maggior parte da
cofinanziamenti di programmi comunitari ed evidenziano, come
normalmente accade, previsioni definitive superiori a quelle
iniziali, in quanto l'iscrizione degli stessi nella parte entrata e
nella parte spesa avviene nel corso dell'esercizio. Inoltre sono
stati introitati, ai sensi dell'articolo 11 della legge regionale
n. 27/2000, 9 milioni per il cofinanziamento statale della
prosecuzione e completamento degli investimenti intrapresi
nell'ambito dei programmi a finalità strutturale ("DOCUP, obiettivo
n. 2") che sono stati erogati dal MEF ad avvenuta approvazione del
relativo documento unico per la rendicontazione programmatica del
periodo 2000-2006.
Le entrate patrimoniali che includono i fondi comunitari del
titolo III fanno registrare una diminuzione delle previsioni
definitive rispetto alla previsione iniziale, per effetto della
destinazione in sede di assestamento del bilancio 2006, di una
parte dell'avanzo di amministrazione dell'esercizio precedente alla
cancellazione di un'entrata prevista di 10 milioni di rientro dei
fondi di rotazione. Tale riduzione risulta parzialmente compensata
dalla normale iscrizione dei fondi comunitari nel corso
dell'esercizio. Inoltre gli accertamenti finali risultano
significativamente superiori anche per effetto di un'entrata di 9
milioni di fondi comunitari a titolo di recupero per l'avvenuta
approvazione del programma "DOCUP, obiettivo n. 2", come
illustrato, a chiusura della programmazione 2000-2006. Le entrate
derivanti da alienazione di beni, escludendo quella straordinaria,
sono pari a 400mila euro, inferiori alle previsioni in quanto non
si è proceduto a una significativa dismissione di beni
immobili.
Per quanto riguarda il ricorso al debito, titolo V, non si è
reso necessario attivare nemmeno in parte il previsto indebitamento
di 182 milioni per effetto dell'applicazione nel bilancio 2006 in
sede di assestamento dell'avanzo di amministrazione dell'anno
precedente.
Dal canto spese, rispetto alla previsione iniziale, la
previsione definitiva, la chiusura è pari a 1,859 miliardi ed è
aumentata di circa 376 milioni, pari a 25,35%, rispetto alle
previsioni iniziali per effetto dell'applicazione dell'avanzo di
amministrazione del 2005 di 222 milioni, della disponibilità
derivante dal mutuo contratto per l'acquisizione del "Grand Hôtel
Billia" e delle aree pertinenziali per 74 milioni, del maggior
gettito di imposte provenienti da anni precedenti per 47 milioni e
per l'iscrizione di entrate con atto amministrativo come consente
l'ordinamento contabile. Il rendiconto della gestione di competenza
2006 evidenzia il miglioramento rispetto alle previsioni iniziali
del rapporto fra spese correnti e investimenti, che passa dal 69,4%
previsti inizialmente al 62% impegnati definitivamente. Su questo
aspetto del miglioramento del rapporto fra spese correnti e spese
di investimenti vorrei che si prendesse atto, perché parte di tale
discussione in sede di preventivo occupa l'attenzione di tanti, ma
all'atto del consuntivo si deve dare rilevanza di questo.
Risultano impegnati alla chiusura 1,682 miliardi, pari ad oltre
90% delle somme definitivamente stanziate, e, se si escludono gli
oneri non ripartibili, in gran parte costituiti dai fondi di
riserva e dalle quote capitali per l'ammortamento mutui, tale
percentuale sale al 94,4% ed è in miglioramento rispetto al
passato. Si conferma quindi una più che buona capacità di
perfezionare entro il termine dell'esercizio l'obbligazione
giuridica dell'impegno dei fondi assegnati alle strutture, tale
capacità rasenta il 100% nella finanza di trasferimento come la
finanza locale (96%), le partecipazioni (99%) e i trasferimenti di
parte corrente nel settore sanitario.
La spesa complessiva impegnata nel 2006 è stata di 1,682
miliardi, superiore del 13,6 rispetto alla stessa spesa del 2005,
similmente a quanto è avvenuto per la gran parte delle entrate e,
per esaminare correttamente questo dato, occorre depurarlo dagli
eventi verificatisi "una tantum" nel 2006 e mi riferisco in
particolare all'acquisto del "Grand Hôtel Billia" e delle aree
pertinenziali, al controvalore dei conferimenti del patrimonio
industriale a "VDA Structure" per 23 milioni, al pagamento dell'IVA
sui contributi alle manifestazioni della casa da gioco a seguito
dell'interpretazione dell'Agenzia delle entrate per 14,5 milioni,
all'anticipo all'AGEA per garantire la continuità dell'erogazione
di contributi in agricoltura per 14,1 milioni, al completamento del
piano di rientro dell'assegno vitalizio per i Consiglieri regionali
per 23,6 milioni. Il titolo di queste voci è pari a 150 milioni,
che, sottratti al totale di 1,682 miliardi al fine di un più
coerente confronto con l'anno 2005, rideterminano la spesa
impegnata in 1,532 miliardi. Questo ultimo valore cresce del 3,55%
rispetto al 2005 ed è così ripartito: 21% alle spese di
funzionamento pari a 319 milioni, 20% pari a 305 milioni per le
spese di intervento a carattere generale, 54% pari a 833 milioni
per le spese di intervento a carattere specifico, per il 4,9% pari
a 75 milioni per oneri non ripartibili.
Le spese di funzionamento comprendono tutto il personale
dipendente, ovvero il personale dei servizi regionali, il personale
direttivo e docente delle scuole e il personale per gli interventi
di settore per complessivi 264 milioni, questo valore a sua volta
contiene il rinnovo contrattuale perfezionato nel 2006 comportando
una spesa di 26,5 milioni. Si rileva come la somma delle spese di
intervento a carattere generale, finanza locale, patrimonio e
partecipazioni, e delle spese a carattere specifico, territorio,
sviluppo economico, sicurezza e promozione sociale, rappresenti il
74,2% del totale impegnato, nel 2005 era del 73,5. In altre parole
cresce il bilancio, ma la quota parte di entrata straordinaria,
ossia non strutturale è stata destinata a spese non ricorrenti, la
restante spesa cresce, ma in proporzione aumentano di più le spese
di intervento rispetto alle spese di funzionamento. Questa era una
parte che volevo mettere in risalto, perché tale straordinarietà di
entrate ha avuto una contropartita che è la straordinarietà degli
impieghi.
L'analisi delle spese con un maggior grado di approfondimento
inizia con le spese di funzionamento, che ricomprendono il
funzionamento degli organi istituzionali, Consiglio e Giunta, le
spese per il personale dipendente, l'acquisto di beni e servizi. Le
spese per il funzionamento degli organi istituzionali ammontano ad
oltre 38,8 milioni, quasi interamente impegnate e liquidate in
misura pari al 70%; fra questi sono compresi 23,6 milioni,
trasferiti dall'istituto per l'assegno vitalizio dei Consiglieri
regionali. Per il personale dipendente della Regione la spesa
assestata nel 2006 è di 159 milioni, di cui impegnati 143,4 per il
personale delle scuole e rispettivamente di 105 e 102,7 milioni.
Infine per il personale destinato ai vari interventi di settore per
la spesa assestata è di 18,8 milioni quasi interamente impegnati.
Per l'acquisto e la gestione di beni e servizi, ivi compresi gli
oneri fiscali legali, assicurativi e contrattuali, la spesa
rendicontata è di 45,7 milioni, di cui oltre l'87% impegnato e il
70% liquidato.
La spesa della Regione è poi suddivisa in grandi settori di
intervento che ricomprendono tutte le attività e gli interessi
perseguiti, nei quali si realizza appieno la funzione legislativa
della Regione. Fra questi i principali sono i settori della finanza
locale, della sanità, dell'istruzione e cultura, della formazione
professionale, del territorio e tutela dell'ambiente, dello
sviluppo economico. Per quanto attiene alla finanza locale, il
settore registra una spesa assestata di oltre 220 milioni, in
particolare con riferimento alla legge regionale n. 48/1995 il
rendiconto registra una spesa assestata di oltre 203 milioni, in
crescita rispetto al 2005 di 12 milioni, quasi interamente
impegnati e liquidati in misura del 78% per effetto degli
interventi "FoSPI" che in quanto investimenti hanno un ciclo dei
pagamenti più dilatato. Per la sicurezza sociale del proprio
territorio la Regione ha approvato con la legge regionale n.
13/2006 il Piano regionale per la salute e il benessere sociale
2006-2008, in tale ambito la spesa in chiusura si assesta a 323
milioni, di cui risulta impegnato il 99%, di cui 85% liquidato. In
particolare sono stati destinati 261,7 milioni al funzionamento
dell'USL, sia come trasferimenti, sia come spese dirette, mentre
per gli investimenti la spesa assestata è di circa 11 milioni di
cui 97% impegnato e quasi il 45% liquidato. La spesa assestata per
l'assistenza per i servizi sociali è di oltre 50 milioni, di cui 22
destinati al finanziamento della legge regionale n. 11/1999 in
materia di provvidenze economiche a favore di invalidi civili,
ciechi civili e sordomuti.
Per l'istruzione si sono spesi nel 2006 35,6 milioni, tale
settore comprende la tutela del diritto allo studio, l'edilizia
scolastica, l'università e il funzionamento delle scuole. A questi
occorre aggiungere il costo del personale della scuola che nel 2006
rendiconta una spesa di 103 milioni. Nello stesso ambito risultano
finanziate per oltre 19,6 milioni quasi interamente impegnati e
liquidati, riferibili più specificatamente alla legge regionale n.
19/2000, che sancisce l'autonomia delle istituzioni scolastiche, la
legge regionale n. 30/1989 che attua il diritto allo studio in
ambito universitario, la legge regionale n. 55/1986 per il
funzionamento delle scuole gestite da istituti ed enti morali, la
legge regionale n. 25/2001 che ha istituito l'Università della
Valle d'Aosta. Anche la cultura trova adeguate risposte nella
programmazione regionale, come dimostra il rendiconto che registra
in 33,6 milioni la spesa impegnata per il 2006. Nelle attività
culturali e scientifiche è bene ricordare la legge regionale n.
89/1993 in materia di promozione culturale e scientifica e la legge
regionale n. 8/1992 a favore dell'Istituto musicale, che
complessivamente hanno assestato una spesa di circa 7 milioni. Al
riguardo un particolare grazie all'attività dell'Istituto musicale:
abbiamo potuto apprezzare nell'ambito della Festa della Repubblica
la prestazione dell'orchestra sinfonica, che credo sia di grande
livello. Nell'ambito della conservazione dei beni culturali si
registrano qualificanti investimenti come il finanziamento della
legge n. 55/1998, che ha istituito il Parco archeologico dell'area
megalitica di Saint-Martin de Corléans in Comune di Aosta con un
finanziamento di 3,4 milioni, quasi interamente impegnati, le cui
liquidazioni stanno procedendo in linea con lo stato di avanzamento
lavori. Inoltre con il completamento degli interventi di recupero e
la valorizzazione del Forte del Borgo di Bard, previsti dalla legge
regionale n. 10/1996, sono stati assegnati 4,7 milioni per gli
interventi di recupero, mentre 1,5 milioni è stato destinato al
funzionamento e al finanziamento delle attività dell'Associazione
"Forte di Bard". Altrettanto qualificanti risultano essere gli
investimenti per il restauro e la manutenzione di immobili di
interesse artistico e storico per gli scavi archeologici e per il
restauro del patrimonio archeologico, con uno stanziamento
definitivo di 10,5 milioni in gran parte impegnati, ma minimamente
liquidati a causa della complessità e delicatezza dei procedimenti
di spesa. Sempre nello stesso settore i finanziamenti della legge
regionale n. 27/1993 per il restauro e la conservazione del
patrimonio edilizio, artistico, storico e ambientale ammontano a 1
milioni quasi interamente impegnati.
Per la formazione professionale e per gli interventi di politica
del lavoro il rendiconto 2006 registra un totale assestato di quasi
26 milioni, ivi compresa la quota di fondi assegnati dallo Stato e
dalla CE e dalla Regione per il finanziamento delle attività del
Fondo sociale europeo 2000-2006 per l'obiettivo n. 3. A tali
risorse si aggiunge il finanziamento per 4 milioni della legge n.
12/1982 relativa al finanziamento dell'"Institut agricole". Il
finanziamento con risorse proprie della legge regionale n. 7/2003
in materia di politiche regionali del lavoro, di formazione
professionale e di organizzazione dei servizi per l'impiego ammonta
a 4,7 milioni.
Nel settore del territorio e tutela dell'ambiente rientrano gli
interventi in conseguenza da eventi calamitosi, la protezione
civile, la difesa del suolo, gli interventi a favore dell'ambiente
e dello sviluppo sostenibile, l'edilizia abitativa e la viabilità.
Per l'attuazione della legge n. 5/2001 di protezione civile il
rendiconto presenta uno stanziamento definitivo nel 2006, al netto
degli interventi in finanza locale per 21,5 milioni, finanziato sia
con risorse proprie, sia con risorse statali, ai quali si devono
aggiungere 7 milioni per la disponibilità di elicotteri per
interventi di protezione civile ai sensi della legge regionale n.
35/1997. Gli interventi posti in essere nell'ambito del programma
per fronteggiare gli eventi calamitosi si riferiscono al
completamento del piano degli interventi straordinari collegato
all'alluvione dell'ottobre 2000; per tali interventi sono stati
stanziati 44 milioni, che risultano quasi interamente impegnati.
Per quanto riguarda invece la difesa del suolo, al netto degli
interventi ricompresi nella legge n. 5/2001, nel corso del 2006
sono stati avviati lavori di difesa dai rischi idrogeologici per
circa 8 milioni.
Per quanto riguarda l'ambiente e lo sviluppo sostenibile, sono
state assegnate risorse per 32,6 milioni, che sono state impegnate
all'84% e liquidate in misura pari al 46%. Tra le leggi che
disciplinano tale settore si ricordano la legge n. 27/1999, che
disciplina l'organizzazione del servizio idrico integrato con uno
stanziamento di 6,9 milioni quasi interamente impegnati e la legge
n. 37/1982 che disciplina lo smaltimento dei rifiuti solidi con uno
stanziamento di 6,6 milioni interamente impegnati e parzialmente
liquidati, di tale importo circa 4,2 milioni concernono le spese di
gestione del Centro trattamento rifiuti di Brissogne, mentre circa
2,3 milioni sono destinati alla realizzazione degli impianti di
trattamento dei rifiuti e degli interventi in attuazione del Piano
regionale di gestione dei rifiuti; la legge regionale n. 41/1995
istitutiva dell'Agenzia regionale per la protezione dell'ambiente,
per la quale sono stati stanziati 5,4 milioni interamente impegnati
e liquidati di cui 4,9 per l'esercizio delle funzioni in materia di
prevenzione e controllo ambientale, mentre la restante parte è
stata destinata ad investimenti e la legge regionale n. 1/2004,
concernente le iniziative di recupero e valorizzazione ambientale,
con uno stanziamento di 4,5 milioni quasi interamente impegnati. Si
tratta di spese per il finanziamento degli interventi di interesse
regionale realizzati dai comuni ed avente per oggetto la
riqualificazione e valorizzazione dei beni urbanistici, ambientali
e paesaggistici. Sempre nel settore dell'assetto del territorio il
rendiconto registra a favore dell'edilizia abitativa un intervento
finanziario di 13,7 milioni; il settore comprende fra l'altro la
legge regionale n. 5/2003 che disciplina la materia con un
finanziamento di 1,5 milioni per i contributi in conto capitale. Il
settore della viabilità registra un impegno finanziario di oltre 24
milioni destinati alle opere stradali e ai parcheggi. Nell'ambito
della tutela dell'ambiente rivestono grande importanza gli
interventi di difesa dei boschi e dei parchi, che complessivamente
registrano un finanziamento di oltre 12,4 milioni. Per quanto
riguarda i parchi, la Regione si è da sempre fatta promotrice della
realizzazione di aree protette, assicurando adeguati finanziamenti;
rammento il Parco del Mont Avic, il cui finanziamento è assicurato
con legge regionale n. 16/2004 per la gestione e la legge regionale
n. 18/1992 per gli investimenti, la Riserva naturale "Mont Mars"
istituita con legge regionale n. 10/2002 e quella del "Marais" di
Morgex e La Salle, la cui valorizzazione è prevista con legge n.
47/1999.
Infine importante settore... che illustra sotto il profilo
finanziario gli interventi della Regione per lo sviluppo
economico... il rendiconto sviluppa gli interventi finanziari in
tale settore, fra cui quelli relativi all'agricoltura e alla
zootecnia, all'industria e all'artigianato, al turismo e ai
trasporti e progetti comunitari. I settori dell'agricoltura e della
zootecnia assumono un'importanza primaria per la Regione, pertanto
la Giunta si è impegnata ad incentivare la presenza contadina sul
territorio, favorendo interventi finalizzati ad assicurare
condizioni di vita e di lavoro dignitosi. In tale direzione va il
Piano di sviluppo rurale 2000-2006 con gli investimenti nel 2006 di
circa 64 milioni, quasi totalmente impegnati. I principali
interventi riguardano lo sviluppo, il miglioramento delle
infrastrutture rurali quali la viabilità, le opere irrigue, gli
interventi di bonifica e riorganizzazione agraria, gli interventi
infrastrutturali nell'ambito del riordino fondiario ai quali si
aggiungono gli interventi migliorativi sui fabbricati rurali.
Nel settore zootecnico le grandi leggi di riferimento sono 2: la
legge n. 21/2001 in materia di allevamento zootecnico e dei
relativi prodotti, il cui finanziamento nel 2006 è stato 11,9
milioni quasi interamente impegnati e liquidati per il 62%, di cui
5 milioni per le rassegne e i concorsi zootecnici, 3,5 per
l'assistenza tecnica e la tutela assicurativa degli allevamenti e
2,4 milioni per gli interventi di investimento e sviluppo; la legge
n. 3/2002 relativa ad incentivi per l'attivazione ed attuazione
degli interventi sanitari a favore del bestiame di interesse
zootecnico. Nel corso dell'esercizio 2006 la Regione ha reso
disponibili per quest'ultima 4,5 milioni quasi interamente
impegnati e liquidati per il 31%, destinati principalmente
all'erogazione di contributi per la salvaguardia della produzione
mediante risanamento degli allevamenti.
Il finanziamento del settore industriale ed artigianale è
assicurato da alcune leggi fondamentali: la legge n. 6/2003 per lo
sviluppo delle imprese industriali e artigianali, nel 2006 la legge
è stata finanziata per quasi 11 milioni, di cui l'89% impegnato, di
tali risorse 6,8 milioni sono stati destinati a contributi in conto
capitale alle imprese artigiane e 2,7 a quelle industriali; la
legge regionale n. 84/1993 per la promozione della ricerca e
sviluppo di nuovi prodotti e processi produttivi, il finanziamento
assegnato è di circa 8,1 milioni impegnati al 63%; l'altra legge è
la n. 2/2003 per la tutela e la valorizzazione dell'artigianato
tipico per la quale il rendiconto registra un finanziamento di 2,5
milioni. La legge regionale n. 4/1993 per gli interventi di
bonifica e reinfrastrutturazione dell'"area Cogne" con circa 1,2
milioni interamente impegnati.
Nell'ambito del turismo l'analisi del rendiconto fa riferimento
alle seguenti leggi: legge regionale n. 6/2001 che ha riformato
l'organizzazione turistica della Regione, la spesa di promozione
turistica e i trasferimenti alle AIAT hanno assorbito
complessivamente 9,4 milioni di cui 5,3 per la pubblicità e 3,5 per
il finanziamento delle AIAT; la legge regionale n. 19/2001 a
sostegno delle attività turistico-ricettive e commerciali, il cui
finanziamento per il 2006 ha reso disponibili 11,3 milioni
interamente impegnati; la legge regionale n. 20/1991 istitutiva
della Fondazione per la formazione professionale turistica, il
contributo regionale per il funzionamento delle fondazioni e del
relativo Istituto alberghiero è stato nel 2006 3,55 milioni che
sono stati interamente impegnati; infine il rendiconto attesta il
finanziamento della legge n. 32/2001 per l'effettuazione del
servizio di soccorso sulle piste di sci di discesa per 2,4 milioni,
la legge n. 41/1999 per le infrastrutture sportive e ricreative con
4,3 milioni, la legge regionale n. 3/2004 a favore dello sport con
uno stanziamento definitivo di 3 milioni, la legge regionale n.
4/2004 a favore dello sviluppo alpinistico escursionistico uno
stanziamento di 5,5 milioni.
Per la sottoscrizione di aumento di capitale della "Casino de La
Vallée" sono state stanziate risorse per quasi 5 milioni, che sono
stati quasi interamente impegnati, per l'attuazione del
disciplinare sono stati stanziati 18,2 milioni suddivisi fra spese
correnti e di investimento. Le risorse sono state impegnate all'88%
e liquidate al 35%. Le spese correnti sono relative al
trasferimento per le manifestazioni per 10,7 milioni e alla quota
sui proventi dei giochi lavorati per 1,3 milioni, mentre le risorse
destinate alle spese di investimento pari 3,8 milioni riguardano
l'attuazione del piano di sviluppo.
Il settore trasporti risulta finanziato attraverso la legge
regionale n. 29/1997 in materia di servizi di trasporto pubblico di
linea con uno stanziamento di 21,5 milioni, quasi tutti impegnati e
liquidati per il 78%, si tratta in larga parte di oneri derivanti
dai contratti di servizio di trasporto pubblico con autobus e dei
servizi integrativi che assorbono 16,5 milioni; la legge regionale
n. 8/2004 per lo sviluppo di impianti funiviari e di connesse
strutture di esercizio per 36,5 milioni; la legge regionale n.
15/1992 per lo sviluppo del servizio ferroviario con 4,5 milioni
impegnati per il 90%; la legge regionale n. 78/1991 per l'Aeroporto
"Corrado Gex" con oltre 3 milioni.
Infine nell'ambito dello sviluppo economico si rileva sempre più
la capacità della Regione di proporsi nella realizzazione di
progetti comunitari, i programmi cofinanziati registrano uno
stanziamento definitivo di quasi 34 milioni, fra cui rammento le
risorse anticipate dalla Regione per il pagamento previsto dal
Piano di sviluppo rurale 2000-2006 per 14,1 milioni. Nell'ambito
del Programma "Interreg Italia Francia" nel corso del 2006 sono
stati approvati 8 progetti interessanti la Valle d'Aosta, fra cui
"Gestalp", promosso dall'Assessorato dell'agricoltura; OTT,
promosso dalla Presidenza della Regione; "Rete transfrontaliera
sulla banda larga", promosso dall'Assessorato del bilancio; "RITT",
promosso dall'Assessorato del turismo; "Dimension montagne",
promosso dall'Assessorato istruzione e cultura. Per quanto riguarda
il programma "Cooperazione transfrontaliera Italia Svizzera", sono
stati ammessi a finanziamento 2 nuovi progetti, fra cui ricordo
"Rurecotec" promosso dall'Assessorato dell'agricoltura. Nell'ambito
degli accordi di programma quadro Stato-Regione sono stati
finanziati l'accordo per l'adeguamento e il miglioramento del
sistema di trasporto ferroviario Aosta-Torino, l'accordo di
programma quadro in materia di "e-government" e società
dell'informazione in Valle d'Aosta.
Tutto ciò premesso, l'esercizio finanziario 2006 si chiude con
un avanzo di amministrazione di 234.548.417 euro, al netto dei
fondi Stato e comunitari accertati e non impegnati per 24,2
milioni, l'avanzo così sarebbe determinato in 210,3 milioni.
L'avanzo dell'esercizio 2006 è in crescita rispetto al 2005 di 11,5
milioni, ma è bene ricordare come il risultato sia fortemente
influenzato dall'eliminazione di 129 milioni di residui passivi,
dei quali 83 milioni cancellati per effetto della perenzione
amministrativa e 46,5 milioni posti in economia. Ricordo che la
perenzione amministrativa impone di eliminare i conti di residui
dopo 2-3 anni secondo che siano correnti o di investimento e di
assicurare il finanziamento con appositi fondi di riserva. Le somme
presenti rappresentano l'8,65% del volume dei residui iscritti al
1° gennaio 2006 e per questi occorre assicurare con l'apposito
fondo di riserva il pagamento qualora i creditori lo richiedano. Le
economie rappresentano invece la differenza fra quanto impegnato e
quanto definitivamente dovuto in rapporto all'obbligazione assunta
e rappresentano poco meno del 5% del volume totale dei residui
iscritti al 1° gennaio 2006. Il conto consuntivo 2006 si presenta
solido e caratterizzato per il 2006 da rilevanti operazioni
straordinarie sia nella parte entrata che nella parte spesa. La
crescita del conto consuntivo rispetto al 2005 nella parte entrata,
depurata dagli effetti non ripetibili, è significativamente
positiva ed è pari al 6,6%. Il "trend" di crescita è rilevabile
quasi in tutti i principali titoli di entrata, da cui si può
dedurre come lo stesso abbia un carattere strutturale.
Dal lato delle uscite la spesa cresce di conseguenza, ma in
maniera qualificata, in gran parte è infatti destinata
all'attuazione di interventi straordinari e tale impostazione è in
linea con il carattere non totalmente strutturale della crescita
delle entrate, dimostrando così un'attenta gestione del bilancio.
La spesa impegnata complessivamente di 1,682 miliardi è superiore
del 13,6% rispetto alla stessa spesa del 2005. La ripartizione fra
corrente e di investimento è migliorata rispetto alle previsioni
dal 64,2 al 62 ed è migliorata di un punto percentuale rispetto al
rendiconto 2005. L'avanzo di amministrazione rimane importante ed è
pari a 2,34 milioni che, al netto delle risorse predestinate per
effetto di norme e vincoli di legge, ha permesso di rimettere in
circolo 105 milioni. La descrizione della spesa sostenuta nel
rendiconto per leggi ha illustrato come l'azione del Governo
regionale abbia dato compiuta risposta alle più diversificate
esigenze nel quadro legislativo tracciato dal Consiglio regionale.
Gli interventi di spesa sono stati rilevanti e sostengono
significativamente un'economia altrimenti strutturalmente piccola
ed ancora non sufficientemente attrezzata per vincere le sfide
derivanti dai "trend" economici globale e nazionale. Sul livello
della spesa influisce significativamente il Patto di stabilità, che
nel 2006 ha evidenziato tutti i suoi limiti; limiti ribaditi dallo
stesso neo Governo nazionale, che con la prima legge finanziaria
dello Stato ha previsto la sua evoluzione nella formulazione dei
saldi e che la Suprema Corte ha confermato accogliendo il ricorso
della Regione Valle d'Aosta sulla legittimità del comma 198 della
legge finanziaria dello Stato per il 2006.
Sulla Regione inoltre incombe il rischio di un federalismo
fiscale, applicato in maniera frettolosa, unito al malevolo
pregiudizio nei confronti della specialità statutaria porti alla
riconsiderazione di un sistema in cui l'aspetto finanziario è solo
un aspetto. Il mio invito va al Consiglio regionale e a tutti i
Valdostani di difendere con consapevolezza la propria specificità,
questo rendiconto dimostra come un lavoro serio con una
collaborazione fattiva, mettendo da parte le sterili polemiche che
spesso caratterizzano il giudizio nei confronti del Governo
regionale, possano portare a risultati molto positivi per i
cittadini, valutabili anche economicamente. Le prospettive
dell'economia regionale per il 2007, escludendo i fenomeni
straordinari, sono di ulteriore crescita rispetto al 2006.
Il disegno di legge n. 170, che è l'assestamento di bilancio,
vuole proporre un provvedimento che prende in considerazione 3
momenti del procedimento finanziario, quindi, rispetto al disegno
di legge n. 170, al capo I l'aggiornamento delle colonne dei
residui e il fondo cassa, che sono iscritti nel bilancio di
previsione per un valore stimato, tale operazione rappresenta la
conclusione di un complesso procedimento che vede coinvolte tutte
le strutture dirigenziali chiamati a riesaminare le obbligazioni
assunte e i crediti iscritti all'esercizio 2006, al fine di
accertarne l'effettiva consistenza; al capo II la legge finanziaria
che accompagna l'assestamento di bilancio e che rappresenta
l'adeguamento della programmazione finanziaria e gli obiettivi di
politica economica, ivi compreso l'adeguamento resosi necessario a
seguito dell'applicazione del risultato di amministrazione e,
infine, al capo III la variazione, ovvero la concreta modifica del
bilancio per l'attuazione sia della legge finanziaria che
accompagna l'assestamento, sia dell'applicazione dell'avanzo di
amministrazione.
L'avanzo di amministrazione, 234 milioni, non è interamente
disponibile per le scelte degli amministratori, in quanto 60
milioni hanno per legge una destinazione vincolata e mi riferisco
in particolare alle somme che devono essere riassegnate alla
finanza locale - circa 20 milioni -, alla reiscrizione nel bilancio
2007 dei fondi Stato non impegnati nell'esercizio 2006 - 24 milioni
-, alla riassegnazione di mutui con vincolo di destinazione per 4
milioni, alla riassegnazione delle economie di programma regionale
degli interventi in conseguenza di eventi calamitosi per circa 1
milione, alla riproposizione nel bilancio 2007 di 9,7 milioni non
impegnati entro la fine dell'anno 2006, ma con destinazione
vincolata, Fondo rinnovo contrattuale docenti per 2 milioni, Fondo
unico aziendale del personale per 3 milioni, contributi per le
spese per il trasporto dei rifiuti urbani dalle stazioni intermedie
al centro regionale di Brissogne per 3,7 milioni. All'avanzo
vincolato per legge si devono poi aggiungere quelle somme che
prudentemente è necessario destinare ai fondi di riserva; infatti,
a fronte di oltre 83 milioni di residui passivi cancellati per
effetto della perenzione amministrativa, si è ritenuto opportuno
destinare 25 milioni ai relativi fondi di riserva, mentre ai fondi
di riserva per le spese impreviste e per quelle obbligatorie sono
stati assegnati circa 11 milioni. Rappresenta infine una
destinazione obbligata l'acconto del 2007 del rimborso al Fondo
sanitario nazionale per la mobilità sanitaria interregionale
passiva pari a 11 milioni. La parte di avanzo su cui la Giunta ha
potuto operare le sue scelte si riduce pertanto a circa 127
milioni, che sono stati utilizzati per ridurre l'autorizzazione
all'indebitamento di 23 milioni e per finanziare nuovi interventi o
integrarne di esistenti per 104,5 milioni. Rimarco questa riduzione
di 23 milioni, perché è stato oggetto in sede di approvazione di
bilancio preventivo di un discreto dibattito. Con l'avanzo si è
destinato di ridurre il mutuo a pareggio, che non è un mutuo che
facciamo obbligatoriamente, è una quadratura del bilancio, ma ci
siamo portati avanti e abbiamo onorato un impegno politico.
La riduzione dell'indebitamento è riconducibile a 2 fattori: in
sede di previsione di bilancio 2007 l'autorizzazione
all'indebitamento a pareggio era stata incrementata di 15 per far
fronte all'impossibilità di iscrivere in bilancio i fondi
comunitari per il 2007-2013, che nel corso del triennio sarebbero
stati attribuiti alla Valle d'Aosta, a questi si aggiungono 8
milioni previsti per il mutuo accendibile per la restituzione del
"Grand Hôtel Billia". Con la legge di assestamento l'autorizzazione
all'indebitamento prevista di 190,3 milioni viene ridotta a 167 in
linea con la previsione 2006. Ricordo che tale autorizzazione non
si traduce in un'accensione del prestito, ma questo verrà attivato
solo in caso di necessità, ipotesi che negli ultimi anni non si è
mai verificata. Fra gli interventi che caratterizzano
qualitativamente la manovra finanziaria ricordo il finanziamento
del Fondo di rotazione concernente le opere per il miglioramento
fondiario in agricoltura - legge n. 43/1996 - per 1,5 milioni e
quello per la ripresa dell'edilizia abitativa per 5 milioni; lo
stanziamento di 7 milioni per assicurare il tempestivo pagamento
alle aziende agricole dei premi relativi alle misure cofinanziate
dallo Stato e dalla UE, quale l'indennità compensativa e le misure
agroalimentari, relative al Piano di sviluppo rurale 2007-2013, che
altrimenti avrebbero subito un sicuro ritardo; l'attenzione rivolta
alle azioni di "marketing" territoriale, al fine di stimolare il
popolamento delle aree a destinazione produttiva di proprietà
regionale; l'ampliamento delle modalità di intervento per la
realizzazione del nuovo polo per l'offerta dei servizi informativi
e di ricerca scientifica presso l'ex Cotonificio "Brambilla" di
Verrès; il finanziamento delle realizzazioni dell'asilo nido di
Charvensod, che, oltre a ribadire l'attenzione dell'Esecutivo per
la persona e per i problemi della famiglia, si propone di dare una
risposta alle richieste dei dipendenti regionali di poter disporre
di un asilo nido aziendale; la partecipazione della Regione a spese
di ristrutturazione dell'edifico degli archivi del capitolo della
Cattedrale "Santa Maria Assunta" di Aosta; il finanziamento degli
interventi di manutenzione straordinaria del Museo regionale di
scienze naturali di Saint-Pierre; il finanziamento speciale al
Comune di Saint-Vincent a supporto degli interventi correlati alla
presenza della casa da gioco in considerazione dell'interesse
regionale che essa assume; il finanziamento straordinario al Comune
di Pontey per la realizzazione di un'opera pubblica a
riconoscimento del disagio creato alla popolazione dalla presenza
della discarica di rifiuti speciali non pericolosi.
Oltre a quanto sopra illustrato, la manovra finanziaria provvede
al finanziamento del settore agricolo e delle risorse naturali per
15,9 milioni destinati al completamento del Piano di sviluppo
rurale per il miglioramento delle infrastrutture rurali e agli
interventi necessari per la realizzazione della viabilità rurale,
del settore turistico per lo sviluppo e la riqualificazione degli
impianti a fune per gli interventi promozionali a favore dei rifugi
e per la realizzazione di infrastrutture ricreativo-sportive per
6,5 milioni, della viabilità per la manutenzione e completamento e
ammodernamento delle strade regionali e per la costruzione di opere
di protezione passiva sulla strada regionale n. 2 di Champorcher
con 7,5 milioni; degli interventi per la prevenzione di eventi
calamitosi per la manutenzione di alvei, per la stabilizzazione dei
versanti per 11 milioni; del Programma interventi su beni
patrimoniali per 4,5 milioni di cui 3,5 per interventi di
sistemazione e manutenzione straordinaria su beni non adibiti ad
uffici, fra cui si segnala il completamento dell'ex Cinema
"Splendor" e interventi urgenti per salvaguardare la pubblica
incolumità presso lo stabile ex "Cral Cogne", 1 milione per le
spese per acquisto di immobili mediante procedure espropriative;
nel settore dell'ambiente e dello sviluppo sostenibile per 2,5
milioni di cui 1 riguarda le spese per realizzazione e manutenzione
straordinaria di impianti per lo smaltimento dei rifiuti e 500mila
euro per l'incremento dei trasferimenti all'ARPA; infine il Fondo
regionale per le politiche sociali per 1 milione. Nella
destinazione dell'avanzo di amministrazione si sono privilegiate le
spese di investimento rispetto alle spese correnti migliorando
l'incidenza relativa delle stesse sul bilancio di previsione, che
passa dal 69,81 al 65,57.
Vi chiedo scusa per la lunghezza della relazione, ma non si può
sottacere un momento così importante che non deve essere
banalizzato nella semplice riproposizione di numeri, un'azione del
Governo su tutte le attività che possono interessare la Comunità
valdostana. Molte volte e soprattutto in prossimità di scadenze
elettorali si fa un gran "polverone" e molte volte si agisce
cercando di essere il più buono dei buoni, il più generoso fra i
generosi e, rispetto a questa attività, chi è più bravo? Il
Governo, la maggioranza, i Consiglieri non hanno una vocazione a
non sostenere delle iniziative, nell'ambito di questa
riproposizione vi ho fatto un elenco dettagliato delle attività
finora svolte, dando una visibilità per gli amici della stampa e
coloro che si occupano di comunicazione di un'attività di governo,
che non può perdersi dietro degli individui che si curano un
orticello e rappresentano il problema di questo orticello come se
fosse il problema della Comunità valdostana. Non vogliamo
sottostimare nessun problema, anche quello che viene posto in modo
strumentale, ma dobbiamo coniugare queste esigenze con le esigenze
della Comunità e di un Consiglio regionale che si è dotato di una
normativa apposita. Il ruolo del Governo e del Consiglio quindi è
quello di dare sostanza affinché questo programma e questi
provvedimenti trovino una soddisfazione. Non siamo qui a dire che
siamo i più bravi del mondo, ma non siamo neanche qui supini ad
accettare tutte le critiche che possono essere fatte in modo
strumentale. Rispetto a questo pensiamo di presentarci alla
Comunità valdostana con le carte in regola, "les papiers en règle",
ossia siamo qui per essere analizzati, per essere criticati, ma ci
presentiamo a faccia franca di fronte a tutti.
Presidente
- Dichiaro aperta la discussione generale sui
punti n. 169 e n. 170.
La parola alla Consigliera Squarzino Secondina.
Squarzino (Arc-VA)
- Abbiamo sentito oggi il futuro
Presidente della Regione! Nessuno mette in dubbio che lui sia il
migliore di tutti, oggi ha dato atto che è il migliore di tutti, ha
raccontato tutto bene quello che è stato fatto, democraticamente;
peccato che la democrazia non sia una pratica di questo Consiglio e
di questa maggioranza e spiego 2 cose soltanto. L'Assessore ha
detto: "non bisogna banalizzare il bilancio consuntivo" e io sono
pienamente d'accordo, tanto che in Commissione io avevo chiesto che
in Commissione, quando si affronta il bilancio consuntivo, si
sentissero tutti gli Assessori perché tutti dovevano venire e
raccontare quello che era stato fatto rispetto al preventivo. La
risposta è stata: "è sempre stato fatto così, cosa vuole lei,
Consigliera Squarzino, occupare la Commissione...". Se è vero,
com'è vero, che questo non è un atto banale, allora non dovrebbe
essere neanche banale la discussione preventiva in Commissione,
quindi banale vuol dire prevedere che i vari Assessori vengano e
presentino i dati. Seconda cosa non democratica: qui mi rivolgo al
Presidente della Regione - ora non c'è, ma lo ridirò in sua
presenza -, questa Giunta e anche questo Consiglio agiscono per
impedire che un atto democratico della popolazione, fare i
referendum, possa essere svolto. Qui c'è un attacco alla
democrazia, alla possibilità per la popolazione di esprimersi con
un "sì" o un "no" su certe leggi elettorali. Questi sono i 2 esempi
che pongo: uno di carattere democratico più vasto rispetto alla
popolazione e uno di carattere democratico più ristretto rispetto
ai Consiglieri.
Penso non sia possibile riprendere punto per punto i dati sia
del relatore, che ringrazio per la sua precisione, sia della
relazione dell'Assessore, perché sarebbe solo un ripetere e non
sarei capace di ripetere in modo così enfatico e articolato come ha
fatto l'Assessore. Mi limito a fare alcune osservazioni, ma il fare
alcune osservazioni non vuol dire che uno non possa fare delle
critiche. Lei ha detto: "non accettiamo le critiche", ma noi siamo
qui proprio per sottolineare le cose che non sono state dette o
sono state dette in un certo modo. Credo che, quando la critica
nasce dall'esigenza di un confronto serio sulle cose, questa vada
sempre accettata.
Per quanto riguarda la sua ampia relazione, già il collega
Salzone ha detto: "ma perché non ce l'ha data prima?" Come mai
voleva "tirare fuori dal cappello" questo splendido capolavoro di
resoconto? Sarebbe stato opportuno che ce lo facesse avere prima o
almeno in concomitanza. Parliamo del consuntivo 2006: questo è un
documento contabile che ha un grande valore politico e poi ci
tornerò. Vorrei analizzare l'aspetto tecnico-contabile, non sono un
ragioniere, ma voglio soffermarmi su aspetti che l'Assessore ha
solo sfiorato. Il problema delle entrate. Riconosciamo agli uffici
una grande professionalità, i responsabili dell'Assessorato hanno
svolto 2 lavori: uno di accertamento di minori e maggiori entrate,
ma soprattutto la capacità di cercare le tasse su cui lo Stato per
legge deve darci i 9/10. È chiaro che, di fronte a sempre nuove
modalità di tassare e a tasse che già il "Governo Berlusconi" aveva
introdotto e che continuano sempre, credo vi sia un lavoro
prezioso, non solo, ma abbiamo visto, in sede di bilancio 2007 e in
sede consuntivo 2006, come vi sia stata la capacità di recuperare
imposte che provenivano dai vari concessionari, ma che non erano
state versate dallo Stato per motivi vari dal 1998 al 2003.
Rispetto alle entrate, è stato riconosciuto che vi è un'entrata
superiore a quella del consuntivo 2005 del 18% e del 10% superiore
alle previsioni iniziali. L'Assessore sa bene che in questi ultimi
anni vi è sempre stato un "trend" positivo superiore al tasso di
inflazione fra le entrate previste e quelle accertate, ma - e non
me ne voglia l'Assessore, ma io lo ascolto e rileggo anche con
attenzione i suoi interventi - nella relazione al bilancio 2006
l'Assessore ha detto:
"pur essendo un bilancio elaborato in un
periodo di austerità come quello che viviamo ha mantenuto
un'impostazione..."
, quindi nel 2006 l'Assessore era
preoccupato per il clima di austerità in cui si viveva, ma
addirittura diceva:
"... non è da escludere la possibilità che a
gennaio ci ritroveremo a dover decidere delle revisioni del
bilancio in ribasso"
. Qui l'Assessore credo debba mettere
d'accordo valutazioni diverse che dà: da un lato, diceva un anno fa
che si era in un clima di austerità, oggi dice e lo ridice, nel
senso che è consapevole che vi è un "trend" positivo, per cui lui
sa che vi è un "trend" positivo di crescita, perché allora è così
preoccupato?
L'Assessore sa che abbiamo tanti soldi, come lo sappiamo anche
noi e, se prendiamo i dati che ho trovato - ma potete trovarli
anche voi in "internet", basta cercare l'istituto che studia i
sistemi regionali, federali e delle autonomie: ISSIRFA - relativi
alle entrate delle varie Regioni e reddito per abitante delle varie
Regioni, sono dati del 2004, ma se sono aumentati... chiaramente ci
sarà la possibilità di un aumento di questi dati... noi abbiamo
delle entrate superiori a 11.691 euro per abitante a fronte di un
dato nazionale di 2.485 - 5 volte tanto - e a fronte di un Piemonte
di 2.043 - meno ancora del dato nazionale - e a fronte anche di
dati di Bolzano e Trento che sono molto alti rispetto al dato
nazionale, ma più bassi rispetto a noi (Bolzano con 9.165 e Trento
7.000). Si può dire che siamo più ricchi, perché produciamo più
ricchezza e le nostre entrate dipendono per l'86% dal titolo I,
dove abbiamo però una parte che riguarda i tributi propri che
raggiungono solo il 12% di questo 86% che percepiamo, mentre la
parte più alta è data dalla compartecipazione a tributi erariali
(73,69%). In entrambi i casi ricordo i documenti, c'è stato un
aumento di queste entrate, l'aumento superiore delle
compartecipazioni rispetto a quello dei tributi propri. Perché
ricordo queste cose? Si tratta di capire dove si fonda la certezza
del nostro bilancio. Se andiamo a vedere nel bilancio le entrate
sia i tributi propri che i tributi per compartecipazione, vediamo
alcune cose. È vero, vi è un aumento dell'IRAP molto alto - 10
milioni -, ma complessivamente i nostri tributi propri sono solo di
6 milioni di aumento, perché ci sono quasi 5 milioni in meno da
parte della "Casinò S.p.a.", ossia quelle entrate che dovrebbero
essere tassa di concessione della casa da gioco, che è l'entrata
tipica nostra, è un'entrata che vede nel tempo diminuire il suo
apporto. Se poi vediamo come sono declinati i proventi della
compartecipazione, vediamo che il provento più alto è dato dalla
quota sostitutiva della IVA di importazione - 291.282.956,88 euro -
e tale cifra consistente non è legata alla produzione della
ricchezza in Valle d'Aosta: questo è un dato importante di cui
tener conto! Come pure l'altra imposta di fabbricazione della
birra, che è l'altra tassa che ha avuto l'incremento maggiore dal
preventivo al consuntivo - + 38 milioni - è un'imposta legata a
fattori extraregionali, perché riscuotiamo l'imposta di
fabbricazione della birra che è fabbricata in tutti gli
stabilimenti "Heineken" che sono in Italia e non solo in Regione;
qui è sufficiente che vi sia un cambiamento di quel famoso modello
"F24", che invece ha dato la possibilità di far riscuotere in Valle
d'Aosta tutte le imposte di fabbricazione della birra "Heineken"
che si fa in tutta Italia, perché questa nostra grossa risorsa non
sia più così cospicua.
Dico questo, Assessore, proprio per rispondere a delle
affermazioni che ha fatto nella presentazione del bilancio e che
oggi ha ripreso: "questa è una situazione che possiamo dire di
elevato benessere, in cui ci sono preoccupazioni per il futuro". Le
ha indicate l'Assessore nel 2005 quando si discuteva il bilancio
2006, ma le ripete anche adesso perché dice sulla "Gazzetta Matin",
ma potrei prenderlo in qualunque altro posto... sono le cose che ha
aggiunto nel suo intervento:
"del futuro non abbiamo certezze,
di sicuro con il sistema attuale è stato possibile realizzare
questi risultati. In tutta onestà non sono sicuro che il
federalismo fiscale ci avrebbe permesso di presentare questi
numeri"
. Che vi sia questa preoccupazione del federalismo
fiscale lo posso capire, ma credo che qui varrebbe la pena che la I
o la II Commissione si interrogassero su cosa vuol dire federalismo
fiscale. Federalismo fiscale fino a qualche anno fa poteva essere
uno dei progetti, vi ricordate le macroregioni con lo studio della
Fondazione "Agnelli"?... ma adesso vi è un dato preciso, vi è
l'articolo 119 della Costituzione, che dice:
"I Comuni, le Province, le città metropolitane e le Regioni
hanno risorse autonome, stabiliscono e applicano tributi ed entrate
proprie in armonia... dispongono di compartecipazioni al gettito di
tributi erariali riferibili al loro territorio. La legge dello
Stato istituisce un fondo perequativo senza vincoli di destinazione
per i territori con minore capacità fiscale per abitante. Per
promuovere lo sviluppo economico, la coesione e la solidarietà
sociale, per rimuovere gli squilibri economici e sociali..."
,
gli squilibri rispetto a chi? Noi siamo la Regione più ricca
d'Italia e una delle più ricche d'Europa, quindi chi è che può
parlare di squilibri? Continuo nella lettura:
"... per rimuovere
gli squilibri economici e sociali lo Stato destina risorse
aggiuntive ed effettua interventi speciali in favore di Comuni,
Province e Regioni"
. C'è l'articolo 119 che parla di
federalismo fiscale, bisogna cominciare a definire come le Regioni
e vari territori possano avere le risorse necessarie per
accompagnare la crescita e lo sviluppo dei vari territori della
vita dei cittadini, per garantire che nei vari territori ci sia la
presenza di servizi ai cittadini, perché tutti i cittadini di
questo territorio devono poter vivere dignitosamente e conseguire
lo sviluppo necessario per la dignità della propria vita, ma
rispetto a tutti. Su questo c'è un grosso dibattito e ogni tanto il
nostro Presidente ricorda che è cattivo lo Stato italiano che vuole
imporre certe cose terribili alle Regioni a statuto speciale. Ora,
qui diciamo che l'argomento ha cominciato ad essere al centro
dell'attenzione e non può non esserlo non solo perché lo dice la
Costituzione, ma perché lo vediamo, c'è da parte delle Regioni del
nord la consapevolezza che loro stanno pagando lo sviluppo di tutto
il "sistema Italia", nel senso che le risorse che queste Regioni
del nord producono sono di gran lunga superiori rispetto alle
risorse che dallo Stato tornano alle Regioni. Le Regioni dicono:
"basta", la Costituzione è chiara, cominciamo a ragionarci sopra.
L'errore che è stato fatto dallo Stato è quello di mettere insieme
Regioni normali e a statuto speciale, per fortuna vi è stato un
intervento da parte dei nostri Parlamentari, che hanno ricordato
come nell'accordo politico programmatico siglato nel 2006 si è
convenuto che vi fosse una concertazione preveniva fra il Governo e
i rappresentanti della Valle d'Aosta e del Parlamento su tutti i
temi di interesse specifico della Regione. Siamo d'accordo sul
fatto che si studi il federalismo fiscale delle Regioni a statuto
speciale separatamente dall'altro, ma questo va studiato, tenendo
conto di un fatto che riguarda tutte le Regioni a statuto speciale.
I tributi propri nelle Regioni a statuto speciale corrispondono al
12,5% del bilancio, come anche da noi, mentre nelle altre Regioni
questa cifra corrisponde al 37,2%. Questo vuol dire che comunque
bisognerà riflettere sul fatto come possiamo organizzare i nostri
tributi propri, le nostre compartecipazioni e quali sono gli
interventi di carattere perequativo per garantire un livello di
vita dignitoso a tutti i cittadini della Valle d'Aosta, come a
tutti i cittadini d'Italia.
In tale quadro è chiaro che bisogna mettersi insieme e lavorare,
per questo dicevo bisogna cominciare a lavorare su questo, per
capire quali sono le nostre esigenze, solo che noi abbiamo - e qui
l'Assessore riprende una linea politica che altri suoi predecessori
hanno tracciato - finora operato con un bilancio che non è fatto
solo di tributi propri e compartecipazione a ricchezza locale, ma
in cui ci sono anche delle voci aleatorie, presenti, ma che non
sono legate al nostro territorio ormai, ad esempio la tassa
sostitutiva dell'IVA da importazione, che raggiunge quasi 300
milioni di euro ed è la prima voce delle entrate. Bisogna chiedersi
come fare e perché è difficile per noi? Perché avremmo dovuto in
tutti questi anni tarare le uscite sulle entrate certe, ossia
quelle che riguardano il risultato del nostro lavoro. Queste
entrate più aleatorie e non definitive, perché non facenti parte
dei 9/10, avrebbero dovuto essere utilizzate per progetti
straordinari.
Oggi ho sentito una cosa interessante da parte dell'Assessore
quando ha detto: "abbiamo cercato di utilizzare alcune risorse
straordinarie come quei circa 47 milioni di euro che derivano
dall'aver riscosso tasse precedenti"... si è riusciti a mettere le
mani sul pregresso e si sono scoperte tasse che lungo gli anni ci
saranno sempre, non in quella entità perché lì prende insieme 5-6
anni. Lui ha detto giustamente: "cerchiamo di utilizzare tale tassa
che ci siamo trovati in più per progetti straordinari importanti" e
questo ha fatto sì che anche il rapporto fra spese di investimento
e spese correnti con il consuntivo si elevasse: questo è un dato
positivo! Quello che sottolineiamo è: attenzione, tutta questa
operazione si sarebbe dovuta fare in tutti questi anni, perché
avremmo avuto a disposizione ogni anno da 200 fino a 300 milioni di
euro per grandi progetti, non parlo solo dell'ospedale, ma la
ferrovia; oppure questi soldi ci sarebbero serviti o ci
servirebbero per l'università, tutto il lavoro che dovrà essere
fatto alla "Testafochi", il Presidente dice non è che ce l'hanno
regalato, bisogna spendere, certo, ma con quali risorse? Se
avessimo costruito un bilancio che teneva conto che una parte non
era sicura, perché il territorio faceva da volano a questa
ricchezza, forse non ci saremmo trovati in tale situazione.
Potrei dire qualcos'altro delle entrate, ma ripeterei solo dati
tecnici.
Rispetto alle uscite, nel presentare tutto il quadro delle
uscite, sì, vediamo che c'è una maggiore capacità di impegnare le
somme che si prevede di spendere, c'è un lieve miglioramento per
quanto riguarda la capacità di concludere i procedimenti di spesa
ma, se vediamo a pagina 20, vediamo che ci sono dei settori in cui
si formano continuamente dei residui: il primo è la formazione
professionale, qui posso anche capirlo perché sono fondi europei e
statali, ma i programmi di informatizzazione regionale, qui è
aumentato di molto il residuo formato in un anno, c'è da chiedersi
perché se li gestiamo noi; come pure sono molto alti i residui di
nuova formazione esistenti nell'ambito del territorio e dello
sviluppo economico. Rispetto a questo elemento, vorrei rilevare
che, mentre c'è dal punto di vista delle entrate una capacità di
trovare anche meccanismi e procedure che diminuiscono le criticità
che si sono riscontrate nel passato, quindi perfezionano gli
strumenti di accertamento delle entrate, per quanto riguarda le
uscite, non abbiamo avuto contezza di queste cose, ossia non
abbiamo visto che siano stati messi in atto controlli seri di
gestione e di efficienza della spesa. Ha fatto un elenco della
spesa, lunghissimo: avevamo tutte queste leggi, abbiamo speso
quello che le leggi ci dicevano. Se tale spesa è stata fatta in
modo efficiente, senza aggiunte di continui interventi successivi,
se tale spesa ha raggiunto gli obiettivi prefissati, questo non è
indicato e questo credo che l'Assessore non lo abbia fatto, perché
mancano strumenti di controllo di gestione delle spese che vengono
fatte.
Ancora: tutte le pratiche esistenti, se parliamo con gli utenti
e ogni tanto queste esigenze le rimettiamo qui... ultimamente il
collega Bortot parlava della Commissione per gli invalidi, in altri
casi la collega Fontana ricordava in Commissione la lentezza con
cui vengono erogati i contributi per la legge n. 19 e così via; è
stato fatto un lavoro serio di analisi delle procedure, dei tempi
morti che costano sia all'utente che all'amministrazione? Questi
sono costi che potrebbero essere risparmiati! Ripeto: mentre nella
parte entrate questo mi sembra che sia fatto perché emerge, può
darsi che per le spese sia tutto fatto, ma non emerge. Fate
emergere tale sommerso, fate conoscere le procedure di gestione
dell'efficienza delle spese! Non possiamo dire che è solo
efficiente se la scuola è inaugurata, bisogna vedere il rapporto
costo reale se è aumentato nel frattempo, se dal momento in cui è
stata progettata al momento in cui viene realizzata sono passati
tanti tempi che le esigenze sono cambiate per cui non è più
adeguata; tali cose andrebbero individuate, altrimenti è inutile
dire che abbiamo fatto tanti edifici se manca questa analisi
dell'efficienza del risultato.
Non entriamo in merito alle varie leggi che l'Assessore ha
elencato: primo, per mancanza di tempo; secondo, perché sono leggi
che spesso non abbiamo condiviso; terzo, perché a noi interessa non
tanto la singola legge, ma il risultato complessivo.
Su un bilancio politico... non avevo la relazione che ha fatto
oggi, quindi mi sono accontentata di andarmi a rileggere le cose
che ha detto quando ha presentato il bilancio 2006, presentando un
elenco di dati e di opere e dicendo alcuni obiettivi politici e li
riprendo, per vedere se sono stati realizzati, oppure no. Parlava
di necessità di valutare gli impatti economici dei disegni di
legge: questo è stato fatto? Quali risultati ha dato, in base a
quali criteri? Cosa vuol dire... l'impatto che quel disegno di
legge ha sul tessuto economico... questo penso sia... qui non mi
sembra che vi sia stato. Ancora: si parlava prima di strumenti
innovativi di gestione, valutazione e verifica per garantire uno
stretto coordinamento fra processi di programmazione e processo di
bilancio; non credo che questo vi sia stato, lo abbiamo detto
prima.
Ha parlato di contenimento della spesa corrente, qui c'è il
problema dei posti vacanti in organico per cui bisogna tenere il
50%. Vi è la riduzione percentuale del part-time e menomale, dico
io, che su questa percentuale si è fatto un passo indietro,
altrimenti contenere la spesa in quel modo sarebbe stato deleterio
per le famiglie. Vi era il problema della mobilità passiva, dove si
parla di verifiche di appropriatezza delle prestazioni erogate
fuori Regione come accorgimento per diminuire la mobilità passiva
ma, come vedremo nell'assestamento di bilancio, questo non ha dato
grandi risultati. Necessità di contrastare le difficoltà del
mercato delle case da gioco... abbiamo visto che è diminuita la
tassa di concessione e vediamo il casinò come funziona. Si parlava
di azione di programmazione per gestire i fondi europei 2007-2013:
qui credo che qualcosa sia stato fatto, questo è uno dei progetti
che è stato portato avanti. Ammodernamento sistema ferroviario: i 4
milioni spesi per la ferrovia rispetto alle decine di milioni spesi
per il trasporto su gomma la dice lunga. Soprattutto c'è una cosa
che manca, ma lei non poteva, non era sua volontà farlo
politicamente... vi è da chiedersi, tutte queste leggi hanno fatto
crescere tale territorio?
Non vado per impressioni, ma oggi pomeriggio, nell'incontro con
i lavoratori della "SET" probabilmente emergerà che l'industria ha
grosse difficoltà. Prendo semplicemente il rapporto sulle imprese e
l'economia locale della Camera di commercio, sono dati precisi,
dove si dice che c'è un benessere, lo abbiamo già detto, ma, a
fronte di questo livello di benessere di cui gode la Comunità
valdostana - ripeto: benessere che questo Governo cerca di
garantire e di amministrare -, vi è un deficit di crescita negli
ultimi anni, vi è uno scarso dinamismo, vi sono fattori critici
specifici dell'economia locale, che non sono solo i soldi che metto
nell'industria, ne metto tanti, ma molti meno di quanto metto in
altri settori, diciamocelo fino in fondo! Rispetto a questa crisi
che c'è e che i dati della Camera di commercio ci indicano, ma che
gli stessi dati e le stesse analisi che accompagnano quei programmi
europei mettono in luce, di fronte a tutto questo, l'Assessore fa
un elenco delle leggi e dice quanti soldi ha speso. Assessore,
credo che il bilancio politico di quale esito ha dato tutta questa
serie di interventi rispetto all'economia della Regione, e io dico
anche al clima sociale di questa Regione, alcuni dati significativi
ci sono di disagio sociale, di povertà culturale. Rispetto a tali
elementi, lei fa un elenco lunghissimo di leggi... bravissimi,
avete ottemperato a tutte le leggi che il Consiglio ha votato, ma
il risultato di tutte queste leggi quale doveva essere? Secondo
noi, una crescita della qualità di vita complessiva di questa
Regione e non solo di qualcuno rispetto ad altri!
Ho pochissimo tempo, dico solo 2 cose per l'assestamento di
bilancio. Anche qui siamo di fronte a una cifra notevole, che è
stata spalmata dappertutto, qui è stato chiaro l'Assessore, avevo
pensato: qui le priorità sono priorità elettorali e lui chiaramente
ha detto: "abbiamo utilizzato queste risorse per completare tutti
gli sforzi della maggioranza in modo da presentarci alle prossime
elezioni con il programma di maggioranza fatto". Qui è stato
chiaro, va bene, prendiamo atto che le scelte - le vedremo
discutendo i vari articoli - puntuali... rispondono a tale
finalità; per questo ho riconosciuto in questo Assessore il futuro
"leader" del Governo che dal 2008 governerà la Valle, perché ha
"tutte le carte in tavola"...
Presidente
- Ci sembra ragionevole sospendere i lavori
per una pausa pranzo, i lavori riprenderanno questo pomeriggio alle
ore 15,30.
La seduta è tolta.
---
La séance se termine à 13 heures 4.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK