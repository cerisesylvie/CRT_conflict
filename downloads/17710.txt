Consiglio Regionale della Valle d'Aosta - Oggetto del Consiglio n. 29 del 28 settembre 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 29 del 28 settembre 1988 - Resoconto
OGGETTO N. 29/IX - SOSPENSIONE DELLA DISTRIBUZIONE DI GASOLIO
IN ESENZIONE FISCALE.- (Interrogazione).
PRESIDENTE:
Do lettura dell’interrogazione
in oggetto, presentata dai Consiglieri Bajocco e Mafrica.
INTERROGAZIONE
Un comunicato dell'Assessore all'ICAT del 13 luglio 1988 rendeva
noto che "le assegnazioni delle quote mensili di buoni per
l'acquisto di gasolio agevolato sono momentaneamente sospese in
attesa che venga aggiornata ed adeguata al fabbisogno
l'assegnazione da parte dello Stato di questo contingente".
Poiché anche nella nostra Regione si verifica spesso che
decisioni presentate come transitorie permangano invece inalterate
per un tempo indefinito.
i sottoscritti Consiglieri regionali
del gruppo comunista
INTERROGANO
l'Assessore all'ICAT per conoscere:
1) l'ammontare del quantitativo di gasolio in esenzione fiscale
distribuito prima della sospensione e la consistenza della parte
eccedente l'assegnazione dello Stato;
2) quali iniziative sono state prese per adeguare il
quantitativo stabilito dalla normativa statale;
3) se e quando ed in quale modo sarà riattivata l'assegnazione
di buoni gasolio in esenzione fiscale qualora le trattative con il
Governo per l'adeguamento del contingente di gasolio non fossero
rapidamente e positivamente concluse.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
E' stato chiesto di conoscere l'ammontare
del quantitativo di gasolio per autotrazione in esenzione fiscale
distribuito prima della sospensione e la consistenza della parte
eccedente l'assegnazione dello Stato.
Come si sa, l'attuale rapporto che regola l'assegnazione di
prodotti in esenzione fiscale e di merci per la Valle d'Aosta mette
l'amministrazione regionale in situazioni complesse, anche perché
le variazioni dei consumi non derivano da scelte regionali, ma da
diversi carichi di imposta che lo Stato impone di volta in volta.
Nel 1983, ad esempio, non si provvide ad un adeguamento del
contingente di 100.000 quintali, pari a 10.000.000 di chilogrammi,
di gasolio per autotrazione. Tale contingente risultò sufficiente
sino al 1985.
Successivamente, per l'incremento del numero delle vetture
funzionanti a gasolio, in conseguenza dei benefici derivanti dal
suo consumo, tale carburante ha subito una evoluzione piuttosto
consistente, specie dal 1985 in poi. Ciò ha suggerito alla Giunta
di sospendere la distribuzione del gasolio per autotrazione nel
secondo semestre del 1988, anche perché nel solo primo semestre del
1988 sono stati distribuiti buoni per un totale di 9.250.639
chilogrammi, a fronte di un contingente annuo di 10.000.000 di
chilogrammi. Nel 1987 la distribuzione di gasolio aveva raggiunto i
15.000.000 di chilogrammi.
E' intenzione dell'Amministrazione regionale di portare l'esame
di tutto il problema, accompagnato da una serie di proposte, di
fronte alla 3a Commissione. Il problema ha tre punti
qualificanti:
- identificare i criteri e le categorie beneficiarie di questo
contingente;
- esaminare un eventuale piano di rientro;
- chiedere un adeguamento del contingente di gasolio al nuovo
fabbisogno.
Al più presto, quindi, questa problematica sarà portata
all'attenzione della Commissione competente, anche in vista della
predisposizione della deliberazione di Giunta che, per il 1989,
regolamenterà la distribuzione dei carburanti in Valle d'Aosta.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (P.C.I.):
Il problema rimane, perché, passate le
elezioni, gli artigiani ed i commercianti, cioè quelli che
dovrebbero trarre i maggiori benefici dai buoni di gasolio, ne sono
rimasti privi.
L'Assessore dice che dal 1983 al 1985 sono stati sufficienti i
100.000 quintali di gasolio assegnatici dallo Stato; tuttavia, dal
1985 al 1988, non ce ne siamo più preoccupati, anche se abbiamo
visto aumentare i mezzi di trasporto, sia quelli piccoli che quelli
grandi. Fin dal 10 gennaio 1988, non appena accortasi
dell'insufficiente quantitativo di gasolio in esenzione fiscale, la
Giunta avrebbe dovuto subito sospendere la distribuzione dei buoni,
oppure ne avrebbe dovuto autorizzare una distribuzione solo
parziale; invece, essendo ormai prossime le elezioni regionali, la
Giunta avrà pensato: "Guai se perdiamo i voti degli artigiani e dei
commercianti, che sono le categorie che usufruiscono maggiormente
dei benefici dei buoni di gasolio!".
Mi ha particolarmente preoccupato, inoltre, un comunicato
dell'Assessore competente, reso noto in data 13 luglio 1988, nel
quale si diceva:
"Le assegnazioni delle quote mensili di buoni per l'acquisto
di gasolio agevolato sono momentaneamente sospese in attesa che
venga aggiornata ed adeguata al fabbisogno l'assegnazione da parte
dello Stato di questo contingente".
Noi sappiamo molto bene che i tempi dello Stato sono lunghi, ma
l'Assessore ci dice: "Quanto prima porteremo all'esame della 3a
Commissione delle proposte"; mi auguro che esse siano
particolarmente valide e tali, comunque, da soddisfare le esigenze
del cittadino, dandogli ciò che ancora non ha avuto.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK