Consiglio Regionale della Valle d'Aosta - Oggetto del Consiglio n. 3267 del 24 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3267 del 24 gennaio 2008 - Resoconto
OGGETTO N. 3267/XII - Interpellanza: "Situazioni di criticità
nelle attività industriali della regione".
Interpellanza
Richiamate le precedenti e numerose interpellanze presentate
lo scorso anno dal nostro gruppo consiliare sullo stato di crisi
che attraversa l'industria valdostana;
Premesso che con tali interpellanze si chiedeva al Governo
regionale di informare il Consiglio sulla situazione esistente e di
indicare quali strategie, progetti o indirizzi si intendevano
attuare per superare una crisi che perdura ormai da lungo
tempo;
Considerato che ormai, in aggiunta alle difficoltà emerse
negli stabilimenti dell'Olivetti I-Jet di Arnad, della Set di
Issogne, alla fallimentare conclusione della Tecdis-Tectel di
Châtillon, alle vicende della Rossignol di Verrayes, alla Scott di
Gignod, si sono sovrapposte situazioni di precarietà e di riduzione
dei posti di lavoro anche in altri settori;
i sottoscritti Consiglieri regionali
Interpellano
il Presidente della Regione e l'Assessore competente per
sapere:
1) se si sono verificati, a giudizio della Giunta regionale,
significativi cambiamenti nelle fabbriche citate in premessa, vista
l'importanza che esse rivestono nella media e bassa Valle;
2) quali siano in particolare le linee di azione condotte
dalla Giunta regionale nei confronti dell'Olivetti I-Jet di Arnad,
della Set di Issogne; a quali risultati siano giunte le trattative
che riguardano la Rossignol di Verrayes; quali siano infine le
prospettive del gruppo Atos di Pont-Saint-Martin;
3) se, a giudizio dell'Amministrazione, si prevedono nuovi
insediamenti industriali in Valle e quali sono i criteri ispiratori
di un eventuale piano di ripresa di questo settore;
4) se lo studio affidato alla società Ambrosetti è stato
terminato e, in caso positivo, se si intendono assumere le
eventuali proposte per una crisi che si trascina ormai da anni
senza alcun visibile miglioramento.
F.to: Bortot - Squarzino Secondina
Président
- La parole au Conseiller Bortot.
Bortot (Arc-VA)
- Volevo fare una piccola premessa
relativa al fatto che ieri abbiamo discusso un'interrogazione sulla
"Quality Building". La "Quality Building" è fallita, avevo
partecipato al Forte di Bard ad una presentazione dei loro
prodotti, tutti i loro prodotti riguardano soprattutto il cappotto:
l'isolamento degli immobili, puntavano molto sul fatto che noi,
come Regione, ci dotassimo in tempi brevi di una legge che
promuovesse il risparmio energetico; di fatto, come Consiglio, non
c'entriamo niente, ma se avessimo accelerato questo iter, forse
tale azienda sarebbe ancora sul mercato.
Intanto vi è la bella notizia, Assessore, dell'accordo
"Rossignol-Grivel", anche se si passa attraverso un'altra azienda
"doc", ma questo non inficia il fatto che l'intero comparto
soprattutto in bassa Valle soffre pesantemente di una crisi. Non si
sa bene se è una crisi dovuta a mancati investimenti, se dovuta al
mercato, sta di fatto che ci troviamo puntualmente - e in questo
senso credo che avremo fatto fra interrogazioni ed interpellanze
almeno una decina di iniziative su tale argomento della crisi
industriale nella nostra Regione - in una "impasse", dove ancora
una volta si esaminano le situazioni di crisi aziendale, azienda
per azienda, senza avere una strategia adeguata. Adesso ci siamo
dentro con l'"Atos" e non sappiamo cosa comporta questo passaggio
di proprietà, non sappiamo... o, meglio, sappiamo benissimo cosa
"bolle nella pentola" della "Olivetti I-Jet", non sappiamo se vi
sono in cantiere insediamenti industriali e non sappiamo che fine
ha fatto lo studio che abbiamo affidato alla società di
"consulting" "Ambrosetti", nel senso che c'è stata un'ottima
presentazione - parziale però - delle proposte di indirizzi
strategici sulle quali la Regione dovrebbe muoversi nei comparti
produttivi, non solo in quello industriale, in base alle vocazioni,
al fatto che siamo una Regione che potrebbe essere centro d'Europa,
ma nel contempo è in un "cul de sac"... alle opportunità che
potremmo fornire all'azienda dal punto di vista delle risorse
finanziarie, al contesto territorio-ambiente nel quale siamo
inseriti. Con l'interpellanza vorremmo fare il punto, da una parte,
sulle singole aziende; dall'altra, se si stanno mettendo in piedi
strategie a media e lunga scadenza, di modo che non siamo sempre in
emergenza sulle singole aziende. È anche importante capire a che
punto è la procedura per il salvataggio della "Set" di Issogne.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Direi che le interpellanze del collega
Bortot su questi argomenti sono ormai un appuntamento che ci
permette di fare il punto e di non abbassare l'attenzione sulla
situazione del nostro comparto industriale. Ben venga
l'interpellanza perché mi permette di fare tale puntualizzazione ad
alta voce. Ho apprezzato le parole che il collega Bortot ha usato
nel giudizio che ha dato sul lavoro che l'"Ambrosetti" sta portando
avanti, perché ritengo anch'io sia un lavoro di qualità che sta
tracciando una strategia fondamentale per il modo di affrontare per
una Regione moderna un posizionamento strategico sul territorio,
creando le opportunità di rilancio della nostra impresa. Per dare
un aggiornamento su questo, come avevamo promesso nel mese di
novembre, che per i primi di febbraio saremmo tornati in
Commissione per presentare la seconda parte del progetto, che poi è
la parte che se viene validata... stabilisce in maniera chiara le
vocazioni, le piattaforme di trasferimento tecnologico e le
macroazioni, che poi avranno tutta una serie di sottoazioni su cui
si potrà discutere, perché ricordo che è un confronto aperto, non è
mai un "pacchetto" fatto e finito: ecco perché ritengo importante
che la Commissione possa discutere di queste cose. Vi informo
quindi che, se siamo tutti d'accordo, nei primi 15 giorni di
febbraio possiamo riconvocare la Commissione per sentire la seconda
parte del Piano "Ambrosetti", per fare quel confronto promesso e
per validare le prime azioni che si possono intraprendere. La
strategia diventa importante perché dobbiamo pensare positivo e
fare azioni concrete, ma all'interno di una strategia; è evidente
che non possiamo ragionare giorno per giorno senza avere un
obiettivo preciso da raggiungere. Sappiamo già che gli elementi
trainanti sul nostro territorio sono una serie di cose, su cui
abbiamo già discusso e non è il caso di riparlarne adesso.
Oggi possiamo velocemente fare il punto su alcune situazioni.
Consentitemi di esprimere grande soddisfazione per l'"operazione
Rossignol", il matrimonio "Grivel-Rossignol"...
Caveri
(fuori microfono)
- ... "La Stampa" di
Torino ha segnalato il ruolo della Regione nell'edizione di
oggi...
La Torre (FA)
- ... non l'ho visto...
Caveri
(fuori microfono)
- ... infatti non ne
parla...
La Torre (FA)
- ... appunto, apprezzo l'ironia,
Presidente, in effetti non si capisce che qui si parla sempre e
solo - dico in generale - delle cose negative e, quando realmente
si riesce a combinare delle operazioni che qualificano
l'imprenditoria valdostana, che dimostrano l'esistenza di una
vivacità nelle nostre imprese, che vi sono imprenditori che hanno
coraggio e voglia di lavorare e di fare, che dimostrano come da
situazioni negative si possa passare al positivo con un'interazione
fra "Finaosta", Regione, imprenditori privati, sindacati, quando si
compiono delle azioni come questa che realmente potrebbero riempire
di orgoglio e mettere anche quel segno di ottimismo di fronte alla
nostra visione del futuro, peccato, ha ragione il Presidente che
tutto questo non viene segnalato, forse non era una notizia. Di
certo era una notizia per le 40 famiglie che lavorano in quella
azienda e che si vedono garantito un futuro più roseo di prima.
L'azienda nuova che nasce: la "Ski Poles Verrayes" diventa
un'azienda importante, un'azienda che potrà... c'è qualcosa,
Presidente, dice "La Stampa"... c'è qualcosa...
Caveri
(fuori microfono)
- ... ma non viene citata
la Regione neanche in mezza riga...
La Torre (FA)
- ... stavo dicendo che la "Rossignol" si è
impegnata a garantire un contratto di acquisizione di prodotti alla
"Ski Poles", in questo caso la "Grivel" e Gobbi sono attori
principali, perché addirittura si espongono in prima persona, sarà
il figlio a gestire la "Ski Poles Verrayes" e questo è importante.
Io dico sempre che l'imprenditore sia bene identificato, che si
assuma le sue responsabilità, perché non si può pensare di far fare
le operazioni alla Regione, come molte volte è successo. La Regione
non è l'imprenditore, quindi ci deve essere un imprenditore,
l'imprenditore deve rischiare del suo e la Regione lo deve
sostenere e questa è una tipica operazione che va in tale senso. È
un'operazione che guarda con ampio respiro anche al futuro, quindi
non mi diventa difficile quando mi si cita la "Scott" immaginare un
possibile collegamento nel divenire con la "Scott", potrebbe
addirittura essere un passaggio naturale. Credo di aver così
risposto alla questione che attiene alla "Rossignol" e alla
"Scott".
Per quel che riguarda la "Tecdis-Tectel", che è la cosa che ci
sta più a cuore, perché la responsabilità delle famiglie in cassa
integrazione è un qualcosa che pervade tutto il Consiglio, e non
solo, lì le cose si stanno muovendo positivamente. Finalmente il
dott. Marta, così come si era impegnato lo scorso anno, ci
consegnerà lo stabilimento, dovrebbe essere di questi giorni, se
non per la fine del mese, per i primi giorni di febbraio. Questo
significa riprendere in mano lo stabilimento che ci permetterà di
fare un bilancio della situazione e di poter riprogrammare una
ristrutturazione dello stabile e soprattutto rimetterlo sul
mercato, che è uno degli obiettivi principali, che molto aveva
sottolineato il Vicepresidente Tibaldi: questo ci tengo a dirlo
perché nell'interpellanza che mi fece gli confermai la volontà di
riconoscere in Châtillon quel polo industriale che era sempre stato
e di riconfermare la volontà di ricreare il polo industriale nella
zona di Châtillon.
Per quel che riguarda l'"Olivetti I-Jet", questo è un argomento
delicato, che ci vede molto attenti, come testimoniano i fatti. Se
vi ricordate, già prima di Natale sembrava che si dovesse partire
con la cassa integrazione, addirittura con dismissione di posti di
personale, invece non è successo niente e, quando le cose non
succedono, vi è anche un motivo. Infatti ci siamo mossi come
Regione e abbiamo trovato in un dialogo con l'"Olivetti I-Jet" una
sorta di equilibrio di responsabilità, ossia noi nel tempo abbiamo
sempre dato la massima assistenza a questo stabilimento e al
gruppo, ma oggi pretendiamo che se il gruppo si disimpegna, perché
le dinamiche internazionali non possiamo gestirle, abbiamo la
pretesa che le azioni vengano concordate con il rispetto della
nostra Regione e dei lavoratori e in tal senso il gruppo si è
mosso, tant'è vero che ad oggi non è successo niente e quello che
si sta cercando di fare è, nel passaggio di proprietà che
sicuramente dovrà avvenire, creare quella certezza di continuità
dei posti di lavoro. È chiaro che vi sono un paio di soluzioni in
corso di discussione e i posti di lavoro potranno essere garantiti
anche tramite attività collaterali, ma quello che ci sembra
importante è che possano essere garantiti tutti i posti di lavoro,
quindi la certezza per le famiglie di avere tale serenità. Questa è
la situazione di "Olivetti", che dovrebbe annunciare i cambiamenti
che interesseranno entro febbraio.
Aggiungo la "Atos", su cui non mi avete interpellato, per dire
che lì è in corso un passaggio di proprietà con una società che si
chiama "Engineering" e qui la vera novità è che la proprietà passa
dalle mani estere alle mani italiane: la società "Engineering" è
una società italiana che ha sede a Roma. In tal senso, siccome si
sta perfezionando questo tipo di contratto, ho potuto contattare la
nuova proprietà con cui ho intenzione di avere un incontro a
febbraio, addirittura con la presenza del Presidente. Anche questo
per dimostrare come stiamo monitorando la situazione, anche se la
situazione attuale assolutamente non è la situazione futura, perché
la nostra strategia è tutt'altra per il futuro, cito al riguardo il
connubio che stiamo creando con il Politecnico di Torino e con
l'Università; nel Forte di Bard pochi giorni fa abbiamo avuto
l'incontro di insediamento ufficiale e operativo del tavolo di
trasferimento tecnologico che unisce Università, Regione e
imprenditori, all'interno del quale si vanno a costituire le nuove
energie che costituiranno il motore del cambiamento.
Un'altra domanda che viene posta è:
"se, a giudizio
dell'Amministrazione, si prevedono nuovi insediamenti industriali
in Valle..."
, sì, si prevedono nuovi insediamenti industriali,
abbiamo appena concluso con il Ministero dell'industria un
monitoraggio a livello nazionale sulle aziende che potevano essere
interessate ad insediarsi in Valle nel settore dell'energia. Questa
collaborazione con il Ministero dell'industria che ho iniziato più
per dovere che per convinzione mi ha lasciato molto sorpreso;
abbiamo chiuso tale bando di interesse nazionale e il Ministero mi
ha trasmesso 40 nominativi di aziende nel settore energetico che
possono essere interessate a venire in Valle. Questo mi ha lasciato
senza fiato perché non me lo aspettavo e carico di lavoro perché
sono cose che potremo analizzare in Commissione, questo è molto
interessante, trattandosi di disponibilità specifiche per la nostra
Regione, questo dimostra come il nostro territorio, se supportato
in modo intelligente, diventa appetibile.
Stiamo lavorando anche sui contratti di insediamento, perché uno
degli elementi importanti è quello di fare massa critica rispetto
alle altre Regioni, per renderci competitivi rispetto ai mercati
che sono sempre più difficili. In tal senso - lo dico anche per la
collega Charles che oggi non vedo, ma che è interessata - abbiamo
in atto una serie di valutazioni sulle politiche degli affitti, che
possono essere valutate all'interno solo di un progetto più ampio
che è quello del contratto di insediamento, che prevede da parte
dei soggetti interessati anche responsabilità collegate: ecco che
all'interno di un impegno complessivo l'affitto può essere
ammortizzato in maniera diversa.
Mi veniva chiesto della "Set" di Issogne: questa azienda sta
procedendo sulla strada del concordato per i debiti che aveva in
essere con gli enti pubblici. Ho parlato con il commercialista che
ne cura l'operato, mi ha tranquillizzato dicendo che dovrebbero
aver raggiunto tutti gli accordi con gli enti pubblici competenti,
per cui alla fine si dovrebbe poter accedere al piano che
"Finaosta" aveva prospettato di salvataggio; anche questo è un
segnale positivo, d'altronde vedete non se ne sente più parlare,
perché stanno procedendo in quella direzione.
Presidente
- La parola al Consigliere Bortot.
Bortot (Arc-VA)
- Siamo abbastanza soddisfatti, ogni
tanto abbiamo anche delle soddisfazioni noi dell'opposizione.
Quanto all'inventario sulle singole aziende, grosso modo conosciamo
le difficoltà, non si esce con la "bacchetta magica", quindi siamo
attenti al percorso che ha intrapreso la Regione con queste
aziende, con "Finaosta" e altri finanziatori. Quello che ci
interessa è il concetto che ha espresso di polo: Politecnico,
Università, imprenditori, soprattutto nei nuovi settori produttivi
legati all'energia. Lei non ha citato, ma vi è una fibrillazione
sui fotovoltaici e lì siamo in ritardo, ma credo che fra le 40
aziende segnalate dal Ministero si possano trovare dei "partner".
Quello che interessa è la massa critica, ossia se il polo che
creiamo fra l'Università di Torino, la nostra Università, gli
imprenditori... non abbiamo una massa critica sufficiente per
finanziare la ricerca, quindi il polo deve trovare degli altri
"partner" all'esterno, che possono essere altri poli...
(interruzione dell'Assessore La Torre, fuori
microfono)
... mi lascia senza parole, ma ben venga, non è che a tutti i
costi si deve sempre polemizzare. È importante definire il polo, le
competenze e le strategie, non diversificare su troppe produzioni
per non diventare dispersivi e soprattutto interloquire con altri
comparti, tanto per essere chiaro, quello di Colleretto Giacosa e
l'"Environment Parc" di Torino. Se riusciamo ad entrare in
relazione con questi poli, riusciamo a definire progetti di ricerca
che vanno oltre il polo che dobbiamo definire in base alle
dimensioni della nostra Regione. Non so se sono stato chiaro, ossia
dobbiamo definirci un polo: ricerca, produzione, attività e
finanziamenti per le nostre esigenze occupazionali; affinché questo
si regga, siccome vanno investiti tanti soldi sulla ricerca con
l'Università e sulla ricerca applicata con le aziende, sulla
formazione professionale, Assessore, non so di chi è la competenza
della formazione professionale... non ce l'ha lei, ma non ricordo
chi ce l'ha... il Presidente della Regione... ecco bisogna mettere
in rete i soldi della formazione, metterli in questo comparto. Se
occorre fare delle scelte, meglio scegliere dei comparti e degli
indirizzi ad alta specializzazione, metterci i soldi necessari,
trovare i tecnici, ma sappiamo che a medio termine porteremo a casa
delle professionalità e delle capacità, quindi del lavoro e
potremmo attirare altre aziende e altri investimenti, ossia
capovolgere il "trend", mentre da decenni come Regione continuiamo
a cercare fuori dalla Regione insediamenti, imprenditori...
dobbiamo creare una situazione tale per cui la ricerca,
l'Università e gli imprenditori siano allettati ad intervenire e ad
interagire con la nostra Regione. Ci fermiamo qui, vediamo se
quello che lei ha detto coincide con i risultati della ricerca
"Ambrosetti"; vediamo anche un inventario delle aziende segnalate
per poi individuare in un concetto di strategia unica le aziende
con cui potremmo interloquire per creare insediamenti nella nostra
regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK