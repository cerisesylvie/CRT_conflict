Consiglio Regionale della Valle d'Aosta - Oggetto del Consiglio n. 2308 del 21 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2308 del 21 marzo 2012 - Resoconto
OGGETTO N. 2308/XIII - Interpellanza: "Mancata approvazione
dell'accordo di programma per la realizzazione degli interventi
relativi al nodo autostradale di Châtillon".
Interpellanza
Constatato che permane urgente la necessità di riqualificare
in maniera funzionale il nodo autostradale di Châtillon con la
previsione della riorganizzazione dell'innesto viabile sulla strada
regionale n. 10;
Visto che le parti interessate nel luglio 2010, in una
conferenza di programma, hanno convenuto di attivare un accordo di
programma per la progettazione e la realizzazione di tale
intervento eseguendo uno stralcio al progetto iniziale;
Preoccupati dal protrarsi dei tempi di realizzazione
dell'opera in quanto la stessa riveste una significativa importanza
per l'intera Valtournenche tenuto conto del notevole flusso di
traffico;
tutto ciò premesso i sottoscritti Consiglieri
regionali
Interpellano
l'Assessore competente per conoscere:
1) quali sono i motivi per cui l'accordo di programma non è
ancora stato approvato;
2) quando è prevista la data di inizio lavori.
F.to: Chatrian - Giuseppe Cerise
Président
- Collègues, je vous communique qu'ont été
déposés: sur le projet de loi n° 179 le rapport du Conseiller Prola
et un amendement du groupe ALPE; sur le projet de loi n° 180 le
rapport du Conseiller Rosset et un amendement de l'Assesseur au
budget; sur la proposition de loi n° 182 le rapport du Conseiller
Crétaz et un amendement du groupe Partito Democratico.
La parole au Vice-président Chatrian.
Chatrian (ALPE)
- Grazie Presidente.
Più volte in questa legislatura abbiamo affrontato questa
problematica e abbiamo ribadito il concetto che gli obiettivi ci
accomunavano e ci accomunano ancora oggi. Lo spirito di tale
iniziativa è di conoscere nel merito la situazione reale. Faccio
qualche piccola considerazione. L'esigenza, a nostro avviso, è
reale e soprattutto necessaria, in quanto questo svincolo riveste
una significativa importanza per l'intera Valtournenche, tenuto
conto dell'intenso flusso di traffico. A nostro avviso, l'urgenza
esiste e dovrebbe essere messa in agenda con una postilla
importante, ossia con priorità uno. La nostra intenzione è
conoscere quali sono i motivi per cui l'accordo di programma non è
ancora stato approvato, proprio perché propedeutico a tutto l'iter
procedurale, altrimenti parliamo assolutamente di aria fritta, come
altre volte in quest'aula abbiamo denominato. L'obiettivo quindi è
quello di conoscere i motivi per cui l'accordo non è ancora stato
approvato dalla Giunta e in seconda battuta la previsione di inizio
lavori. Grazie.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Grazie Presidente. Ringrazio
anche il collega Chatrian, che mi dà l'opportunità di esporre a
tutti i colleghi questa situazione, che, come bene ha detto, è sul
terreno da parecchi anni.
In quest'aula avevamo detto che era giusto che SAV
compartecipasse alla spesa, cosa che in passato non era, quindi
abbiamo cercato un percorso diverso per poter chiedere a tali
aziende che, quando c'è un ritorno anche per loro, partecipino alla
spesa, decisione che era stata condivisa dai colleghi anche in
dibattiti passati. Faccio due righe di cronistoria: nel luglio 2010
si è tenuto un incontro con i responsabili SAV, nel corso del quale
si è concordemente stabilito di realizzare prioritariamente,
nell'ambito del più complesso progetto di riqualificazione del nodo
autostradale, quello complessivo di oltre 30.000.000, la rotatoria
alla francese in corrispondenza dell'incrocio fra la strada
regionale n. 10 e l'imbocco dell'autostrada A5; si è inoltre
richiesto in quella sede un contributo SAV per la realizzazione dei
lavori.
Evidenzio che nell'incontro era stata affrontata anche la
questione della convenzione per la rotonda in corrispondenza
dell'incrocio fra l'imbocco autostradale e la regione di Fénis -
quella che aveva sollevato il collega Cerise - e il Comune di Nus,
che la relativa convenzione è stata definitivamente approvata con
delibera di Giunta n. 2320/2011 e la stessa è già stata
sottoscritta dalle parti. Si è raggiunto l'obiettivo del
sostenimento da parte della SAV degli oneri relativi alla
realizzazione dell'intervento per una quota pari al 25 percento
dell'importo dei lavori, oltre alla fornitura dell'acqua per
l'irrigazione della rotonda stessa. I lavori sono già stati
affidati dalle strutture dell'Assessorato e inizieranno già a fine
aprile.
Relativamente all'interpellanza di oggi, ma i temi sono
collegati, relativamente all'accordo di programma per la rotonda di
Châtillon posso dire che il 13 settembre 2011 si è tenuto un
incontro presso l'Assessorato, nel corso del quale i responsabili
del Comune di Châtillon, della Comunità montana Monte Cervino e
della SAV S.p.A. hanno esaminato la bozza dell'accordo di
programma, già oggetto di precedenti affinamenti, e si è
riscontrata una sostanziale condivisione del testo sia per quanto
attiene le modalità di realizzazione della rotatoria che per la
quota parte di finanziamento di ciascun ente, sulla base
dell'accordo raggiunto per quella all'incrocio della strada
regionale per Fénis in comune di Nus. I rappresentanti della SAV
hanno tuttavia evidenziato in quella sede, quindi a settembre
dell'anno scorso, la necessità di approfondire l'aspetto relativo
all'occupazione delle aree di proprietà SAV, perché ritengono che
le stesse siano parte del demanio autostradale, questa è
l'impostazione loro. A seguito dell'incontro del 13 settembre, il
Consiglio di amministrazione della SAV ha condiviso i termini
previsti dalla bozza di accordo di programma deliberando che la SAV
renderà disponibile il progetto esecutivo delle opere e finanzierà
il 25 percento, come ha fatto per quella di Nus-Fénis su richiesta
dell'Amministrazione regionale, sul relativo costo dei lavori.
Restano invece al momento da definire solo i termini per l'utilizzo
delle aree di proprietà SAV, come avevo detto prima, su cui
dovrebbe insistere parte della nuova rotatoria. Nel mese di
novembre 2011 a questo riguardo la SAV ha informalmente proposto
una bozza di convenzione che prevede per l'occupazione delle aree
vari oneri a carico di Comune o Regione, fra cui il pagamento di un
canone di affitto.
Per quanto riguarda il discorso dell'inizio dei lavori, si
ritiene che non sia al momento possibile formulare una precisa data
di inizio degli stessi, in quanto vanno definite le richieste di
pagare l'affitto a SAV, ritenute secondo il sottoscritto e la
Giunta non accoglibili, soprattutto considerando che l'opera è
funzionale a tutto il traffico, sia quello in entrata che in uscita
dal casello autostradale, e che chiedere da parte di SAV un affitto
per l'occupazione di una porzione delle loro aree ci sembra
veramente inusuale. È un principio che non vorremmo accettare
quello di pagare un affitto a SAV per l'utilizzo di aree allo scopo
di fare una rotonda che serve anche a loro. Questo è lo scoglio che
abbiamo ancora oggi, mentre abbiamo risolto tutta la
compartecipazione sui costi.
Presidente
- La parola al Vicepresidente Chatrian.
Chatrian (ALPE)
- Grazie Presidente. Assessore, lei è
sempre cortese, quindi ringraziamo per la sua cortesia da una
parte, ma dall'altra, come prima ho riferito in aula, abbiamo
affrontato diverse volte questo piccolo dossier proprio per capire
se c'era la volontà politica di metterlo in agenda. Se mi permette,
ci sono state occasioni in cui la macchina amministrativa,
sollecitata dalla politica, è stata fulminea nella sua azione, non
è questo il caso e ci dispiace. Ribadiamo la necessità di mettere
in agenda per risolvere un problema impattante e importante. In
seconda battuta ci ha letto la stessa risposta che ci aveva fornito
nel novembre 2011, ci ha nuovamente messo sul tavolo le criticità
che conoscevamo già, ma con una differenza. Oggi ci mette sul
tavolo una nuova problematica: quella legata agli affitti eventuali
che la SAV chiederebbe. Nel mese di novembre ci disse che il
problema era risolto e c'era un problema principale legato a
qualche piccola particella, interessata anche dalla comproprietà
concessionaria all'ANAS e alla SAV. Chiediamo a lei e a tutto il
Governo regionale, proprio perché abbiamo affrontato tale dossier
più volte, di velocizzare e dunque cambiare la marcia che avete
messo in campo in questi anni. Cercate di risolvere il problema
degli affitti, di creare tutte le condizioni per poter approvare
l'accordo di programma.
Alla seconda domanda:
"quando è prevista la data di inizio
lavori"
, non poteva risponderci, però proprio per questo
aspettavamo quanto meno una data certa sull'accordo di programma.
Purtroppo tale data certa non c'è, non so se tutto dovrà essere
rinviato alla prossima legislatura, questa è una mia conclusione,
perché, se oggi non ci ha risposto al punto principale dell'accordo
di programma, la mia sintesi è che probabilmente la volontà in
questa legislatura non c'è e tutto sarà rinviato alla prossima. È
un rammarico da parte del gruppo ALPE proprio perché già ad inizio
legislatura avevamo affrontato tale problema e avevamo condiviso la
volontà di stralciare questo grande progetto, mi ricordo si parlava
di più di 30.000.000 di euro, in modo da renderlo funzionale e dare
delle risposte concrete alla media Valle. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK