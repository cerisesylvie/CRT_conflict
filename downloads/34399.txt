Consiglio Regionale della Valle d'Aosta - Oggetto del Consiglio n. 2182 del 25 gennaio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2182 del 25 gennaio 2012 - Resoconto
OGGETTO N. 2182/XIII - Interpellanza: "Indirizzi della
Regione al Consiglio di amministrazione dell'A.R.E.R. per
l'individuazione degli interventi di edilizia residenziale pubblica
da effettuare nel 2012".
Interpellanza
Vista la DGR 3136/2011 recante "Indirizzi della Regione al
Consiglio di Amministrazione dell'A.R.E.R. per l'individuazione e
la definizione degli interventi di edilizia residenziale pubblica
da attuarsi nell'anno 2012";
Evidenziato che nell'atto amministrativo che definisce gli
indirizzi e i criteri programmatici finalizzati alla realizzazione
delle politiche abitative regionali la Giunta regionale delibera di
"procedere con sollecitudine nella realizzazione dei seguenti
interventi finanziati...omissis...acquisto alloggi per emergenza
abitativa ed esercizio diritto di prelazione per il riacquisto di
alloggi Erp - finanziato con DGR 3825/2007 per un importo di
500.00,00";
Visto che la tabella riepilogativa degli interventi, nelle
parti "stato di attuazione" e "obiettivo 2012", per quanto riguarda
quello sopra richiamato riporta, rispettivamente, queste note
"Esercitata la prelazione nei casi richiesti, in attesa di vendita
dei proprietari" e "Formalizzare gli acquisti che si rendono
possibili";
tutto ciò premesso i sottoscritti Consiglieri
regionali
Interpellano
l'Assessore regionale competente per conoscere:
1) i motivi che hanno impedito in questi quattro anni di
utilizzare il finanziamento previsto con la DGR 3825/2007;
2) in quanti casi è stato esercitato il diritto di prelazione
e con quali risultati;
3) se non sarà possibile esercitare questo diritto, quali
sono le indicazioni date all'A.R.E.R. per procedere all'acquisto di
alloggi per l'emergenza abitativa.
F.to: Rigo - Carmela Fontana
Presidente
- La parola al Consigliere Segretario
Rigo.
Rigo (PD)
- Grazie Presidente.
Uno dei temi che riguardano la vita quotidiana di ciascuno di
noi è quello delle politiche abitative. Diritto all'abitare e
diritto alla qualità sono questioni alle quali occorre dare
risposte sempre più puntuali, sia nell'immediato per le emergenze
che ormai si sono ampiamente manifestate, sia in prospettiva dato
che queste sono strettamente connesse con il governo del
territorio. Ogni giorno veniamo a conoscenza di dati e situazioni
che sottolineano la drammaticità di una situazione economica che
non si può definire un momento, visto che la stiamo vivendo da anni
durante i quali la crisi ha impoverito progressivamente le
famiglie. Tra le spese, quella per l'abitazione assorbe una parte
sempre più consistente dei redditi familiari e le difficoltà che
incontrano le famiglie valdostane sono ben presenti alla pubblica
amministrazione, alle varie associazioni, al Comitato tecnico di
coordinamento per il credito sociale. La nostra regione ha un
articolato sistema di welfare e anche il settore casa ha visto,
negli anni, consolidarsi una ripartizione finanziaria notevole;
partiamo quindi da una situazione non drammatica sia per le risorse
messe in campo, sia per la diversificazione degli interventi, sia
per la riduzione dei tempi nell'erogazione dei contributi.
Negli anni si è diversificato il fabbisogno abitativo in
relazione all'innalzamento della vita media e alla composizione
delle famiglie, per componenti, per nazionalità e per reddito,
spesso, oggi più di ieri, di tipo precario. Anche le famiglie di
medio reddito che fino a qualche tempo fa non erano oggetto di
attenzioni per le politiche sociali e l'emergenza abitativa, oggi,
anche per l'aumentata frammentarietà delle famiglie, vivono in
condizioni di forte insicurezza: questo vale per le giovani coppie
e per le nuove generazioni che non riescono a lasciare la famiglia
di appartenenza, per i nuclei familiari monoparentali e per le
famiglie con redditi bassi.
Le politiche per la casa quindi sono per noi non solo un
patrimonio politico, ma uno dei tempi centrali della nostra azione
consiliare. Ecco la ragione che ci spinge a leggere con particolare
cura gli atti amministrativi che trattano le questioni
dell'abitare. La deliberazione della Giunta regionale, citata nelle
premesse dell'interpellanza, è uno di questi. Nella tabella
riepilogativa degli interventi di edilizia residenziale pubblica da
attuare nell'anno in corso, ha attirato la nostra curiosità quello
relativo all'
"acquisto di alloggi per emergenza abitativa ed
esercizio diritto di prelazione per il riacquisto di alloggi
ERP"
. L'intervento in sé ci sembra opportuno, ma quello che ha
suscitato il nostro interesse è il richiamo alla deliberazione
della Giunta regionale n. 3825/2007 e il relativo stanziamento di
500.000 euro. Il provvedimento...leggo:
"evidenzia che
l'intervento di acquisto di alcuni alloggi da destinare alla
risoluzione di particolari situazioni di emergenza abitativa verrà
attuato dall'ARER dando la priorità alla risoluzione di quei casi
di emergenza abitativa che sono da più tempo in attesa di un
alloggio e che riguardano nuclei familiari residenti in tutti i
comuni della Valle d'Aosta, ad esclusione del comune di Aosta"
.
Nella deliberazione veniva poi spiegata questa decisione di
escludere il capoluogo.
Nell'interpellanza abbiamo trasferito la nostra curiosità, ma
non potevamo descrivere nel testo anche il nostro stupore che
manifestiamo qui. Lo stupore di apprendere che non siamo riusciti
in tutti questi anni a spendere 500.000 euro destinati
all'emergenza abitativa. Pochi, tanti? Ha poca importanza. Lo
sconcerto, oltre che lo stupore è quello di scoprire che quei
fondi, destinati a quello scopo nel 2007, sono ancora oggi nelle
casse della Regione. Forse, Assessore, lo stupore non è solo nostro
dato l'invito, espresso nella deliberazione di dicembre 2011, di,
leggo:
"procedere con sollecitudine nella realizzazione dei
seguenti interventi finanziari..."
, sembra un invito inusuale,
non l'ho mai visto in una deliberazione di Giunta, ma riteniamo,
dettato dalla consapevolezza forse del ritardo più che un'utile
disposizione.
Con l'interpellanza vogliamo conoscere:
"i motivi che hanno
impedito in questi quattro anni di utilizzare il finanziamento
previsto con la delibera 3825/2007"
,
"in quanti casi è stato
esercitato
- da parte dell'ARER -
il diritto di prelazione e
con quali risultati"
e
"se non sarà possibile esercitare
questo diritto, quali sono le indicazioni date all'ARER per
procedere all'acquisto di alloggi per l'emergenza abitativa"
,
oppure come altrimenti destinare questi soldi sempre e comunque
finalizzati all'emergenza abitativa. Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente. Ringrazio il
collega Rigo anche in questa occasione, perché il tema della casa è
un tema che condividiamo con tanta sensibilità, quindi parlarne una
volta in più è meglio che parlarne una volta in meno, nel senso che
si sbaglia di meno.
Vorrei dire al collega che tutte le azioni da noi effettuate
erano dirette a cercare di non lasciare delle risorse inutilizzate
- poi gli spiegherò tecnicamente...perché anch'io ho dovuto capire
alcuni passaggi dal punto di vista degli esperti in bilancio...- e
che noi proprio con le modifiche effettuate tre anni fa abbiamo
istituito un fondo. Da quando abbiamo rivisto le normative in
questo Consiglio, abbiamo creato un fondo e non lasciamo le risorse
inutilizzate, ma le utilizziamo al cento per cento, in quanto
vengono ogni anno riassegnate al fondo. Il finanziamento previsto
con la delibera del 2007, ritengo giustamente, gli uffici lo
abbiano inserito nel testo per avere una corretta e totale
trasparenza sulla partenza di questo obiettivo; è stata quindi
richiamata la delibera del 2007 che era destinata al solo acquisto
per l'emergenza abitativa, ma che non ha permesso di utilizzare le
somme perché la legge n. 28/2007 (a cui fa riferimento quella
delibera), senza piano triennale approvato non ne ha consentito
l'impiego, né alla fine della precedente legislatura né all'inizio
di questa almeno fino al 2009. Il collega Rigo sa che nel 2009
proprio in questa aula io ho fatto ammenda di questo e siamo
partiti con l'approvazione da parte del Consiglio regionale, del
piano triennale 2010-2012. Partendo con tale piano nel 2010, con
l'approvazione del POA (Piano Operativo Annuale), si sono
utilizzati i fondi che sono stati destinati non solo a questo, ma
anche per finanziare gli enti (ARER compreso) sul discorso di
esercitare il proprio diritto di prelazione per riacquistare gli
alloggi di ERP precedentemente venduti agli assegnatari.
Riassumendo, nel 2007 c'era quella normativa e a fine legislatura
non si è potuto utilizzare le risorse, perché mancava il piano
triennale, ad inizio 2009 abbiamo portato in Consiglio il piano,
abbiamo approvato il piano triennale e abbiamo fatto il percorso in
linea.
Ricordando che il diritto di prelazione prende vita nel momento
in cui l'acquirente di un alloggio vincolato a tale diritto chiede
di rivenderlo sul libero mercato, da quel momento l'ente ex
proprietario deve valutare se procedere o meno all'acquisto. I casi
che negli ultimi due anni hanno visto l'ARER esercitare
favorevolmente la prelazione sono tre su tre, in tutti questi casi
però i proprietari hanno rinunciato alla vendita. Per quanto
riguarda gli altri enti, non sono pervenute richieste di
finanziamento per il riacquisto di alloggi vincolati al diritto di
prelazione.
Per quanto riguarda il punto n. 3, se l'ARER non avrà la
possibilità di riacquistare gli alloggi ERP con questo fondo che
continuiamo a mantenere, non procederà ad altri acquisti, perché
l'emergenza abitativa è di competenza dei Comuni e perché la
Regione da oltre un anno sta affrontando il problema dell'emergenza
abitativa con novità applicative più efficaci e meno costose,
consentendo il ricorso al mercato privato delle locazioni e
concorrendo alle spese dei Comuni che risolvono i propri casi di
emergenza direttamente. Proprio recentemente sono stati rimborsati
ai comuni circa 90.000 euro per il primo semestre 2011 a fronte di
32 casi di emergenza abitativa risolti in 14 diversi comuni, quindi
abbiamo dato un impulso non indifferente. Il fatto che in questo
periodo di crisi siano molto aumentati i casi di emergenza
temporaneamente risolti e non siano aumentati i nuclei di emergenza
in attesa di una sistemazione, vorrei solo ricordare che a fine
2007, a fronte di 99 istanze di emergenza abitativa avevamo 60
nuclei in attesa, con questi anni di crisi le istanze sono arrivate
a 335, ma abbiamo sempre 60 nuclei in attesa, questo vuol dire che,
rispetto ad altre Regioni italiane, abbiamo mantenuto quel momento
di attesa sempre a 60 unità, anche se le unità che hanno richiesto
l'emergenza sono passate da 99 a 335. Questo dimostra che abbiamo
risolto per il 200 per cento in più le situazioni; dimostra che
siamo sulla buona strada e quindi continueremo a lavorare così con
l'impegno di ridurre le difficoltà abitative delle famiglie
valdostane. Approfitto per dire al collega Rigo, che ha sempre
sollecitato una banca dati, che nel POA che presenteremo c'è la
conferma di realizzare questa banca dati entro il 2013.
Presidente
- La parola al Consigliere Segretario
Rigo.
Rigo (PD)
- Grazie Presidente.
La risposta dell'Assessore è sicuramente corretta tecnicamente,
non può che essere così, ma non mi soddisfa politicamente: è come
se io avessi i soldi per comprare della frutta e verdura che il
medico mi ha detto di mangiare, ma non lo faccio perché il negozio
sotto casa è chiuso per ferie e non mi va di andare da quello più
lontano. In questi anni abbiamo visto che, se per diversi motivi,
un obiettivo necessita di ulteriori finanziamenti, la strada
tecnica e politica poi si trova, utilizzando proprio quei
finanziamenti che non si riesce a spendere tutti. L'Assessore ci ha
confermato che è difficile, se non impossibile, esercitare il
diritto di prelazione per quegli alloggi ARER i cui proprietari
intendono vendere, l'impossibilità è data dal difficile incontro
fra l'offerta di vendita e la domanda di acquisto, è una questione
di prezzo troppo alto per l'ARER e troppo basso per il
proprietario. Ecco perché abbiamo chiesto di conoscere quali sono
le indicazioni, e ce lo ha detto, date dalla Regione all'ARER, se i
soldi messi a bilancio non potranno essere utilizzati per il
riacquisto di alloggi di edilizia residenziale pubblica. La scelta
che ha fatto l'Amministrazione, non l'acquisto, ma l'affitto di
alloggi in tutti i comuni per l'emergenza ci pare una strada che
può andare nella direzione giusta; l'importante per noi è
utilizzare in fretta e bene tutti i soldi disponibili per dare
risposta alle domande di case e di emergenza abitativa esistenti.
Quello che spiace, per questo abbiamo presentato l'interpellanza, è
avere i soldi e non riuscire ad utilizzarli e questo per noi è
sinonimo di non buona gestione. L'interpellanza serve a riflettere
su questo e a dare un'arma in più all'Assessore nei confronti dei
dirigenti, perché ogni tanto le sollecitazioni consiliari servono,
in tale ottica, anche al Governo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK