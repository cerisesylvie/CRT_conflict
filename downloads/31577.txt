Consiglio Regionale della Valle d'Aosta - Oggetto del Consiglio n. 595 del 10 giugno 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 595 del 10 giugno 2009 - Resoconto
OGGETTO N. 595/XIII - Interpellanza: "Intendimenti in merito
alla sistemazione definitiva del comprensorio naturalistico del
Marais e dell'immobile destinato a centro visita".
Interpellanza
Premesso che
- a partire dal mese di maggio del 2002 l'Amministrazione
regionale, su proposta dell'Assessorato all'Agricoltura, aveva
previsto l'acquisto di un immobile nel Comune di Morgex distinto al
N.C.E.U. dello stesso comune al Fg. 20 nn. 380 e 383, "ottimamente
inserito" presso l'area del Marais, poiché facilmente convertibile
in un centro visita per la futura sistemazione del comprensorio
naturalistico del Marais;
- con apposita delibera n. 2127 del 26 maggio 2003 veniva
predisposto l'acquisto dell'immobile sopracitato per un impegno di
spesa di 811 mila euro a favore della società VAJEVA di Jacquemod
Elio & Co. (Amministratori: Vallet Adriano, Vallet Albino,
Jacquemod Elio), allora proprietaria dell'immobile;
Constatato che l'Amministrazione regionale, a partire dal
mese di luglio del 2004, ha provveduto allo stanziamento di quasi 8
milioni di Euro, rateizzati in vari anni, per la sistemazione e
riqualificazione turistico-ambientale della zona del Marais,
comprendendo tra gli interventi anche la ristrutturazione del
suddetto immobile, al fine di adattarlo a "centro visita", come
previsto nella motivazione per la proposta di acquisto contenuta
nella delibera n. 1717 del 13/05/2002;
Verificato che alla data odierna, trascorsi 6 anni
dall'acquisto e 5 anni dalla progettazione, nessuna opera è stata
compiuta, permangono ancora le insegne di bar-ristorante a
testimonianza della vecchia destinazione d'uso dell'immobile,
l'area circostante appare disordinata e abbandonata a se stessa,
vengono annualmente sostenuti dei costi di gestione per la pulizia
del verde adiacente all'immobile;
i sottoscritti Consiglieri regionali
Interpellano
l'Assessore competente per sapere:
1) quali sono i motivi per i quali in sei anni, cioè tra la
data di acquisto (2003) e oggi (2009), nessun tipo di lavoro è
stato effettuato al fine di trasformare l'immobile di cui sopra in
"centro visita", lasciandolo di fatto nello stato in cui era al
momento del passaggio di proprietà;
2) per quale data è possibile prevedere l'ultimazione dei
lavori nell'area e la ristrutturazione dell'immobile destinato a
"centro visita";
3) se sono previsti costi aggiuntivi rispetto all'importo di
8 milioni di euro stanziati;
4) quali sono gli intendimenti della Giunta in merito alla
sistemazione definitiva del comprensorio turistico-ambientale del
Marais e dell'immobile destinato a "centro visita".
F.to: Zucchi - Lattanzi - Benin
Presidente
- La parola al Consigliere Zucchi.
Zucchi (PdL)
- Vi chiedo scusa se vi tedio a ripetizione,
ma mi è stato spiegato che non è possibile per Regolamento interno
accettare, anche attraverso il deposito delle delibere, di fare
un'alternanza, anche perché sarebbe più comodo sia per chi parla,
sia per chi ascolta e per non rendere pesante lo sviluppo della
discussione. Spero magari che la Commissione Regolamento possa
ipotizzare un cambiamento in questo senso, perché credo sia
opportuno, per i motivi che ho detto.
Vi tedio sull'ultima iniziativa della mattina che riguarda
l'acquisizione di un immobile, che risale... in questo caso non a
questa Giunta... vedo con piacere il mio dirimpettaio che, nella
sua qualità di Presidente della Giunta protempore allora, nel 2002,
Roberto Louvin, Presidente della Giunta, decise di comperare un
immobile per conto naturalmente dell'Amministrazione, sito nella
località Morgex, propriamente chiamata località Marais. Nel 2002
era ed è purtroppo ancora un ristorante, allora era un ristorante,
adesso ha ancora l'insegna ristorante, ma
rien a changé depuis
2002
, per cui si doveva acquisire per la modica somma di
800mila, e infatti si è acquisito per la modica somma di 800.000
euro, un immobile che era adibito ad uso ristorante, allo scopo di
adibirlo a
centre d'accueil
per la zona naturalistica del
Marais. Questo era lo spunto attraverso il quale la Giunta di
allora, presieduta dal Presidente Louvin e da altri Assessori
allora in carica, fra cui il sig. Franco Vallet, decise di
acquisire questa struttura per farne delle cose che erano state
citate in premessa. Dal 2002 al 2009, oggi, sono andato
personalmente a controllare; praticamente al di là delle sterpaglie
che circondano la costruzione, è rimasta ancora l'insegna del
ristorante, ma tutto è rimasto come prima.
Allora mi chiedo quali sono le ragioni con cui questa
Amministrazione, che deve sottostare a delle decisioni prese da
coloro che l'hanno preceduta, dà seguito a delle acquisizioni che a
quel tempo forse si sono verificate a più riprese, in determinati
luoghi della nostra regione, e che poi non hanno sortito agli
obiettivi per cui si era impegnata una determinata spesa che, in
questo caso, non è di poco conto. Gli esempi possono essere tanti,
non posso fare lo Sherlock Holmes con la lente di ingrandimento e
andare ad analizzare tutte le delibere, però l'occhio mi è caduto
sotto questa occasione e pertanto chiedo all'Assessore di
riferimento quali sono i motivi per i quali coloro che hanno
succeduto la "Giunta Louvin" nel 2003, hanno ritenuto di non dare
corso alle indicazioni in premessa, cioè di costruire questo
centre d'accueil
, e per cui nel frattempo assistiamo al
fatto oggettivo, concreto, indubitabile che sono stati spesi
800mila euro di denaro pubblico per costruire un qualcosa che non è
stato fatto. Sono passati 6 anni dal 2003, il rogito e l'impegno di
spesa dell'allora Presidente Louvin data maggio 2003... siamo a
giugno 2009... è rimasto tutto come prima!
Vorremmo allora sapere se la Giunta nel frattempo ha cambiato
idea e quindi di questo immobile intende farne qualcos'altro, quali
sono i motivi per i quali nel frattempo dal 2003 ad oggi non è
stato fatto nulla, di chi sono le eventuali responsabilità, e cosa
si intende fare se invece si intende dare corso a quel tipo di
iniziativa, così come era stata indicata in premessa; quali sono le
date per cui è prevedibile pensare ad una ultimazione di questi
lavori - se tanto mi dà tanto, dal 2003 al 2009 non è stata neanche
tagliata l'erba! - per capire se questo, secondo voi, è il metodo
con cui si amministrano in una maniera sobria i soldi dei
cittadini.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie, Presidente. Come evidenziato dal
collega interpellante, procederò a fornire tutti gli elementi di
cui siamo a conoscenza, seguendo un ordine cronologico.
Come evidenziato dal Consigliere interpellante,
l'Amministrazione regionale, con delibera di Giunta n. 2127 del 26
maggio 2003, deliberava di acquistare l'immobile oggetto
dell'interpellanza, sito in comune di Morgex, da inserire nel
progetto di riqualificazione dell'area del Marais e da destinare a
centro accoglienza: questo è quanto emerge dalla delibera - fra
parentesi - "bar, vendita gadget, ristoro". Successivamente quindi
a questa acquisizione, sia a seguito di verifiche progettuali, sia
nell'ottica di un contenimento della spesa collegata agli oneri di
ristrutturazione e gestione delle strutture ipotizzate, si è optato
per la realizzazione solamente di un centro visitatori (eco-museo)
in prossimità della
Cave di Morgex
, finalizzato
all'istruzione delle peculiarità naturalistiche della zona del
Marais, al pari di altre strutture già realizzate nelle aree
naturali protette, quindi solo il centro visita, abbandonando
l'ipotesi dell'utilizzo dell'immobile, denominato
Maisonnette
quale centro accoglienza (bar, vendita gadget,
ristoro), per cui l'interpellanza va esaminata sotto due diversi
profili: il progetto più generale della riqualificazione del
comprensorio naturalistico del Marais, l'immobile denominato
Maisonnette
. Per quanto riguarda quest'ultimo, a fine 2004
il Consorzio regionale pesca aveva fatto presente l'interesse al
suo utilizzo per finalità ittiche, essendo esattamente in
prossimità del centro ittico, anche in ragione della sua ottima
collocazione adiacente allo stabilimento ittico regionale. Il
Consorzio pesca però ha in seguito abbandonato tale intenzione,
dunque l'Amministrazione regionale ha in procinto la dismissione
del fabbricato, tenuto conto della posizione dello stesso e
dell'andamento del mercato immobiliare della zona. Per quanto
riguarda il progetto di riqualificazione del comprensorio
naturalistico del Marais, approvato a seguito di concorso di
progettazione con delibera di Giunta regionale n. 3860 del 21
dicembre 2002, poi sottoposto al VIA e modificato a seguito di
specifiche richieste degli enti competenti, enti, uffici e
Sovrintendenza, Comuni, eccetera, è stato approvato come progetto
preliminare con delibera di Giunta regionale n. 2379 del 12 luglio
2004 (sono importanti anche le date di queste). Si compone di due
stralci funzionali: lo stralcio aree ad est, comprendente un centro
di ricerca e la sistemazione naturalistica della riserva naturale,
e lo stralcio aree ad ovest comprendente il centro visitatori
eco-museo, parcheggi e sistemazioni esterne; questo anche a seguito
di quello che si è detto in precedenza.
In merito al secondo punto:
"per quale data è possibile
prevedere l'ultimazione dei lavori nell'area e la ristrutturazione
dell'immobile destinato a "centro visita""
- tra virgolette,
perché nella delibera di acquisizione non era proprio così - per
quanto riguarda il progetto di riqualificazione del comprensorio
del Marais, i lavori riguardanti lo stralcio funzionale aree ad est
sono attualmente in corso; nello specifico, il lotto destinato alla
costruzione del centro di ricerca, da destinare al Museo di scienze
naturali quale sede per la conservazione delle collezioni scienze
naturali (il riferimento è quello di Saint-Pierre), i laboratori,
la didattica, la biblioteca, è in avanzato stato di realizzazione,
si prevede l'ultimazione dei lavori edili entro ottobre e
l'allestimento interno entro il 2010. Nel corso dell'estate saranno
invece ultimati i lavori del lotto concernente gli interventi di
riqualificazione naturalistica della riserva naturale, a valle
della strada statale n. 26. Per quanto riguarda gli interventi
dello stralcio area ovest, che è l'altra parte, centro visitatori,
eco-museo, parcheggio e sistemazioni esterne, essi sono al momento
sospesi, perché per il momento sono stati finanziati gli altri due
lotti funzionali, ritenuti prioritari.
Punto tre:
"se sono previsti costi aggiuntivi rispetto
all'importo di 8 milioni di euro stanziati"
, al momento non
sono previsti costi aggiuntivi. I fondi utilizzati per l'acquisto
dell'immobile denominato
Maisonnette
non sono stati imputati
su quelli stanziati per il progetto di riqualificazione del Marais.
Il quadro economico del progetto preliminare approvato con delibera
di Giunta n. 2379 del 12 luglio 2004, riporta un costo presunto
pari a euro 7.985.300.
Punto quattro:
"quali sono gli intendimenti della Giunta in
merito alla sistemazione definitiva del comprensorio
turistico-ambientale del Marais e dell'immobile destinato a "centro
visita""
, come già ricordato, gli interventi dello stralcio
area ovest, centro visitatori, eco-museo, parcheggio e sistemazioni
interne, sono al momento sospesi. Per quanto riguarda l'immobile
denominato
Maisonnette
si intende procedere alla sua
dismissione...
(interruzione del Presidente della Regione, fuori
microfono)
...sì, inserito nel piano... predisposto dagli uffici
competenti...
Presidente
- La parola al Consigliere Zucchi.
Zucchi (PdL)
- Sono proprio curioso di vedere quanti
soldi la Regione prenderà dalla dismissione di questo immobile, dal
momento che ha pagato 800mila euro! Qui, veramente, siamo al
parossismo, cioè oggi apprendiamo che abbiamo comprato nel 2003 un
immobile con uno scopo di un certo tipo e che, da poco,
quell'immobile per cui sono stati stanziati 800mila euro, pagati,
vanno ad essere messi nel piano di dismissione! Veramente mi sembra
di essere su
Scherzi a parte
, perché non credo che sia un
fatto... poi
Scherzi a parte
, che non diventino "incubo
parte", nel momento in cui si realizzerà che gli 800mila euro spesi
non troveranno... ma vi invito ad andare a vedere quella struttura,
senza essere un agente immobiliare... andate a vedere quella
struttura, che è sul rettilineo della strada di Morgex, sulla
destra, se secondo voi ci può essere un cristiano che possa pensare
di dare 800mila euro...
(interruzione del Presidente della Regione, fuori
microfono)
...ma dai, voglio dire... mi sembra veramente una cosa
assurda!
Non si possono spendere, al di là delle decisioni che devono
vincolare anche coloro che dopo seguono dei soldi pubblici con
questa leggerezza, per cui si spendono, si impegnano i soldi per
realizzare certi progetti, che piacciano o non piacciano, siano
discutibili o no, se vengono impegnati di soldi per fare delle
opere, non possono, 5 anni dopo, essere modificati così i piani,
perché sennò questa operazione viene lecito pensare che sia stata
fatta per agevolare il venditore iniziatale che doveva dismettere
questo immobile, è stato accontentato con una determinata cifra e
poi, dopo tutte le premesse per le quali è stato fatto il
ragionamento per l'acquisizione di questo immobile, vengono a
cadere, perché si è deciso di non dare più corso e di andare a
vendere, mettendo la dismissione dell'immobile. Allora se facciamo
un ragionamento del genere sugli altri immobili che sono stati
acquistati, è lecito anche dubitare che ci siano delle situazioni
analoghe in questa Regione. Sono preoccupato che ci siano state nel
passato delle situazioni... adesso chiederò anche conto, perché lo
apprendo oggi che è stato istituito un piano di dismissione degli
immobili, per capire nel piano degli immobili quali sono gli
immobili che sono stati messi in vendita e quali sono le origini
della proprietà di questi immobili, per capire cosa è successo, se
effettivamente 4 anni fa sono stati comprati da privati cittadini o
da società, degli immobili che adesso poi rientrano al mercato. Non
mi sembra veramente un sistema trasparente nell'amministrare il
denaro!
Esprimo un po' il mio sconcerto, logicamente mi ero dimenticato,
ma era contenuto nell'interpellanza... l'Assessore ha fatto
riferimento anche a parte dei lavori riferiti alla risistemazione
dell'area che impegna una somma di 8 milioni di euro: questo è un
discorso
a latere
, abbiamo sentito che almeno da quel punto
di vista le cose comunque procedono, alcuni lavori sono in fase di
ultimazione o, quanto meno, di predisposizione, adesso; altri sono
in sospensione, ma sono veramente sconcertato - il collega Caveri
direbbe "basito" - di fronte all'apprendimento di simili
notizie.
Presidente
- Cari colleghi, vista l'ora dichiaro conclusi
per questa mattinata i lavori dell'odierna adunanza del Consiglio
regionale. I lavori riprenderanno alle ore 15,30 con la discussione
del punto n. 19 all'ordine del giorno.
La seduta è tolta.
---
La seduta termina alle ore 12,54.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK