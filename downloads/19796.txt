Consiglio Regionale della Valle d'Aosta - Oggetto del Consiglio n. 2977 del 22 gennaio 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2977 del 22 gennaio 2003 - Resoconto
OGGETTO N. 2977/XI Rispetto degli accordi sottoscritti tra la
Società Bertolini S.p.A. di Champdepraz e la Regione.
(Interpellanze)
Interpellanza A conoscenza dell'avvenuto passaggio dei marchi
della Società Bertolini di Champdepraz alla Società Multinazionale
tedesca Cameo, con sede a Desenzano del Garda, all'inizio del
corrente anno;
Preso atto che nella nuova situazione produttiva ed
occupazionale non c'è futuro per i lavoratori valdostani;
Visti gli impegni assunti dalla Società Bertolini con la
Regione, in occasione del trasferimento in Valle d'Aosta e
dell'inaugurazione dello stabilimento di Champdepraz avvenuta
nell'aprile 2000;
i sottoscritti Consiglieri regionali
Interpellano
la Giunta regionale e l'Assessore competente per conoscere:
1) se, e come, intende ottenere il rispetto degli accordi
sottoscritti fra la Società Bertolini e la Regione, sul piano
produttivo ed occupazionale;
2) se era a conoscenza della decisione della Società BERTOLINI
di procedere alla vendita dell'azienda stessa;
3) quali possibilità sussistono perché lo stabilimento rimanga a
Champdepraz, dopo gli incontri avvenuti fra le parti e in sede
sindacale.
F.to: Beneforti - Curtaz - Squarzino Secondina
Interpellanza Premesso:
- che, secondo quanto appreso dai locali organi di informazione,
la multinazionale tedesca Cameo ha acquisito i rami d'azienda e i
relativi marchi "Bertolini" e "Maria Rosa" dell'industria avente
sede a Champdepraz;
- che nel 1999 la Antonio Bertolini S.p.A. ha trasferito la
propria sede produttiva da Collegno a Champdepraz in virtù dei
lauti incentivi finanziari che la Regione ha concesso alla stessa
azienda e, in particolare:
un contributo a fondo perduto di 1,750 miliardi di vecchie lire
per la costruzione dell'opificio;
due mutui - uno decennale e l'altro sessennale - concessi da
Finaosta per un montante complessivo di 6,300 miliardi di vecchie
lire, destinati alla realizzazione dell'immobile e all'acquisto
degli impianti;
- cospicui contributi per la formazione del personale;
- che l'insediamento della Antonio Bertolini S.p.A. in Valle
d'Aosta sembrava preordinato a prospettive di crescita, sia in
termini economici sia in termini occupazionali;
- che la cessione dei suddetti rami aziendali potrebbe avere
ripercussioni negative sul già fragile settore industriale
valdostano e sul tessuto socio-economico della Bassa Valle;
i sottoscritti Consiglieri regionali
Interpellano
l'Assessore delegato per sapere:
1) se ritiene che la cessione dei suddetti rami aziendali da
parte della Antonio Bertolini S.p.A. possa avere riflessi sulla
continuità dello stabilimento di Champdepraz, nel senso di una
futura delocalizzazione della produzione, e quindi sui livelli
occupazionali;
2) se ritiene che gli impegni assunti a suo tempo dalla Antonio
Bertolini S.p.A. siano stati violati: in caso affermativo, quali
iniziative intende assumere;
3) quanti erano - alla data del 31 dicembre 2002 - gli occupati
presso l'opificio valdostano e quanti di essi sono residenti in
Valle d'Aosta;
4) qual è il capitale residuo di cui Finaosta attende la
restituzione e quali sono le garanzie prestate dalla società a
tutela del medesimo.
F.to: Tibaldi - Frassy - Lattanzi
Président
Comme convenu tout à l'heure, on traite
conjointement les points n° 17 et n° 23.
La parole au Conseiller Beneforti.
Beneforti (PVA-cU)
La notizia dei cambiamenti alla
"Bertolini" ci ha colti di sorpresa e anche impreparati: non
pensavamo che la storica azienda, dopo 90 anni di attività, cedesse
la propria attività ad una multinazionale tedesca. Dopo
l'accoglienza ricevuta in Valle d'Aosta a seguito del trasferimento
da Collegno nella nostra Regione, dopo le feste dolciarie
organizzate a Champdepraz per dimostrare la volontà della
"Bertolini", ma anche per creare un rapporto sempre più amichevole
con i lavoratori e gli abitanti della Valle, un rapporto diverso
anche con gli enti locali; dopo aver fatto tutto per essere
credibile, in modo da accaparrarsi la fiducia dei Valdostani, di
punto in bianco porta via "il dolce" e "lascia l'amaro in bocca":
alla "Cameo" il marchio "Bertolini", a noi le "spezie" e sei posti
di lavoro, perché questo è il quadro! Con questo atto la
"Bertolini", dopo aver illuso Collegno prima e Champdepraz dopo,
non rispetta gli impegni presi con la Valle d'Aosta, ma fa i suoi
interessi, i suoi affari, lascia ai lavoratori impiegati a Collegno
e a Champdepraz la scelta: o il lago di Garda o la disoccupazione.
"Questi lavoratori…"
- dice la
"Bertolini" -
"… facciano
loro!"
. Questa impresa, in meno di tre anni, dopo aver avuto
tutto dalla Valle d'Aosta per essere in condizioni di affrontare il
futuro produttivo a livello nazionale ed internazionale, è venuta
meno alla fiducia che aveva ricevuto dai Valdostani!
Non ero presente all'inaugurazione dello stabilimento avvenuta
nell'aprile 2000, ma ricordo di aver letto quanto disse allora il
suo Amministratore delegato:
"La Valle d'Aosta ci ha permesso di
potenziarci, mettendoci nelle condizioni di affrontare il mercato
con forza e con grinta e di questo ne saremo riconoscenti"
. La
riconoscenza, se non ci sono ripensamenti, l'abbiamo vista, la
stiamo vedendo! Mi viene da dubitare che questa impresa fin da
allora, dopo aver rinnegato Collegno, dove era nata nel lontano
1911, e i lavoratori che con la loro esperienza le avevano permesso
di conquistare il mercato e di salire agli allori anche a livello
multinazionale, dopo aver promesso di essere venuti in Valle per
produrre sempre meglio e non per licenziare gli operai, avesse già
la riserva mentale di potenziarsi a spese nostre, per avere magari
maggiore valore aggiunto sul mercato estero. Se attua la decisione
presa, la "Bertolini" non è riconoscente né verso la Valle d'Aosta,
né nei confronti dei suoi dipendenti, che da tre anni fanno i
pendolari da Collegno a Champdepraz per mantenersi il posto di
lavoro. Ora, come dicevo, se gli operai di Collegno e quelli di
Champdepraz vogliono mantenere il loro posto di lavoro, devono
trasferirsi a Desenzano, con grandi sacrifici per loro e per le
loro famiglie.
Fatta questa premessa per inquadrare la situazione, attendiamo
di conoscere dalla Giunta le risposte alle domande contenute nella
nostra interpellanza: con lealtà e trasparenza vogliamo conoscere
le cose come stanno e come la Regione intende muoversi per ottenere
dalla "Bertolini" il rispetto degli accordi sottoscritti e per la
restituzione di quanto le deve. Vogliamo sapere se tutto il
personale che era stato previsto è stato assunto e quale futuro si
prospetta agli operai dopo gli incontri che sono avvenuti in sede
sindacale e con i rappresentanti della Giunta. L'Assessore,
rispondendo ad una nostra interpellanza presentata dopo pochi mesi
l'insediamento dello stabilimento a Champdepraz e discussa nella
seduta del Consiglio regionale del 22 settembre 1999, ci fornì i
dati dei contributi erogati dalla Regione in conto capitale, come
previsto dalla legge n. 85/1992, dei due mutui concessi dalla
Finaosta in gestione ordinaria per la realizzazione dell'immobile,
per l'acquisto di immobili, impianti, attrezzature e macchinari e,
infine, per due progetti di formazione professionale.
L'Assessore in quella occasione concluse la sua relazione
affermando che l'operazione era stata condotta con la massima
trasparenza. Noi allora non avemmo nessun dubbio e non vogliamo
averne oggi, Assessore! Una cosa è certa: "la via delle spezie" non
può soddisfarci di fronte all'impegno preso del mantenimento
dell'attività produttiva a Champdepraz per almeno quindici anni!
Questo impegno può essere soddisfatto, se la "Cameo", dopo aver
acquistato la "Bertolini", rimane a Champdepraz; il cambio sarebbe
più che opportuno, ma ce lo deve dire lei - non tanto oggi, ma
anche nel futuro - se è possibile realizzarlo, dal momento che
siete coloro che con i sindacati partecipate agli incontri con la
società! Mi auguro di conoscere questa sera la situazione, anche se
non ci potrete dire tutto quello che potrà accadere nel futuro.
Président
La parole au Conseiller Tibaldi.
Tibaldi (FI)
L'interpellanza verte sullo stesso
argomento, aggiungerei alcune considerazioni a quelle svolte poco
fa e che sono in buona parte condivisibili.
L'arrivo in Valle d'Aosta di questa prestigiosa azienda più di
tre anni fa, il trasferimento della sede produttiva da Collegno a
Champdepraz, e quindi l'acquisizione di una "residenza prestigiosa"
come quella dei marchi "Bertolini", "Mariarosa", ci sembrava
preordinata a prospettive di crescita, a una sorta di
razionalizzazione della produzione, della gestione di questa
azienda, il cui marchio è consolidato da quasi un secolo, e che la
Valle d'Aosta potesse essere un nuovo punto di ulteriore lancio ed
espansione dei prodotti della "Antonio Bertolini S.p.A." in tutta
Italia e anche in Europa. Sappiamo che l'arrivo in Valle d'Aosta
era favorito da alcune condizioni, che sono di carattere non certo
ambientale, perché buona parte del "mercato Bertolini" è orientato
al mercato interno, c'è poco interesse all'esportazione oltralpe -
per cui la Valle d'Aosta non è stata intesa come un possibile
crocevia transalpino per poter vendere i prodotti nella vicina
Francia o nella vicina Svizzera -, bensì soprattutto
finanziarie.
L'azienda ha contratto due mutui - e quindi i mutui vengono
restituiti dal mutuatario all'ente mutuante - ad un interesse
particolarmente vantaggioso, un mutuo decennale e un altro
sessennale, per un ammontare complessivo di 6,3 miliardi di lire,
destinati alla realizzazione dell'immobile e all'acquisto degli
impianti, ma soprattutto l'altro interesse finanziario da parte
dell'azienda era il contributo a fondo perduto di quasi 2 miliardi
per la costruzione del medesimo opificio. È naturale che l'azienda,
di fronte a queste condizioni, non ci abbia pensato molto e abbia
trasferito in quattro e quattr'otto la sede produttiva da Collegno
a Champdepraz, costruendo anche in tempi relativamente stretti
questa nuova sede.
Ci ricordiamo bene tutti quali sono state le vicende alterne che
ci sono state, in particolare quelle legate al trasferimento dei
dipendenti che da Collegno avevano qualche problema a venire a
lavorare in Valle d'Aosta. Ironia del destino: se allora i
dipendenti di Collegno rimpiangevano il trasferimento a
Champdepraz, oggi noi rimpiangiamo il possibile trasferimento a
Desenzano del Garda perché, con l'inizio dell'anno, come abbiamo
appreso dalle fonti di informazione, la multinazionale tedesca
"Cameo" ha annunciato l'acquisizione della divisione lieviti
preparati e ingredienti per dolci.
Adesso con questa interpellanza anche noi vogliamo avere alcune
informazioni e, magari, anche alcune notizie più profonde e
complete di quelle che sono apparse sui giornali: sui commenti dei
sindacati vorremmo sentire un parere dell'Assessore a fronte di
questa prevista acquisizione del ramo di azienda, che, se abbiamo
bene inteso, deve essere ancora perfezionata e questo accordo
dovrebbe essere completato entro la fine di questo mese. Per noi è
ancora più importante sapere, qualora l'Assessore abbia già
conferito con i nuovi acquirenti, se è prevista una futura
delocalizzazione della produzione, cioè se Champdepraz avrà ancora
un significato in termini aziendalistici o se ci ritroveremo con un
capannone vuoto o in minima parte destinato ad una produzione
ridotta in termini di quantità rispetto ad adesso. Ci piacerebbe
quindi sapere quali sono queste prospettive: se le prospettive di
crescita annunciate - enunciate anche dallo stesso Assessore - in
risposta alle iniziative presentate in quest'aula assicureranno una
continuità produttiva in Valle d'Aosta oppure no.
Le altre domande, naturalmente, sono di conseguenza: se
l'Assessore
"ritiene che gli impegni assunti a suo tempo dalla
"Bertolini" siano stati violati:
in caso affermativo, quali
iniziative intende assumere"
, come intende agire per tutelare
le posizioni della Regione. Una terza domanda è di carattere
cognitivo, per conoscere la fotografia occupazionale di questa
industria, quindi per sapere
"quanti erano - alla data del 31
dicembre - gli occupati presso l'opificio valdostano e quanti di
essi sono residenti in Valle d'Aosta"
. Infine vorremmo sapere
"qual è il capitale residuo di cui la Finaosta attende la
restituzione e quali sono le garanzie prestate dalla società a
tutela del medesimo"
.
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
Rispetto alla vicenda della
"Bertolini", non posso esimermi dall'esprimere un disappunto per il
comportamento dell'azienda e per le modalità di gestione
dell'operazione di cessione di ramo di azienda: nessuno mette in
discussione la volontà di un'impresa di cedere l'attività, però c'è
modo e modo e un disappunto soprattutto per l'immagine negativa che
questa vicenda getta sul settore industriale della Valle.
Per venire a cosa si intende fare, a quali soluzioni si intende
trovare in questa situazione, ci muoviamo rispetto a due obiettivi:
il primo, quello di operare per il rispetto degli accordi che sono
stati sottoscritti fra la "Bertolini" e l'Amministrazione
regionale; il secondo, quello relativo alla verifica, con la nuova
proprietà della "Cameo", della possibilità di continuare l'attività
produttiva nello stabilimento di Champdepraz, ovviamente allo scopo
di garantirne i livelli occupazionali.
Le domande che sono state poste riguardano diverse questioni,
fra cui i problemi del futuro dell'azienda, i problemi relativi al
rispetto degli accordi, le questioni relative ai finanziamenti;
cercherò di rispondere a tutte le questioni poste.
Per ricapitolare, sul piano dei finanziamenti, nel momento in
cui la "Bertolini" si è trasferita in Valle d'Aosta ha usufruito di
un contributo in conto capitale, come veniva ricordato, sulla base
della legge n. 85/1992, di 1.750 milioni, concesso nel dicembre
1998, e di due mutui concessi dalla Finaosta in gestione ordinaria:
uno di 3.930 milioni di lire della durata di 10 anni, con 2 anni di
preammortamento per la realizzazione dell'immobile; l'altro di
2.370 milioni di lire, della durata di 6 anni con 1 anno di
preammortamento per l'acquisto di impianti, attrezzature e
macchinari.
Il primo mutuo è stato stipulato ad aprile 1999 ed è coperto per
l'intero ammontare da fideiussione bancaria, la scadenza
dell'ammortamento è il 1° gennaio 2010, il capitale residuo al 1°
gennaio 2003 è di € 1.799.533, il mutuo iniziale era di €
2.029.675; il secondo mutuo, di € 1.224.000, stipulato sempre ad
aprile 1999, ha una durata di 6 anni, anche questo mutuo è coperto
per l'intero suo ammontare da fideiussione bancaria e il capitale
residuo è di 874.697 €. Nei contratti di cui sopra la società si è
assunta l'obbligo di non trasferire la sede legale, l'attività
prevalente, fuori del territorio della Valle d'Aosta e di non
alienare i cespiti finanziati per tutta la durata dei
finanziamenti, pena la risoluzione dei contratti medesimi, con la
conseguente restituzione anticipata del debito residuo risultante
al momento dell'inadempimento. L'obbligo di estinzione anticipata è
garantito dalle fideiussioni bancarie acquisite al momento della
stipulazione dei contratti di mutuo; a questo proposito la
Finaosta, con lettera del 31 dicembre 2002, ha richiamato la
società "Bertolini S.p.A." al rispetto degli impegni assunti, in
caso di inadempimento pertanto la Finaosta darà corso
all'escussione delle garanzie.
Per quanto riguarda i livelli occupazionali, l'azienda occupa in
Valle d'Aosta 28 dipendenti al 31 dicembre 2002, di cui 18
residenti in Valle.
La "Bertolini" ha manifestato l'intenzione di cedere il ramo di
azienda relativo alla divisione lieviti, preparati ed ingredienti
per dolci e relativi marchi; la cessione dovrebbe perfezionarsi
entro il corrente mese. Ho avuto nei giorni scorsi un incontro con
i rappresentanti della "Bertolini" e della "Cameo", che hanno
confermato la volontà di giungere ad un accordo entro la fine del
mese, ma che al momento l'accordo non è ancora stato raggiunto in
quanto è in corso una "new diligence" per quanto riguarda la
valutazione dei parametri economici e produttivi dello
stabilimento. Nel caso in cui si concretizzasse la cessione del
ramo di azienda, la Giunta regionale provvederà alla revoca del
contributo ai sensi della legge n. 85/1992, cioè 1.750 milioni, in
quanto la società, procedendo alla cessione di ramo di azienda,
contravviene all'impegno assunto ai sensi del 6° comma
dell'articolo 4 di questa legge relativamente all'obbligo di non
alienare o cedere i beni, che formano oggetto di finanziamento
separatamente dall'azienda per il periodo di 15 anni. La società
dovrà pertanto provvedere alla restituzione del contributo
percepito, maggiorato degli interessi calcolati sulla base della
media ponderata del tasso ufficiale di sconto nel periodo in cui ha
beneficiato dell'agevolazione; verrà inoltre applicata una sanzione
amministrativa con le modalità previste dall'articolo 8 della legge
n. 85/1992. Questo finanziamento a fondo perduto è garantito con
ipoteca dello stabilimento di Champdepraz.
Ora, è indubbiamente rilevante la questione del recupero dei
finanziamenti concessi, ma è prioritaria anche la questione
relativa al proseguimento dell'attività lavorativa in Valle, della
salvaguardia dei posti di lavoro. Nell'incontro che abbiamo avuto
con i responsabili della "Cameo" abbiamo manifestato in modo
esplicito l'interesse al mantenimento nella nostra Valle della
produzione dei lieviti e delle altre attività "Bertolini",
sottolineando come il settore alimentare sia un settore
interessante dal punto di vista industriale per la nostra Regione e
come la Regione, sulla base dei propri interventi per le
incentivazioni delle imprese e altri, possa e mantenga
un'attrattività superiore a quella di altre regioni del nord
Italia.
I responsabili della "Cameo" hanno assicurato che, nell'ambito
di una verifica in atto della situazione patrimoniale e contabile,
finalizzata alla conferma del diritto di opzione sull'acquisizione
del marchio, terranno conto, alla luce dei colloqui, delle
possibilità normative e dei servizi che vengono offerti dalla Valle
d'Aosta e quindi dell'eventualità di considerare anche un eventuale
mantenimento della produzione in loco. D'altra parte, la
"Bertolini" si è impegnata per conto suo a presentare un piano di
attività alternative, volto a salvaguardare, anche se parzialmente,
i livelli occupazionali a Champdepraz, anche investendo il ricavato
della cessione del ramo di azienda. Ovviamente, ci riserviamo di
esprimere dei giudizi sulla validità di questi piani non appena
questi vengano presentati; al momento queste sono le dichiarazioni
che l'azienda ha fatto, ma non sono state supportate da proposte
specifiche. In ogni caso, l'Amministrazione è impegnata su due
fronti: quello relativo al rispetto degli accordi, e, come avete
visto, le garanzie ci sono tutte e complete e, per quanto riguarda
la questione occupazionale, per trovare una soluzione con la
"Cameo" e con la "Bertolini", che risponda positivamente al
problema che la cessione di ramo di azienda con questa società ha
determinato.
Président
La parole au Conseiller Beneforti.
Beneforti (PVA-cU)
Prendo atto della risposta
dell'Assessore e degli impegni che ha preso, ma ritengo opportuno
fare alcune riflessioni, che ci devono servire per il futuro.
Credevamo di avere acquisito una nuova azienda in Valle d'Aosta,
un'azienda di prestigio, con un nome conosciuto, con un mercato
aperto, pensavamo in sostanza di aver fatto quasi un affare, anche
se sussistevano alcune incertezze per il fatto che lasciava dietro
di sé del malcontento negli operai e nei sindacati di Collegno,
Comune dove era nata e rimasta per quasi 90 anni. Ancora una volta
abbiamo avuto la dimostrazione che certi imprenditori non vengono
in Valle d'Aosta per farci un favore, o per cambiare aria, ma
vengono se gli "torna il conto", se considerano le condizioni
offerte favorevoli ai loro interessi. La "Bertolini", se compie
"l'atto", ha dimostrato di non essere da meno delle altre aziende e
devo dire
,
dopo aver sentito la relazione dell'Assessore e
alla luce delle notizie che ci aveva dato nel 1999, che tutto è
avvenuto con la massima trasparenza ma, nonostante tutto, la
"Bertolini" non ha avuto alcun rispetto nei nostri confronti, come
Regione, e nei confronti dei lavoratori. Sono stati infatti i
lavoratori che hanno contribuito con il loro lavoro a renderla
appetibile da parte di una multinazionale perché, se ha avuto lo
sviluppo - è vero che hanno messo i capitali -, lo deve anche alla
forza lavoro. Quando si è trasferita in Valle d'Aosta, è stata
accompagnata dalle forze di polizia per la contestazione dei
lavoratori di Collegno, ma non se ne deve andare, e non se ne andrà
- e credo a quello che ha detto l'Assessore -, con le tasche piene
dei soldi della "Cameo" senza aver restituito alla Finaosta quanto
deve alla nostra Regione, oltre al risarcimento dei danni
conseguenti all'adempimento degli impegni assunti con la stipula
della convenzione. Questo è ciò che deve avvenire, però l'altra
riflessione da fare è che dobbiamo prendere atto ancora una volta
dell'importanza che riveste l'imprenditoria locale, che purtroppo
non c'è e non si riesce a creare. Questo ulteriore esempio ci deve
mettere nelle condizioni di operare per andare sempre più alla
ricerca di imprenditori privati locali, perché è dimostrato che la
maggioranza degli imprenditori esterni alla Valle, "una volta
ricevuta la grazia, gabbano lo santo", come si suol dire.
La invito comunque a tenerci informati, Assessore, sia in
Consiglio regionale, sia in commissione, sull'andamento del
confronto che ci sarà nel corso del mese con la "Bertolini", per
quanto riguarda la restituzione di ciò che ci deve e per quanto
concerne le prospettive di lavoro futuro. Bisogna stare attenti
alle dichiarazioni che vengono fatte: è stato detto che verrà
presentato un piano di attività alternative, ma queste sono
affermazioni che possono servire ad attenuare lo scontro in sede
sindacale e anche con l'Amministrazione regionale! Bisogna andare
fino in fondo e verificare se queste dichiarazioni corrispondono al
vero, è chiaro che, nel caso in cui siano veritiere, dobbiamo
valutarle, perché abbiamo bisogno, in attesa di imprenditoria
locale, di dare lavoro ai nostri lavoratori.
Président
La parole au Conseiller Tibaldi.
Tibaldi (FI)
Il disappunto espresso dall'Assessore su
questa vicenda - a lato del quale lui ha detto che si tratta di
un'immagine negativa, che andrà ad adombrare ulteriormente la
situazione dell'industria in bassa Valle - sembra un preludio di
una qualche ulteriore notizia che forse non sarà buona, dobbiamo
aspettarci qualcosa di peggio? Dobbiamo prepararci ad una
situazione che va ulteriormente complicandosi? Rispondendoci lei ha
detto che avete incontrato la "Cameo" e la "Bertolini", mi pare
però di aver capito che sia stato un incontro interlocutorio, con
la promessa di rivedervi, per cercare di individuare una soluzione.
Sta di fatto che questo suo disappunto sembra essere un presagio
non tanto favorevole al futuro di questo stabilimento, quindi
speriamo che non si riproduca un copione già visto e conosciuto,
come è accaduto in bassa Valle, per altre industrie più o meno
importanti, che negli anni precedenti sono cresciute e sono
scomparse con altrettanta velocità. Questo sta a significare che,
probabilmente, a parte una certa appetibilità finanziaria, la Valle
d'Aosta non offre molto di più se le aziende che si propongono alla
nostra Amministrazione regionale, dopo aver sottoscritto importanti
convenzioni, che prevedono erogazioni finanziarie a vario titolo,
mutui obbligazionari o di diverso tipo, contributi a fondo perduto,
non appena si presenta un'occasione di questo tipo da parte di una
multinazionale, prevedono un trasferimento in una zona
concorrenziale alla nostra e fortemente competitiva come il
nord-est.
Speriamo che ciò non accada, auspichiamo che le soluzioni
paventate dall'Assessore trovino concretizzazione in un futuro
accordo e che tra la Regione e la "Cameo-Bertolini" l'accordo sia
meditato e ponderato, anche a salvaguardia della continuità di
un'attività produttiva nella nostra Regione e a salvaguardia della
prospettiva occupazionale.
Prendiamo atto di quello che lei ci ha detto, Assessore; non ci
ha detto molto di più di quello che già sapevamo, se non i capitali
residui e le condizioni di garanzia annesse e connesse ad ogni
singolo mutuo e il richiamo della Finaosta al rispetto degli
accordi sottoscritti, pena l'applicazione di sanzioni, che sono
previste dalle leggi vigenti. Attendiamo quindi informazioni al più
presto, magari anche in IV Commissione, dove è opportuno, non
appena verrà a conoscenza di nuovi sviluppi, che lei venga ad
informarci adeguatamente, per vedere se è il caso di assumere
qualche determinazione ulteriore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK