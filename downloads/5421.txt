Consiglio Regionale della Valle d'Aosta - Oggetto del Consiglio n. 313 del 10 maggio 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 313 del 10 maggio 1983 - Resoconto
OGGETTO N. 313/VII - DISCUSSIONE GENERALE SU PROGETTI DI
LEGGI REGIONALI CONCERNENTI LA LOTTA CONTRO LA FAME NEL
MONDO.
PRESIDENTE:
E' aperta la discussione. Ha chiesto di
parlare il Presidente della Giunta, ne ha facoltà.
ANDRIONE - (U.V.):
Poichè questo argomento, per incarico
della Giunta è stato trattato e istruito dal Consigliere Lanivi, lo
pregherei di illustrarlo.
PRESIDENTE:
La parola al Consigliere Lanivi, ne ha
facoltà.
LANIVI - (D.P.):
Credo che i provvedimenti che oggi
questo Consiglio regionale prenderà qualificheranno la Regione
Valle d'Aosta dato che, anche nella modestia delle sue dimensioni,
essa intende concretamente intervenire a favore dei Paesi in via di
sviluppo e nella lotta contro la fame nel mondo. Penso che pochi
argomenti come questi possano prestarsi a retorica o comunque a
grandi parole; io limiterò all'essenziale i discorsi di circostanza
e illustrerò piuttosto le caratteristiche di concretezza e di
serietà con le quali l'Amministrazione regionale ha inteso
affrontare questo problema.
Nelle premesse devo dire, doverosamente, che la proposta,
portata all'approvazione di questo Consiglio, vuole dare attuazione
ad un Ordine del giorno approvato all'unanimità da questo
Consiglio, vuole dare attuazione ad un Ordine del giorno approvato
all'unanimità da questo Consiglio in data 31.3.1982,
successivamente alla approvazione del bilancio regionale di
quell'anno.
Dopo quella deliberazione unanime, la Giunta regionale, il 28
maggio dello stesso anno incaricava il sottoscritto a trattare per
conto di essa, per dare attuazione al deliberato del Consiglio.
Dirò subito i criteri che ho cercato di seguire in accordo con la
Giunta, per arrivare alle proposte che oggi vengono sottoposte al
Consiglio. Le premesse e i criteri sono di questo tipo:
Primo: - l'intervento della Regione è stato considerato non di
tipo straordinario o episodico, ma l'avvio di un intervento
costante nel tempo, cioè si prefigura un'attenzione costante della
Regione nei confronti di questi problemi.
Secondo: - tali interventi non dovevano avere carattere
meramente pietistici, ma avrebbero dovuto e dovrebbero
rappresentare una concreta solidarietà e collaborazione della
Regione verso i Paesi più arretrati, meno avvantaggiati, e comunque
in via di sviluppo.
Terzo: - per quanto riguarda la scelta dei Paesi beneficiari, a
cui dovrebbero andare gli aiuti della Regione, essi dovevano essere
scelti tra quelli dichiarati meno sviluppati dall'ONU. Per chi non
lo sapesse, l'ONU ha infatti provveduto a compilare un elenco dei
Paesi più bisognosi d'aiuto da parte delle democrazie occidentali e
comunque dei Paesi più avvantaggiati.
In questa prima fase, altra indicazione della Regione è quella
di scegliere fra questi Paesi di espressione linguistica francese.
Ciò è fatto per un motivo fondamentale: perchè, oltre a
corrispondere a certe caratteristiche culturali della nostra
Regione, questa scelta individua anche una concreta possibilità di
collaborazione tra la nostra Regione e questi Paesi francofoni
rendendo possibile una collaborazione soprattutto sul piano della
formazione professionale.
Altro criterio seguito è quello di dare all'intervento regionale
caratteristiche di efficacia e di concretezza, che non si rivelano
soltanto in questo momento, ma che si sono già verificate
precedentemente. Di fatti nelle sciagure naturali del Friuli e
dell'Irpinia l'intervento regionale si è caratterizzato proprio con
queste qualità di concretezza e di efficacia. Anche in tal caso
abbiamo voluto immediatamente prendere in considerazione progetti
che fossero fattibili, concreti e di cui fossero conosciute nature,
contenuti, tempi di attuazione e gestione successiva delle opere e
degli interventi che l'Amministrazione regionale intenderà
realizzare in questi Paesi.
Data inoltre, l'impossibilità di un intervento diretto della
Regione e date anche certe complessità o difficoltà, o addirittura
vincoli insormontabili, per il movimento di capitale, la via
individuata e scelta è stata quella di utilizzare il canale delle
organizzazioni non governative che sono organismi abilitati a
effettuare programmi e progetti nei Paesi in via di sviluppo,
canale che ci è stato anche indicato a livello europeo.
Altro punto che l'Amministrazione ha ritenuto di particolare
importanza è stato quello di coinvolgere le autorità europee,
chiedendo loro una collaborazione e un aiuto che ci doveva essere
offerto. Tutto questo perchè, a livello europeo, esistono settori
preposti a tale tipo di intervento e la CEE opera in questi Paesi,
ha dei suoi rappresentanti e, oltre al patrocinio ed a un aiuto in
loco che ci può derivare dalla presenza di delegati della CEE in
questi Paesi, la CEE attua forme di cofinanziamento partecipando
con proprio denaro all'attuazione di questi programmi.
Un altro punto importante era quello di mettere in moto
programmi di intervento che coinvolgessero le popolazioni locali e
soprattutto le forme di autorganizzazione già esistenti in questi
Paesi. Ultimo punto, ed ultimo criterio seguito era quello di
puntare su progetti che non fossero inseriti soltanto nelle
indicazioni che l'autorità europea indica, ma anche il più
possibile rispondenti alle esigenze degli strati più poveri dei
Paesi interessati. Questi settori sono: il settore agricolo, il
settore sanitario e quello dell'istruzione e formazione del
personale. E' quindi all'interno di questi settori, che abbiamo
indicato i progetti di intervento. A seguito dell'incarico ricevuto
il 28 maggio mi sono recato, con lettera di presentazione del
Presidente della Giunta, a Bruxelles dove ho avuto un incontro con
il responsabile della Commissione del settore sviluppo della
Comunità Europea. E' stata una giornata molto interessante e molto
utile per la nostra Regione. In quella sede l'autorità europea ha
dato piena adesione alla volontà espressa dal Consiglio regionale
della Valle d'Aosta e ha dichiarato la disponibilità della
Commissione Comunità Europea di cofinanziare i progetti presentati
dalla nostra Regione, così come ha sottoscritto la sua scelta di
rivolgersi, in fase di prima applicazione di questi progetti, alla
area francofona africana. Ha poi pure senz'altro sostenuto e
patteggiato l'idea della Regione che i progetti da realizzare
fossero nell'ambito di quei tre settori che ho già detto (cioè
agricolo, sanitario e della istruzione) perchè sono anche quelli
per i quali la CEE è disposta a dare il proprio contributo
attraverso il cofinanziamento. Lo stesso accordo si è trovato sui
canali delle organizzazioni non governative, essendo la CEE in
possesso di un elenco su scala europea di quelle che hanno una
tradizione di collaborazione con le autorità europee per realizzare
progetti in quei Paesi. Tra queste organizzazioni non governative,
pur non essendoci stata imposta, quella più vicina alla Valle
d'Aosta, che aveva già dei contatti con le autorità europee, era il
Movimento
Sviluppo e Pace di Torino. Il secondo punto che vorrei
brevissimamente trattare è sulla scelta di tale organizzazione non
governativa. Se l'obiettivo della Regione e la volontà di questo
Consiglio regionale rimane e resta quello di realizzare progetti,
cioè di non portare parole o semplici atti di solidarietà verbale,
ma di realizzare opere, interventi che andassero a beneficio delle
popolazioni, è indubbio che la prima preoccupazione della nostra
Regione era di utilizzare dei canali affidabili. Mi pare ( e questo
è un dato assolutamente indiscutibile ) che la indicazione del
Movimento Sviluppo e Pace di Torino risponda pienamente a questi
obiettivi e fornisca all'Amministrazione regionale delle garanzie
assolute, soprattutto in questo delicato momento di avvio di tale
nuova esperienza della Regione. Il Movimento Sviluppo e Pace,
costituito nel '68, opera in moltissimi Paesi in via di sviluppo
nel mondo; ha da molti anni, e cioè dal 1976, contatti con
l'autorità europea con la quale ha realizzato qualcosa come 29
progetti in una decina di Paesi in via di sviluppo e ha già
realizzato qualcosa come 29 progetti in una decina di Paesi in via
di sviluppo e ha già realizzato opere per le quali la CEE ha già
concesso contributi per oltre 4 miliardi di Lire. Non solo, ma il
movimento è riconosciuto dal Ministero degli affari Esteri italiano
come organismo idoneo ad operare nel settore del volontariato
civile in questi paesi.
Il Movimento Sviluppo e Pace ha fornito alla Presidenza della
Giunta regionale tutte le garanzie, le notizie e le informazioni
che il Presidente della Giunta gli aveva richiesto.
Illustrerò brevemente le due iniziative che vengono proposte a
questo Consiglio regionale e che sono contenute nel disegno di
legge: la seconda iniziativa è inserita nell'emendamento della I
commissione permanente consiliare. I progetti da realizzare sono
due: il primo progetto è in Malì e il settore preso in esame è
quello dello sviluppo agricolo. Il titolo del progetto è " Sostegno
alle Cooperative femminili agricole dei villaggi di Salanko, Soké e
Tenekou in Malì ". Si tratta di un progetto a sostegno di queste
cooperative femminili il cui obiettivo è soprattutto quello di
migliorare le condizioni del mondo agricolo, di sostenerne lo
sviluppo sotto il profilo dell'immagazzinamento e
commercializzazione delle colture di quella zona. Sono tre villaggi
presi in considerazione ed esiste un'organizzazione locale che sarà
il punto di riferimento dell'intervento regionale: è la Union
Nationale des femmes du Malì. Una organizzazione, tengo a
precisarlo, che partecipa direttamente con proprio denaro alla
realizzazione di questa iniziativa.
La durata del progetto è di 12 mesi dalla data di raccolta dei
fondi locali, nel Paese stesso. Il progetto ha già l'autorizzazione
delle autorità governative del Mali, esiste infatti, una lettera di
"agrement" dell'autorità competente locale.
Per quanto riguarda il finanziamento di tale progetto c'è pure
una lettera contratto della CEE che sottoscriverà e parteciperà per
158 milioni e 400 mila lire alla realizzazione di questo progetto
il cui costo complessivo è di L. 316.800.000. Ai 140 milioni che
costituiscono l'intervento della Regione si aggiungono circa 20
milioni di lire corrispondenti all'intervento dell'organizzazione
non governativa Sviluppo e Pace e dell'Union Nationale des femmes
du Malì.
Credo, quindi che la descrizione delle fonti di finanziamento
per questo progetto diano con chiarezza l'idea del modo col quale
intendiamo operare. Vi è un intervento della Regione, vi è un
intervento già assicurato, esiste il documento di contratto della
CEE che è già stato inviato nel mese di gennaio alla Presidenza
della Giunta e la stessa organizzazione non governativa insieme a
una organizzazione locale partecipa alla realizzazione di questo
progetto. Il secondo progetto, dico secondo perchè sono due
progetti estratti dal programma complessivo per l'83 che è di
quattro progetti, è una proposta che rappresenta la realizzazione
dei primi due, di cui ho dato breve illustrazione. Tale secondo
progetto è in Camerun. La scelta è stata operata dalla Commissione
Regionale permanente ed è la costruzione e attuazione di una
maternità a Nkongsamba nel Camerun. Anche in questo caso l'opera,
del costo complessivo di 300 milioni, è cofinanziata dallo stesso
Movimento Sviluppo e Pace e dai partner locali, in questo caso il
Centro Medico Sociale di Nkongsamba, oltre che dalla Regione. Anche
qui esiste il progetto, esiste l'autorizzazione delle autorità
locali ed è fissata la sua durata. La realizzazione del progetto si
svilupperà in circa dodici mesi dopo l'approvazione di questo
Consiglio Regionale e soprattutto dopo la raccolta dei denari in
loco.
Questi sono i primi due progetti e le loro caratteristiche.
Sono, comunque, a disposizione per fornire ulteriori informazioni
anche di tipo tecnico sulle due realizzazioni. Anche per rendere
chiare le idee, aggiungerò che il costo complessivo per la
realizzazione dei due progetti è di 616.800.000, di cui 316.800.000
per realizzare il progetto agricolo in Malì, 300.000.000 per la
maternità nel Camerun. Il finanziamento di questi 616.800.000,
costo complessivo dei due progetti, avverrà in questo modo: da
parte della Commissione CEE 158.400.000 pari al 25,7% del costo
complessivo; la Regione contribuirà con 350.000.000 di cui:
140.000.000 per il primo progetto; 210.000.000 per il secondo e
pari al 56,7% del costo complessivo delle due opere; 108.400.000 a
carico del Movimento Sviluppo e Pace e dei partners locali dei due
Paesi beneficiari, pari al 17,6%.
Bisogna tener presente che i progetti presentati
complessivamente erano quattro e il costo si aggirava sul miliardo
300 milioni di cui 500 milioni a carico della Regione, questo
quindi, rappresenta un primo stralcio di tale programma.
Ho altre cose da dire a mo' di chiusura, di coronamento di
questo discorso. Alcune affermazioni credo infatti, che abbiano un
rilievo anche se possono apparire teoriche. Ritengo sia scontato
che il problema del sottosviluppo è uno dei più tremendi della
nostra epoca e così è stato sottolineato in un bellissimo volumetto
del Sylos Labini che credo possa chiarire alcuni aspetti del peso
che ha nell'equilibrio mondiale e quindi per la pace del mondo la
sua risoluzione.E' uno dei più tremendi problemi della nostra epoca
e diciamo che questo atto del Consiglio regionale si colloca in una
visione non catastrofica, ma positiva di tale problema. E' però un
problema superabile e quindi non accettiamo le posizioni di coloro
che, dietro ad immagini catastrofiche, tendono a dichiarare
irrisolubile un problema di tal genere, e ipotizzando che solo la
guerra possa, in qualche modo, porre fine o procrastinare la sua
risoluzione. Noi vogliamo affiancarci a coloro che vogliono non
dimenticare i dati la cui ampiezza e complessità sono enormi e che
comunque ritengono che tale problema, con la solidarietà di tutti,
possa essere superato.
Ecco il significato che noi diamo alle proposte che vengono
presentate in Giunta.
Rispetto alla proposta del Partito Comunista non ci poniamo
nelle condizioni di un diniego aprioristico, ma quello che
sosteniamo è che soprattutto nella fase di avvio di questa
presenza, credo qualificata, della nostra Regione su questo
problema si debba partire con progetti concreti, fattibili efficaci
e realizzabili. Questo il senso di tale proposta e siamo sicuri che
l'opinione pubblica valdostana saprà valutarne i dati positivi.
Quello che ci interessa è che un sentimento di solidarietà nella
nostra Regione possa espandersi, consolidarsi e tale diffusione
indubbiamente potrà prendere corpo se alle parole potremo
dimostrare di aver saputo operare al di là di mere affermazioni di
principio o solo di espressioni di solidarietà verbali. Tengo a
dire, che la proposta avanzata tiene conto di tutti i possibili
ostacoli che avrebbero potuto sorgere se avessimo scelto una via
diversa. Questa proposta, quindi che ancora non sappiamo se potrà
passare, dato che non dipenderà da noi, ha tenuto conto di ostacoli
che sono al di fuori di noi, ha tenuto conto di ostacoli che sono
al di fuori di noi. Noi pensiamo, però, che, con questa
formulazione e in questo modo vi sia la massima possibilità di
approvazione anche da parte di autorità esterne a noi. Sono a
disposizione per eventuali richieste di chiarimento su tali
argomenti.
PRESIDENTE:
Colleghi Consiglieri la discussione generale
è abbinata all' oggetto n. 41. Lo illustra il Consigliere Mafrica.
Ne ha facoltà.
MAFRICA - (P.C.I.):
Il nostro gruppo aveva votato
l'ordine del giorno che il Consiglio aveva discusso nel marzo '82 e
aveva atteso per un certo periodo che la Giunta regionale prendesse
iniziative Poichè le iniziative tardavano a venire, nel marzo di
quest'anno, il 4 marzo, abbiamo presentato la proposta di legge che
istituisce un fondo di solidarietà con i popoli che lottano contro
la fame.
La data di marzo è legata alla particolare sensibilità, allo
stimolo dovuto alla situazione che si era creata qualche tempo
prima in Nigeria: tutti ricorderete come due milioni di abitanti di
Paesi vicini fossero stati costretti ad abbandonare la Nigeria e a
tornare nei propri Paesi. La nostra proposta di legge è una
proposta-quadro. E' una legge quindi, che stabilisce i metodi con
cui intervenire, le ragioni per cui intervenire e anche gli
organismi attraverso i quali farlo. Con questa proposta di legge si
istituisce un fondo aperto di solidarietà di un miliardo e questa è
la prima caratteristica dello art. 1. Il fondo è cioè un qualcosa a
cui possono contribuire, non soltanto la Regione, ma anche le
associazioni, singoli cittadini, istituzioni per fare qualcosa di
analogo a quello che si è fatto, in occasione del terremoto. A
sostegno delle popolazioni irpine colpite dal terremoto, la Regione
ha messo una quota, ma anche gli abitanti della Valle d'Aosta hanno
potuto contribuire e poi intervenire in modo unitario. Questo fon
do è destinato, secondo la nostra proposta di legge, a due tipi di
intervento: per favorire progetti di sviluppo rurale, vale a dire
per aiutare i Paesi in via di sviluppo a raggiungere condizioni
migliori per ciò che riguarda la propria autosufficienza
alimentare; parte dei fondi dovrà poi essere destinata anche ad
aiuti urgenti, in caso di carestie o calamità naturali; mentre una
piccolissima parte del fondo, lo 0,5%, potrà essere utilizzata per
interventi promozionali, vale a dire per sensibilizzare la
popolazione su questo problema, per favorire l'affluenza al fondo
stesso di contributi da parte dei cittadini.
Per ciò che riguarda gli interventi di sviluppo rurale, gli
obiettivi fissati sono quelli dell'autosufficienza alimentare. E'
noto che spesso, attraverso gli interventi in questi Paesi, i Paesi
più ricchi costituiscono dei legami commerciali che nel lungo
periodo vanno a svantaggio di questa popolazione. Secondo la nostra
proposta di legge, invece, si tratta di seguire indirizzi che
consentono la maggiore capacità di non dipendere dall'estero, da
tecnologie e da materie prime esterne o da rifornimenti energetici
dei Paesi industrializzati. La nostra proposta di legge, quindi,
indica, come obiettivo, quello di uno sviluppo, diciamo, autonomo,
di questi Paesi partendo dalla fonte primaria che è rappresentata
dall'agricoltura.
Per ciò che riguarda gli interventi per aiuti urgenti c'è un
tetto stabilito del 20%, proprio perchè si ritiene che questi
interventi debbano essere limitati a casi particolari, mentre la
maggior parte degli interventi dovrebbero essere rivolti a favorire
lo sviluppo di tali Paesi.
Gli organismi che potranno essere concessionari delle somme
stanziate nel fondo sono differenti: sono sia quelli riconosciuti
dall'ONU e dalla CEE, sia le associazioni operanti in quei Paesi,
le associazioni di amicizia e anche quelle che sono qui presenti in
Valle d'Aosta e che hanno in quei Paesi già effettuato degli
interventi.
Questi organismi, per poter accedere ai fondi, dovranno
presentare una documentazione che dimostri la loro attività
precedente e che dimostri anche la regolarità di tutti gli
interventi che si apprestano a fare; vale a dire le organizzazioni
che intendono accedere ai fondi per poi intervenire nei Paesi in
via di sviluppo, devono avere l'assenso delle autorità locali.
Per gestire questo fondo viene costituito un comitato in cui
sono presenti cinque consiglieri regionali, di cui due della
minoranza e due rappresentanti del le organizzazioni regionali che
si occupano di problemi di solidarietà con paesi in via di
sviluppo. Il comitato ha il compito di formulare richieste,
proposte, di dare pareri e poi di trasmettere il tutto alla Giunta
regionale che delibererà gli interventi, mentre gli interventi
superiori ai 50 milioni dovranno, in seguito, essere ratificati dal
Consiglio. Per ciò che riguarda la dotazione finanziaria la nostra
proposta di legge stanzia 1 miliardo e preleva queste entrate dagli
introiti della casa da gioco. Questo fatto vuole anche assumere un
carattere simbolico proprio perchè si utilizzino denari che
provengono da attività di gioco dei Paesi più ricchi per
intervenire a favore dei Paesi più poveri per bisogni primari.
Questa nostra legge quadro crediamo debba essere valutata con
serietà perchè articola in modo dettagliato come potrebbero essere
organizzati gli interventi della Regione negli anni a venire.
Crediamo, comunque, che la nostra proposta di legge, abbia il
merito di aver costretto la Giunta regionale (anche se all'ultimo
momento: - la proposta della Giunta è stata presentata il 22
aprile) a intervenire con un proprio disegno di legge.
Rispetto alla proposta della Giunta abbiamo alcune osservazioni
da fare. La prima è che, trattandosi di un disegno di legge
limitato a questi due interventi, come ricordava il Consigliere
Lanivi e non di una legge quadro, sarà necessario legiferare ogni
volta che si vorrà predisporre un intervento. Questo ci sembra un
meccanismo che complica le cose, che non dà stabilità e regolarità
agli interventi. La caratteristica più negativa, comunque, del
disegno di legge della Giunta, al di là della sua stringatezza,
dato che è una proposta che regola un fatto contingente e che
richiede quindi in seguito altri interventi legislativi, è quella
di escludere completamente le due uniche associazioni che hanno
sensibilizzato la popolazione valdostana e che hanno avuto rapporti
con il Consiglio regionale. Mi riferisco all'associazione Amici del
Nicaragua e alla cooperativa "Il Sentiero".
L'associazione Amici del Nicaragua aveva proposto di finanziare
un centro scolastico, un centro culturale nella regione di S.Juan
in Nicaragua; i capigruppo si erano espressi favorevolmente, ma
stamattina non ho sentito fare alcun cenno a questo tipo di
interventi. Non vorrei pensare che non si interviene nel Nicaragua
per ragioni di carattere politico, perchè credo che tutte le forze
politiche siano abbastanza a conoscenza di come vanno le cose in
quel Paese e quale necessità ci sia di intervenire. Non vorrei
neanche, pur volendo intervenire in via prioritaria in Paesi
francofoni, per la facilità di rapporto e per la comunanza delle
lingue, che si escludesse il Nicaragua per ragioni esclusivamente
linguistiche.
Ancora più incomprensibile appare l'atteggiamento di questo
progetto in concreto nei confronti della Cooperativa "Il Sentiero".
Se è vero che i progetti dell'organizzazione sviluppo e pace hanno
tutti i crismi; che sono co-finanziati dalla CEE e intervengono
Paesi come il Malì, il Camerun e l'Alto Volta, anche i progetti
presentati dalla Cooperativa "Il Sentiero" si riferiscono alla
stessa zona e dalla documentazione che è stata fornita ai
Consiglieri della I Commissione (e penso anche agli altri) appare
che l'intervento richiesto alla Regione è tutto sommato ragionevole
e che questi progetti hanno avuto l'assenso delle autorità locali e
quindi potrebbero essere concretamente avviati. I progetti precisi
di cui si parla nella documentazione sono uno nel Malì, nel comune
di Katì in questo caso si tratta di una regimazione fluviale con
successivo intervento per una migliore produzione agricola. Tale
progetto costa complessivamente 301 milioni di cui sarebbero
richiesti alla Regione soltanto 63 milioni; il secondo progetto è
per l'Alto Volta, si tratta di operare una ritenzione idrica in tre
villaggi: Sottenga, Nangodi e Kikilma. Questo progetto costa 290
milioni e la richiesta da parte della Cooperativa "Il Sentiero"
alla Regione è di 126 milioni. La stessa cooperativa nei due
progetti metterebbe una parte consistente del finanziamento ed ha
illustrato in alcune riunioni come abbia già ben operato con
passione e dedizione in questi Paesi. Diciamo quindi, che la
proposta di legge della Giunta, a nostro giudizio, ha questi due
caratteri negativi: il primo di non sistemare il tutto attraverso
una legge quadro che permetta di procedere automaticamente, il
secondo di escludere associazioni regionali con cui si erano presi
degli impegni e che invece, a nostro giudizio, avrebbero potuto
essere prese in considerazione, tanto più che la proposta, portata
stamattina in Consiglio, finanzia ben due progetti, quindi uno
avrebbe potuto essere uno di questi presentati dalla Cooperativa
"Il Sentiero".
Noi dunque riteniamo che sia più opportuno votare la legge
quadro da noi presentata affinchè essa possa diventare
immediatamente operativa. Il Comitato preposto all'esame dei
progetti può prendere in esame gli stessi progetti, a cui faceva
riferimento prima il Cons. Lanivi, e la Giunta, molto rapidamente,
può deliberare gli interventi. Non crediamo che attraverso una
legge quadro se i meccanismi stabiliti sono funzionali - ci siano
dei rallentamenti. Noi chiediamo quindi, che ci sia un
ripensamento, che si intervenga in modo più sistematico per quei
progetti che sono stati presentati, ma che si intervenga anche
rispetto ad altri progetti per cui il Consiglio regionale era già
stato impegnato. Al di là di tutto, comunque pensiamo che la
discussione su questo tipo di argomenti dimostri una sensibilità
del Consiglio regionale rispetto ad una parte del mondo più
svantaggiata. Spesso noi ci lamentiamo delle condizioni in cui ci
troviamo a vivere, ma indubbiamente in altri Paesi sono tutti i
giorni presenti problemi drammatici ed è dovere nostro fare il
possibile, almeno per dare un modesto contributo.
PRESIDENTE:
Altri Consiglieri che intendono intervenire,
in sede di discussione generale? Ha chiesto di parlare il Cons.
Carlassare, ne ha facoltà.
CARLASSARE (D.P. - N.S.):
Questa discussione mi sta
particolarmente a cuore in quanto sono stato il presentatore dello
ordine del giorno approvato dal Consiglio, durante la discusione
generale sul. primo bilancio regionale reso pingue dal nuovo
riparto fiscale.
In quell'occasione, mi ricordo, questo bilancio regionale
affrontava tutta una serie di temi. C'era stata quella che era
stata definita, dall'allora Assessore alle Finanze Ramera, una
dimenticanza, cioè di stanziare dei fondi, come Regione per
affrontare un problema fondamentale (poi dirò perchè a mio avviso è
un problema fondamentale anche per noi) come quello del
sottosviluppo di larghissime aree del nostro pianeta. Sottosviluppo
che si presenta con dei fenomeni diversi che, però, si possono
sintetizzare in due grandi famiglie di problemi che molte volte si
accomunano. Una è la fame che riguarda le popolazioni più povere di
quei Paesi, perchè per le classi dirigenti di tali Paesi non c'è
fame. Altra è l'assoluta mancanza di ogni e qualsiasi forma di
democrazia che molte volte deriva dalle condizioni miserrine in cui
vive gran parte della popolazione presente in questi Paesi.
Assomando questi due problemi, noi abbiamo la stragrande
maggioranza della popolazione della terra che è inserita in Paesi
in via di sviluppo, definizione eufemistica perchè in molti casi
possiamo definirli molto più correttamente come Paesi in via di
sottosviluppo.
Questo è un quadro generale che non vuole essere catastrofico:
non voglio essere confuso, con quelli che sono stati definiti, dal
Consigliere Lanivi, "catastrofici", quelli cioè che vedono solo la
guerra per risolvere questi problemi. Io sono, infatti, convinto
che o si avviano a risoluzione tali problemi o la guerra scoppierà
sicuramente, perchè non è ammissibile che i sette o gli otto decimi
dell'umanità siano toccati da un fenomeno di sottosviluppo che
arriva alla fame, con milioni di persone che muoiono di
fame...facendo ridere l'ass. Chabod (...Interruzione...).
Il problema quindi, inquadrato in questo modo, a mio avviso, può
essere affrontato con due criteri. Primo: il criterio
dell'assistenzialismo, quello che parte da un principio che per
certi versi è anche giusto: qui ci sono delle popolazioni che
muoiono di fame, andiamo lì e diamo un pò di cibo per non farle
morire. In alcuni casi questo metodo di intervento è essenziale,
perchè quando ci troviamo di fronte, in più occasioni, a cicli
periodici, a popolazioni che stanno letteralmente morendo di fame,
se vuoi contribuire a risolvere in qualche modo la loro situazione,
devi immediatamente dargli del cibo, altrimenti il domani può
essere troppo tardi, quando il problema si risolve di per sè.
Sicuramente però, questo tipo di intervento non risolve i
problemi, a mio avviso, né dell'oggi, né del domani, semplicemente
è il pezzo di pane che viene dato per non far morire oggi queste
popolazioni, ma con il grosso rischio di farle morire domani
quando, magari, la Comunità internazionale è presa da tutt'altre
vicende e quindi non ha più la possibilità, l'opportunità o la
voglia di intervenire immediatamente con i pacchi viveri. Lo
spirito dell'ordine del giorno approvato a suo tempo da questo
Consiglio e lo spirito delle due proposte presentate in questa
seduta: dalla Giunta, attraverso il Cons. Lanivi, e dal Gruppo
Comunista, mi pare vadano incontro entrambe al secondo criterio di
intervento che, a mio avviso, è quello corretto. Ritengo che sia
fondamentale far sì che queste popolazioni in qualche modo si
attrezzino per riuscire a risolvere il problema fondamentale che
hanno e che è quello di avere il cibo sufficiente per poter
sopravvivere ed essere ben nutriti: condizione essenziale per poter
finalmente avviare un processo di sviluppo serio, e non solo
eufemistico.
Vorrei anche ricordare come noi siamo assolutamente scollegati
da questa situazione per cui, intervenire in modo continuativo e
serio in quelle realtà - è - in ultima analisi, un nostro preciso
interesse. Ciò non solo, per la visione catastrofica che, se noi
abbiamo la metà della popolazione del globo e forse più, che tira
la cinghia prima o poi questa situazione esplode. Ecco quindi, che,
con i mezzi tecnici e scientifici che si stanno diffondendo con
estrema rapidità, possiamo trovarci di fronte a dei Paesi dove si
muore di fame (tipo il Pakistan) che però possono costruirsi anche
la bombetta atomica che, anche se sganciata in un Paese molto
sviluppato, avrebbe lo stesso effetto che se fosse sganciata da un
qualsiasi altro Paese. Lasciamo però perdere questa visione
catastrofica per verificare la situazione di crisi che sta
attraversando il nostro Paese, come tutti i Paesi industrializzati,
e vediamo che uno degli elementi di questa crisi è lo squilibrio;
l'assoluta distorsione dei rapporti commerciali che esistono tra i
Paesi del mondo. Questi Paesi in via di sviluppo si sono infatti
indebitati in un modo tale nei confronti di quelli sviluppati che,
in questo momento, non hanno neanche più la possibilità di
acquistare a credito quelle merci che i Paesi in via di sviluppo
devono realizzare e vendere in qualche modo.
Se andiamo poi ad analizzare rapidamente una delle componenti
essenziali di questi rapporti distorti, vediamo che i Paesi
industrializzati hanno in qualche misura, chi più chi meno (però
tutti sono responsabili, compresi noi) contribuito a creare,
soprattutto nei Paesi meno sviluppati, una realtà di monocoltura
che può essere mineraria o agricola. Monocoltura in questo senso
possiamo anche considerare il petrolio che fino a qualche anno fa
sembrava all'infinito elemento di ricchezza per i Paesi possessori
dei pozzi petroliferi; adesso questo elemento sta saltando ed
abbiamo Paesi come l'Arabia che hanno dei grossi deficit
commerciali. Rimaniamo, comunque, nei Paesi meno sviluppati
dell'Africa o dell'America latina o dell'Asia e vediamo che i Paesi
industrializzati hanno favorito, se non imposto molte volte con la
guerra, dichiarata o non, una colonizzazione commerciale
accompagnata da stermini di popolazioni. Essi hanno imposto delle
monocolture tipo quella delle arachidi o del caucciù, che possono
essere monocolture di qualsiasi genere, ma soltanto perchè questa
monocoltura era l'elemento più redditizio di scambio con i prodotti
industrializzati dei Paesi europei, dei Paesi, diciamo,
sviluppati.
Per far sì poi che queste produzioni fossero più redditizie
molte volte si sono condannate a morte quelle agricolture arcaiche
che erano alla base della sussistenza e della sopravvivenza di
queste popolazioni. Al di là delle nostre vicende, più o meno
elettorali, se si vuole avere una visione miope, non limitata al
domani della realtà, è necessario avere coscienza che questi
problemi vanno affrontati in grande, a livello di Stati, in piccolo
a livello di regioni e con anche una grande dose di volontarismo
non inteso in senso letterario, ma come buona volontà di volerli
affrontare rinunciando magari a qualcosa per riuscire
effettivamente ad intervenire per equilibrare questa situazione che
si ripercuote, in ultima analisi, negativamente su tutti noi.
Fatta questa premessa, vorrei prendere posizione e dare un
giudizio di merito sulle due proposte che sono state formulate e
che ritengo indubbiamente non in contrapposizione fra di loro, ma
che si possono tranquillamente completare. E' infatti estremamente
positivo avere, un intervento già definito, che si può realizzare
immediatamente, perchè gli impegni sulla carta, sull'onore, che poi
non si realizzano mai, lasciano assoluta mente il tempo che
trovano.
E' chiaro quindi, che voterò a favore della proposta di legge
della Giunta illustrata dal Cons. Lanivi perchè è un intervento
immediato, già definito. Ritengo anche che sia però dovere di
questo Consiglio approvare la proposta presentata dal Partito
Comunista, perchè pone le condizioni affinchè questo intervento si
sviluppi nel tempo, anche nel futuro, evitando che rimanga un bel
gesto, derivato da un'Assemblea particolarmente sensibile e
generosa. Essa si è infatti, trovata a discutere un bilancio
particolarmente ricco, derivato dal fatto che, per la prima volta,
il bilancio regionale poteva essere formulato base del nuovo
riparto fiscale, bilancio che nel prossimo futuro potrebbe anche
non essere così ricco, per cui, presi da interessi contingenti,
dalla necessità di far quadrare i bilanci o da problemi di questo
genere, il Consiglio regionale potrebbe anche essere meno attento a
questi problemi che a mio avviso vanno tenuti sempre nella massima
considerazione, anche con bilanci meno ricchi perchè ritengo che
una visione non miope, non limitata alle soglie di casa propria,
significa anche affrontare questi problemi, attrezzandosi nel
tempo, dal punto di vista legislativo, normativo, per poter fare
questi stanziamenti, realizzando gli interventi in modo
continuativo. Dichiaro dunque, di votare a favore di entrambe le
proposte di legge perchè a mio avviso si completano, si sposano
benissimo e francamente non capisco la contrapposizione che possa
sorgere tra una proposta che realizza oggi e una proposta che
voglia creare le condizioni affinchè tali interventi si possano
realizzare anche domani.
Un elemento di riflessione negativo mi viene dal fatto che siano
state escluse quelle associazioni, quelle persone che noi dovremmo
ringraziare perchè ci hanno sensibilizzato su questi problemi e
che, con la proposta di legge presentata dalla Giunta, si vedono
praticamente annullare il lavoro fatto nei nostri confronti: un
lavoro anche di arricchimento sul piano culturale, perchè ci hanno
consentito di conoscere delle persone che provenivano da questi
Paesi. Noi abbiamo infatti conosciuto gli esponenti del Nicaragua e
abbiamo visto come paesi sottosviluppati sul piano economico e
sociale, esprimano persone che non possono essere considerate
sottosviluppate sul piano culturale e sul piano umano, anzi
sembravano delle persone estremamente ricche da questi punti di
vista. Personalmente io ho conosciuto degli esponenti dell'Africa
nera che hanno delle tradizioni culturali, essi non sono selvaggi,
ma persone che hanno esperienze e tradizioni culturali
profondamente diverse dalle nostre, estremamente ricche sul piano
umano, portatori di culture controverse (come tutte le culture) ma
anche molto ricche, molto significative, da cui potremmo apprendere
molto; magari non sul piano tecnico e scientifico, ma rispetto ad
altre esplicazioni della attività umana. Detto questo, vorrei fare
una riflessione per quanto riguarda una definizione che è stata
data e che non mi trova assolutamente d'accordo: i Paesi in cui si
intende intervenire con il disegno di legge della Giunta sono stati
definiti "Paesi francofoni". Io ritengo che andrebbe fatto un
minimo di riflessione su cosa sono tali Paesi. Le popolazioni di
quei Paesi sono portatrici di culture diverse da quelle europee,
portatrici di espressioni diverse da quella industriale, si
esprimono con delle lingue che sono le più svariate, ma sicuramente
non sono la lingua francese, italiana, inglese o tedesca.
La parte della popolazione che si esprime con questa lingua è
infatti, nella migliore delle ipotesi, la classe dirigente che è
stata formata, in certi casi, dalle compagnie commerciali, in
altri, nelle metropoli coloniali in Francia, in Inghilterra, in
Italia, in Germania, ma sicuramente quei paesi non possono essere
definiti né francofoni, né italianofoni, né anglofoni. Questi
Paesi, se sono così, lo sono diventati perchè sono stati
colonizzati dal punto di vista culturale, religioso e sono stati
resi schiavi.
Se possono in qualche misura essere definiti italianofoni,
anglofoni, francofoni, è perchè hanno dei retaggi di carattere
coloniale e mi sembrerebbe buffo (io considero troppo intelligente
il Cons. Lanivi per non credere che questi problemi li abbia
affrontati ed approfonditi e, difatti, ha trovato l' "escatomage":
è meglio stabilire dei rapporti con questi Paesi perchè lì si parla
il francese) dire interveniamo quando ci sono le crisi o carestie
nel Tigrai, regione dell'Etiopia, perchè quello è un Paese ex
coloniale italiano e quindi possiamo considerarlo italianofono, o
magari intervenire in Libia perchè Gheddafi era un nostro ex
colonizzato e quindi possiamo considerare anche la Libia un paese
italianofono. Ecco io vorrei, scusatemi la polemica in questo
senso, essere molto attento anche in queste definizioni perchè in
effetti se noi rivendichiamo a tutte le popolazioni la capacità di
esprimersi secondo quelle che sono le proprie tradizioni, quelli
che sono i loro mezzi culturali, le loro espressioni, la loro
lingua allora sicuramente nel Malì si è cominciato a parlare
francese quando sono arrivati i legionari francesi, così come nel
Congo Belga si è cominciato a parlare il francese o il fiammingo,
secondo le zone, più il fiammingo che il francese, quando sono
arrivate le truppe coloniali dal Belgio; o in Kenia le parlate
bantù, o quali altre parlate si tratti, sono state soppiantate
dall'inglese delle classi dirigenti quando sono arrivati i soldati
di Sua Maestà.
Detto questo, ritengo di voler ancora ribadire il mio voto
favorevole a tutte e due i disegni di legge.
PRESIDENTE:
Io faccio presente al Consigliere Carlassarre
e al Consigliere Mafrica, che ieri sera hanno fatto pervenire alla
Presidenza una proposta di Ordine del giorno che doveva essere
presentata oggi, i miei dubbi sulla analogia tra l'ordine del
giorno presentato, che riguarda i "desaparecidos" e l'oggetto in
questione. Ricordo comunque che il Consiglio è sovrano. Vorrei solo
sapere se i proponenti dell'ordine del giorno che è pervenuto alla
Presidenza intendono presentarlo adesso o in altra occasione.
Ha chiesto di parlare il Consigliere Carlassare, ne ha
facoltà.
CARLASSARE (D.P. - N.S.):
Nel corso del mio intervento ho
cercato di fare rilevare come gli aspetti del sottosviluppo si
presentino non solo con la fame, ma anche con condizioni di scarsa
democrazia all'interno di questi Paesi. Noi possiamo
tranquillamente considerare, nel 1983, l'Argentina, che fino a
qualche anno fa poteva essere considerato un Paese ricco, proprio
per l'evolversi della situazione per cui stanno aumentando sempre
di più i Paesi in via di sviluppo rispetto ai Paesi sviluppati,
come Paese del Terzo Mondo, Paese in via di sviluppo con dei gravi
problemi, se non sul piano strettamente alimentare, però
sicuramente sul piano della democrazia. Pertanto, per questo
motivo, io intendo riproporre questo ordine del giorno; volevo
illustrarlo in un secondo intervento, ma comunque possiamo leggerlo
tranquillamente adesso. Esso riguarda la situazione che si è venuta
a creare e i gravi contrasti anche sul piano diplomatico che stanno
sorgendo tra Italia ed i Paesi del MEC, e l'Argentina in seguito
alla cinica dichiarazione fatta dalla Giunta argentina che ha
dichiarato morti i 30 mila desaparecidos. Io ritengo che questa sia
stata una dichiarazione gravissima sul piano umanitario, sul piano
politico e della coscienza civile in genere e con questo ordine del
giorno, come prima cosa, intendiamo far sì che il Consiglio
regionale della Valle d'Aosta si allinei alle affermazioni espresse
con estremo vigore dal Presidente della Repubblica Pertini,
invitando nello stesso tempo il Governo italiano a fare tutta una
serie di passi nei confronti della Giunta militare argentina. Io,
inoltre, aggiungo, al di fuori dell'ordine del giorno, ma come mio
auspicio personale, che se la situazione non dovesse subire dei
miglioramenti, sarebbe doveroso da parte del Governo italiano
arrivare alla rottura delle relazioni diplomatiche, trattandosi tra
l'altro della scomparsa e morte di svariate centinaia di cittadini
italiani
(...Interruzione...). Comunque l'ordine del giorno, molto breve,
è questo: -
IL
CONSIGLIO REGIONALE
INDIGNATO per la cinica dichiarazione Della Giunta militare
argentina con la quale si afferma che i circa 30.000
"desaparecidos" sono tutti morti;
NELL'ASSOCIARSI alla ferma protesta del Presidente Pertini che
ha denunciato al mondo intero le atrocità dei generali
argentini;
INVITA
il Governo italiano a compiere tutti i passi diplomatici
necessari per esperire ogni possibile tentativo di restituzione
alla libertà per eventuali "desaparecidos" ancora detenuti in
carcere o in campi di concentramento;
e DA' MANDATO al Presidente del Consiglio di far pervenire il
presente ordine del giorno al Governo, ai Gruppi Parlamentari e
all'Ambasciata Argentina a -Roma.
PRESIDENTE:
Possiamo considerare chiusa la discussione
generale. Ha chiesto di parlare il Cons. Lanivi; ne ha facoltà.
LANIVI ( D.P.):
Prendo la parola più per chiarimenti che
per altro. Credo che sulla proposta presentata dalla Giunta non
siano stati espressi dei giudizi negativi, e di questo è da
prenderne atto con compiacimento. Le precisazioni riguardano la
sottolineatura di possibili ritardi con cui la Giunta ha presentato
queste proposte. Credo che questo sia un tipo di appunto senza
fondamento nel senso che l'ordine del giorno è stato approvato il
31 marzo, abbiamo avuto questo incontro il 28 giugno a Bruxelles e
all'inizio di quest'anno, a gennaio, vi era già l'impegno da parte
della CEE di partecipare alla realizzazione di un progetto con ben
158 milioni. Contemporaneamente sono stati raccolti tutti i
beneplaciti, le autorizzazioni e i pareri positivi delle autorità
governative dei Paesi su cui verrà ad inserirsi questa proposta di
intervento regionale. Credo quindi, che di tempo non ne sia perso e
penso, ad un anno di distanza, che l'essere riusciti a presentare
dei progetti concreti, reali e realizzabili, sia un fatto molto
positivo. Quindi non stanno in piedi, secondo me, le accuse di
ritardi. Sarebbe stato molto più facile alla Giunta cavarsela con
qualche legge generica che non stabilendo tempi, definendo progetti
e organismi in grado di realizzare questi progetti.
Si è preferito scegliere la via della concretezza e della
serietà.
Secondo punto: riguardo alle esclusioni paventate da alcuni
Consiglieri rispetto ad organismi locali. Anche in questo caso i
rilievi sono in gran parte infondati. Mi pare che proprio ieri, per
quanto riguarda il problema del Nicaragua, che io farei attenzione
ad inserire tout court in questo discorso, so che è avvenuto un
incontro con l'autorità del dipartimento di Rio San Juan che ha
visto presenti sia il Presidente della Giunta che il vice
presidente del Consiglio Faval.
Credo che siano stati presi anche degli impegni, quindi ritengo,
sia per quanto riguarda gli interventi che, genericamente, possiamo
indicare come lotta alla fame del mondo, aiuti ai Paesi in via di
sviluppo, sia per il Nicaragua, che vi sia una linea costante
dell'azione dell'Amministrazione regionale ovvero la preoccupazione
di operare e realizzare progetti, cioè di fare le cose che tornino
effettivamente utili alle popolazioni interessate. Anche quindi, il
rilievo possibile rivolto al tipo di azione da svolgersi in quel
del Nicaragua, è in parte infondato. Sarebbe stato facile cavarsi
di dosso il problema con l'adozione di espressioni di solidarietà
verbali, ma anche in questo caso si tratta soprattutto di garantire
alla Regione che queste cose vengono realizzate nell'interesse
esclusivo delle popolazioni locali. Credo che a tutti i Consiglieri
regionali non sfuggirà questa preoccupazione della nostra Regione
che bada molto alle cose concrete. Molte volte, anche nel caso di
sciagure che si sono verificate a livello nazionale, si rileva una
certa quale disaffezione dell'opinione pubblica e un certo qual
freno a partecipare all'azione di solidarietà che deriva proprio
dal fatto che ad enunciazioni di principio non seguono atti
concreti per la realizzazione di altrettante opere concrete, oppure
una non conoscenza di dove vadano a finire i denari pubblici.
Questa preoccupazione è stata, quindi alla base della nostra
azione. Nessun tentativo né di allontanare, né di escludere forze
che hanno anche positivamente operato, ma la preoccupazione
principale di attuare cose concrete in modo da dare risposta a
precise esigenze della nostra Regione. Credo che il modo migliore,
più efficace per allontanare l'attenzione dell'opinione pubblica
valdostana, sia di sapere che la Regione destina dei denari, ma non
sa che cosa si farà di questi denari. In questo senso abbiamo
voluto evidenziare dei progetti concreti. I denari della Regione, a
cui si sommeranno i denari della CEE, i denari dell'organizzazione
non governative e dei partners locali, sono chiaramente individuati
in progetti di cui abbiamo copia; di tali progetti sappiamo la
natura e il contenuto e ne conosciamo i tempi di realizzazione. Mi
pare che in una fase iniziale, e vorrei sottolinearlo soprattutto
al Cons. Carlassare che ha sviluppato una certa analisi che,
condivisibile o meno, direi tratteggia l'enormità del problema che
ci troviamo di fronte, non possiamo avere la presunzione noi di
risolverlo in toto. Noi partecipiamo, e questo è importante, con
uno sforzo. Carlassare ha sottolineato l'indebitamento dei Paesi in
via di sviluppo: per dare alcune cifre, solo per sottolineare la
dimensione eccezionale di questo fatto, si sa che i Paesi in via di
sviluppo sono indebitati per una cifra che si aggira intorno ad un
milione di miliardi di lire, una cifra da vertigine. Bisogna poi
sottolineare che i Paesi dell'Est sono indebitati con banche
private europee per circa un centinaio di migliaia di miliardi, che
è un'altra piccola cifra che dà l'idea di che cosa stia bollendo e
di come il problema del sottosviluppo, assieme ad altri problemi
siano alla base dei possibili equilibri del mondo. La nostra è una
partecipazione con un piccolo granello di sabbia in questa
sterminata spiaggia di problemi, vogliamo però che sia un granello
tangibile, serio, efficace e realizzabile.
Nessun altra preoccupazione quindi, né nessun altro
atteggiamento o volontà di esclusione stanno al nostro impegno di
realizzare progetti concreti. Per quanto riguarda il Nicaragua, ho
detto che ieri c'è stato un incontro del Presidente della Giunta
con i responsabili governativi di Rio San Juan e quindi sarà
eventualmente il Presidente della Giunta a dire come si potranno
sviluppare le cose. Per quanto mi risulta, anche nei confronti del
Nicaragua l'atteggiamento della Regione è analogo a quello seguito
per i Paesi in via di sviluppo, e cioè quello di conoscere a priori
la natura e la fattibilità dei progetti con i quali andremo a
fornire un nostro contributo. Io ritengo che non sarebbe un
atteggiamento positivo da parte della Regione fare semplici
enunciazioni di principio, oppure impegnare delle somme o delle
cifre che comunque non sappiamo se arriveranno a beneficio di
quelle popolazioni.
Per quanto riguarda la scelta delle organizzazioni non
governative, anche qui, secondo me, bisogna andare molto cauti ed
essere molto seri. Abbiamo scelto l'organizzazione non governativa,
fra quelle che hanno avanzato un progetto, perchè in questo momento
e per la realizzazione della prima parte, cioè in via sperimentale,
di questa azione regionale, dà più garanzie alla nostra Regione.
Queste garanzie ci vengono non soltanto dalle notizie che il
movimento stesso ci ha fornito, ma anche da informazioni che ci
vengono su scala più elevata. Quindi nessun discorso di esclusione,
ma la semplice necessità di puntare direttamente alla concretezza
dei fatti.
Per quanto riguarda la questione del francese è necessario
andare cauti e non strumentalizzare certi discorsi. Io ho parlato
di Paesi di espressione linguistica francese. Mi sono riferito ai
dati reali desunti dalle schede di quei Paesi che usano oggi tale
lingua. Non faccio un'analisi storica per giudicare se questo fatto
è positivo o negativo, ho dato comunicazione di un dato di fatto,
di una realtà con la quale dobbiamo fare i conti. Ricordo ancora
che, tra gli stessi dirigenti di Sviluppo e pace, ci sono giovani
di quei Paesi che hanno, tra le altre cose, frequentato scuole in
Valle d'Aosta e questo è un altro fatto positivo. Secondo me,
questo aspetto valorizza (e non vorrei dire delle parole che
possono essere interpretate malamente) il bilinguismo in Valle
d'Aosta, che assume così un carattere ancor più positivo. Quindi,
non si tratta di discriminare quelli che muoiono di fame in lingua
francese, o inglese o spagnola od altro, si tratta di trovare un
aggancio positivo e qualificato per la nostra Regione.
Per quanto riguarda l'opera di sensibilizzazione torno a
ripetere che sono perfettamente d'accordo, anche se nella mia
premessa che voleva essere sintetica, ho dimenticato che su questo
intervento regionale va sensibilizzata la popolazione valdostana.
Secondo me la sensibilizzazione migliore la si avrà quando
dimostreremo di aver concretamente operato in modo positivo a
favore di questa gente.
Termino facendo la dichiarazione di voto, non solo del Gruppo a
cui appartengo, ma della maggioranza, e che sarà voto favorevole
alla proposta della Giunta e voto di astensione rispetto alla
proposta di legge del Partito Comunista. Anche in questo caso il
voto di astensione non ha significati polemici, vuole solo meglio
chiarire il significato che noi vogliamo dare a tale iniziativa. E'
il primo passo e su questo la Regione dovrà tirare le conclusioni e
anche valutare i risultati di una esperienza: sarà il prossimo
Consiglio a farlo. Esso, infatti, potrà vedere in che modo rendere
stabile, anche in termini legislativi, con una legge a lungo
termine, questo tipo di intervento. Quindi, la dichiarazione di
voto sulle due proposte di legge ha questo significato: il primo
realizza concretamente e con il massimo di coerenza, di sicurezza e
di garanzie alcuni progetti immediati che danno il massimo
possibile di garanzie rispetto agli indirizzi che la Regione vuole
dare. Il nostro voto quindi, è voto favorevole alla maggioranza. Il
secondo si riserva una valutazione di un atto legislativo più
completo quando la Regione avrà potuto considerare in pieno la
prima esperienza in questo settore.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE ( U.V.):
Sarò brevissimo, per sottolineare due
cose. Nell'incontro avuto ieri con il vice ministro degli esteri,
rappresentante del Nicaragua, abbiamo individuato una procedura per
arrivare ad intervenire a favore di quel Paese attraverso
un'associazione italiana che riceverà l'appoggio ufficiale del
ministero degli esteri nicaraguense, che garantirà alla Regione la
effettiva destinazione e gli obiettivi che vorremmo raggiungere con
i fondi che metteremo a disposizione. L'associazione italiana
Italia-Nicaragua dovrà presentarci dei progetti concreti e su di
essi avverrà la discussione del prossimo Consiglio. Sull'altro
punto, il Consigliere Lanivi ha già detto tutto, e quindi non sto a
ripetermi. Votiamo a favore dello ordine del giorno presentato da
Carlassare e Mafrica perchè al di là delle parole (forse lo avremmo
steso differentemente se lo avessimo fatto noi)
concordiamo sul fatto che si deve protestare di fronte ad una
dichiarazione di stato civile, di morte presunta, quando non si
hanno i dati per dire se effettivamente, o quando, o come, queste
persone sono morte.
PRESIDENTE:
Ha chiesto di parlare il Cons. Mafrica, ne ha
facoltà.
MAFRICA ( P.C.I.):
Per dichiarazione di voto. Noi ci
asterremo sulla proposta di legge prevede la dotazione finanziaria,
il tipo e le modalità di intervento, le strutture per sceglierlo, i
soggetti che devono intervenire. Diciamo poi che non credo si corra
il rischio di far rimanere inutilizzati quei fondi visto che, tra i
progetti già presenti nell'Amministrazione regionale, si raggiunge
una cifra che supera i 500 milioni ed esistono e sono noti decine
di altri progetti che potrebbero essere utilizzati, fra cui quelli
altrettanti realizzabili e concreti proposti dalla Cooperativa Il
Sentiero. Quindi, crediamo che la nostra proposta di legge sarà
ripresentata nella prossima legislatura e che comunque, sia poi
utile una legge quadro che regoli in modo definitivo queste cose.
Rispetto alle cose dette per il Nicaragua, siamo d'accordo che la
strada da seguire sia quella di un intervento finanziario a favore
della associazione Amici del Nicaragua per un progetto concreto, ma
ci sembra di ricordare che proprio quello, fin dallo inizio, fosse
stato il tipo d'intervento su cui si era concordato e quindi ci
auguriamo che le cose procedano più rapidamente. Rispetto alla
proposta della Giunta ci asteniamo proprio perchè non si è voluto
prendere in considerazione anche la nostra. Di per sè l'intervento
è positivo, però rovesciamo il ragionamento fatto dalla maggioranza
che si astiene sulla nostra proposta di legge. Noi riteniamo
infatti, che l'intervento della Giunta abbia carattere parziale e
che avrebbero potuto essere votate tutte e due le proposte di
legge. Giudichiamo, quindi, che il motivo, per cui non viene votata
la nostra, sia più di carattere politico, che non riferito alla
formulazione della legge e al modo proposto per intervenire. Noi
dunque, ci asterremo sulla proposta di legge della Giunta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK