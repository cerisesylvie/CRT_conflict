Consiglio Regionale della Valle d'Aosta - Oggetto del Consiglio n. 2533 del 25 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2533 del 25 luglio 2012 - Resoconto
OGGETTO N. 2533/XIII - Interrogazione: "Piano di sviluppo
della Società Cogne Acciai Speciali".
Interrogazione
Appreso che i valori produttivi della Cogne Acciai Speciali
si attestano sui valori dell'anno 2011 e che l'azienda in questione
ha investito circa 40 milioni di euro per il prossimo triennio in
previsione di una crescita e di uno sviluppo aziendale che si
auspica sia il più competitivo possibile (del 12% entro il
2015);
i sottoscritti Consiglieri regionali
Interrogano
l'Assessore competente per conoscere:
1) quale sia nell'immediato il piano strategico di sviluppo,
con riguardo ai mercati, che la società Cogne intende attuare, dato
che i valori produttivi di quest'anno sembrano attestarsi sui
valori dello scorso anno e che la recessione sembra ormai
cronica;
2) se vi è in atto una riduzione dei volumi produttivi,
eventualmente di che entità e genere;
3) se c'è il rischio di un ridimensionamento del
personale;
4) se vi sono settori che saranno soggetti a qualche tipo di
riorganizzazione produttiva ed eventualmente quali.
F.to: Carmela Fontana - Donzel
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente.
Chiede la collega Fontana, rispetto all'interrogazione che ha
posto,
"quale sia nell'immediato il piano strategico di
sviluppo, con riguardo ai mercati, che la società Cogne intende
attuare, dato che i valori produttivi di quest'anno sembrano
attestarsi sui valori dello scorso anno e che la recessione sembra
ormai cronica";
ovviamente queste domande presupporrebbero
un'analisi ampia e circostanziata dell'andamento generale
dell'economia e dei mercati industriali, ciò soprattutto in
relazione alla Cogne Acciai Speciali, che è un'azienda di rilievo
nel mondo della produzione di acciai speciali. Ma in ogni caso,
prescindendo dai dati macroeconomici che ognuno di noi sa non
essere positivi per l'andamento generale dell'economia, cerco di
fornire le richieste sull'andamento della Cogne sulla base dei dati
che mi sono fatto fornire dall'azienda. Certo, Cogne Acciai
Speciali è stata anch'essa toccata dal difficile quadro economico
generale, evidenziando per il primo semestre 2012 un livello delle
commesse leggermente al di sotto delle previsioni. Nonostante ciò,
è stato contenuto l'utilizzo della cassa integrazioni guadagni
ordinaria all'interno di un valore inferiore al 3 percento delle
ore lavorate ogni mese.
Rispetto alle questioni poste, non si può che riconfermare
aggiornandole le informazioni che avevo già avuto modo di esporre
non molto tempo fa, in Consiglio. Per far fronte alla crisi, la
Cogne ha messo in campo una serie di misure, una riguarda l'aumento
del capitale al fine di garantire una maggiore consistenza
patrimoniale. Nel mese scorso l'assemblea dei soci ha approvato
l'aumento di capitale per un ammontare complessivo di 13.550.000
euro, passando così da 130.000.000 a 143.550.000. Avevo parlato dei
rapporti con gli istituti di credito, la ristrettezza della
situazione del credito presente sul sistema finanziario italiano ed
internazionale si è fatta sentire anche nei confronti della Cogne;
malgrado ciò, però, negli scorsi mesi la Cogne ha confermato tutte
le linee commerciali ordinarie che hanno permesso lo svolgimento
della normale attività industriale. Nelle prossime settimane verrà
siglato un accordo definitivo con gli istituti di credito che
garantisce il loro supporto per il medio periodo.
Al fine di sostenere il piano di sviluppo 2012-2015, assicurando
ulteriori risorse finanziarie, è stato perfezionato il passaggio
della cessione della società Novacciai di Novara dalla Cogne Acciai
Speciali di Aosta al gruppo Rodacciai. Questo era già stato
anticipato ed è stato uno dei passaggi necessari previsti dal
piano, per avere i denari necessari a provvedere alla
ricapitalizzazione. Poi c'è il piano strategico di sviluppo...vista
l'incertezza macroeconomica europea, la CAS ha deciso di far
valutare in maniera acritica il proprio piano strategico di
sviluppo da uno dei più importanti istituti di consulenza del
settore siderurgico e meccanico, la società Roland Berger, che ha
confermato l'attendibilità del piano per quanto riguarda questi
elementi: la strategia di riqualificazione del mix produttivo
attraverso una riorganizzazione della produzione orientandola verso
settori di mercato con tasso di sviluppo maggiore, in particolare
la "automotive", "oil & gas", "energia" e "medicale"; ha
confermato come secondo punto l'attendibilità del piano di
investimenti 2012-2015 per circa 40.000.000 di euro, molti dei
quali strettamente legati al piano di sviluppo strategico; ha
confermato l'attendibilità del piano riguardo alla crescita del
fatturato fra il 2012 e il 2015; ha confermato la potenziale
crescita in conseguenza di ciò, dei livelli occupazionali in linea
con la crescita dei volumi ed il conseguente contenimento
dell'utilizzo della cassa integrazione.
Mi chiede
"se vi è in atto una riduzione dei volumi
produttivi, eventualmente di che entità e genere"
: la CAS ha
evidenziato, nel primo semestre 2012, un livello delle commesse
leggermente al di sotto delle previsioni. Al momento le previsioni
per il 2012 si attestano sui valori del 2011 (circa 150.000
tonnellate).
"Se c'è il rischio di un ridimensionamento del
personale"
: dal punto di vista occupazionale il 2012 registra
un lieve calo rispetto al 2011, attestandosi su una media di 1.055
dipendenti contro i 1.060 dell'anno precedente; per il 2013 tali
valori sono confermati con una variabile compresa nell'ordine
massimo dell'1 percento, mentre per gli anni successivi la
potenziale crescita dei livelli occupazionali sarà in linea con la
crescita dei volumi e con il conseguente contenimento dell'utilizzo
della cassa integrazione ordinaria.
Infine,
"se vi sono settori che saranno soggetti a qualche
tipo di riorganizzazione produttiva ed eventualmente quali"
:
attualmente il settore più colpito dalla crisi è quello relativo
alla vergella, dove si registra un calo di produzione compreso fra
il 10 e il 15 percento. Questo anche a causa dell'aumento delle
importazioni sempre più incontrollate di vergella, in particolare
da India e Cina, con i prezzi che sappiamo essere da loro
praticati. Questa situazione ha comportato una riorganizzazione
occupazionale con ricollocazione del personale, che coincide con
l'avvio della strategia di riqualificazione del mix produttivo
attraverso una riorganizzazione della produzione, orientandola
verso i settori di mercato che ricordavo prima con un tasso di
sviluppo maggiore, cioè la "automotive", "oil & gas", "energia"
e "medicale".
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore per le risposte
dettagliate.
Comunque confermo la mia preoccupazione anche se non è drastica,
perché la Cogne ce la sta mettendo tutta, sia come investimenti,
sia come strategie per farla funzionare bene. Magari lei mi
potrebbe dire l'impegno della Regione nei confronti della Cogne in
questo momento di particolare disagio, nel senso che hanno meno
commesse, mi sembra di capire...vedo che hanno ridotto il
personale, 50...
(interruzione dell'Assessore Pastoret, fuori
microfono)
...cinque solo? Comunque a noi quello che interessa è anche una
sola unità; lei sa bene come sia difficile in un momento strategico
come questo cercare un posto di lavoro!
La mia preoccupazione era quella per ciò che si sentiva
dire...sono abbastanza tranquilla, nel senso che la situazione non
è peggiore di quella che pensavo, anche se non dobbiamo stare
tranquilli e fare una maggiore attenzione, perché ci rendiamo conto
che oggi abbiamo la tranquillità, ma fra qualche mese, come succede
nelle altre fabbriche, ci può cadere una tegola addosso e non
possiamo fare niente.
Le chiedo di fare una maggiore attenzione a questa fabbrica,
perché in questo momento è l'unica che garantisce mille posti di
lavoro e per noi è molto importante. Noi staremo molto attenti, e
speriamo di non avere sorprese...augurandoci che il 2013 sia
migliore del 2012! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK