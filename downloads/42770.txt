Consiglio Regionale della Valle d'Aosta - Oggetto del Consiglio n. 265 del 27 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 265 del 27 gennaio 2021 - Resoconto
OGGETTO N. 265/XVI - Interpellanza: "Tempistica per
l'approvazione delle modifiche al regolamento relativo ai requisiti
igienico-sanitari delle attività di somministrazione di
alimenti".
Marguerettaz (Président) -
Point n° 25 à l'ordre du jour.
La parola al collega Ganis, ne ha facoltà.
Ganis (LEGA VDA) -
In occasione delle elezioni regionali
e amministrative 2020, Confcommercio Valle d'Aosta ha pubblicato un
documento programmatico presentato a tutte le forze politiche per
lanciare proposte, idee e suggerimenti che loro associati hanno
espresso nell'ottica di una fattiva e proficua collaborazione. È
sotto agli occhi di tutti che l'emergenza Covid-19 ha messo a dura
prova le imprese valdostane che devono fare i conti con una
recessione che sarà lunga e dolorosa. Alla luce di questo la
Regione è chiamata quindi a intervenire su tematiche come
l'innovazione, l'Agenda digitale, la gestione dei fondi europei e
incentivi alle imprese per dare un nuovo slancio alle imprese in
vista di una futura ripartenza. In questo siamo convinti che non si
possa prescindere da un dialogo costante con le imprese, che ogni
giorno devono fare i conti con le conseguenze della pandemia in
corso. Per questo, dopo gli impegni presi dall'Amministrazione
regionale nel portare avanti i contenuti di tale documento
programmatico, siamo qui oggi per fare il punto sullo stato di
attuazione delle modifiche al regolamento sui requisiti
igienico-sanitari dell'attività di somministrazione degli alimenti.
Tale intervento era stato nuovamente sollecitato da Confcommercio
in una lettera del 10 novembre scorso e indirizzata al presidente
Lavevaz e all'Assessore alle attività produttive. Tale sollecito
era necessario anche alla luce delle chiusure dovute alla
ripartizione in zone del Paese nella convinzione che
l'aggiornamento di tale regolamento possa permettere di dare
slancio a tutte quelle aziende che lavorano nel settore della
somministrazione di alimenti e bevande, che più di tutti ha subito
le conseguenze delle reiterate chiusure. In base a queste
considerazioni, si interpella il Governo regionale per conoscere se
sia intenzione dell'Amministrazione approvare in tempi brevi la
summenzionata modifica al regolamento regionale n. 2/2007 di cui
alla legge regionale n. 1/2006.
Presidente -
Per la risposta, ha chiesto la parola
l'assessore Jean-Pierre Guichardaz, ne ha facoltà.
Guichardaz J. (PCP) -
Grazie consigliere Ganis per
l'interpellanza, che mi permette di chiarire l'iter e di dire
alcune cose sulla questione che lei ha posto. Rispondo io
all'interpellanza, in accordo con il collega Barmasse, poiché la
tematica riguarda entrambi gli Assessorati visto che la proposta di
modifica del regolamento regionale n. 2/2007 ha proprio nel titolo
un esplicito richiamo ai requisiti igienico-sanitari, ma con
riferimento appunto alle attività di somministrazione degli
alimenti, per semplificare i bar e i ristoranti, come lei ha ben
detto nella sua esposizione.
Il provvedimento, come lei ben saprà, nel regolamentare gli
aspetti igienico-sanitari e i requisiti strutturali di dette
attività, di fatto semplifica la classificazione attualmente
vigente introducendo novità da un punto di vista sia sanitario, sia
commerciale, quindi il dispositivo per chi non lo conosce nel
dettaglio modifica proprio le quattro tipologie riformulando e
ampliando proprio gli ambiti di operatività soprattutto dei bar, è
un po' l'obiettivo di questa revisione.
È proprio in virtù di questa commistione di competenze, se così
la vogliamo chiamare, tra Assessorati diversi, che allo studio e
redazione dell'atto regolamentare modificativo del regolamento
regionale n. 2 del 11 ottobre 2007, hanno partecipato attivamente
sin dall'inizio la Struttura Igiene e sanità pubblica
dell'Assessorato della sanità e la struttura competente in materia
di ricettività e commercio dell'Assessorato del turismo e
commercio, oltre naturalmente, come lei ha evidenziato in premessa
alla sua interpellanza, i citati soggetti del FIPE e del
Dipartimento di prevenzione dell'Azienda USL, in particolare il
Servizio Igiene degli alimenti e della nutrizione. È un tema antico
questo sul quale, anche a causa del mio lavoro da civile - lavoro
ordinario dal quale sono in aspettativa per mandato politico
dall'inizio di questa legislatura -, credo di aver maturato una
certa esperienza. Io non posso che concordare con lei, collega
Ganis, sull'esigenza di fare manutenzione, anzi, direi proprio di
riscrivere in alcune parti totalmente il citato regolamento, che è
ormai anacronistico e - glielo posso assicurare proprio per
esperienza diretta - di difficile applicabilità in alcune
situazioni e non posso che concordare con lei anche sulla necessità
di porlo tra le priorità di questo primo periodo di legislatura
poiché, così come attualmente è strutturato, crea, anzi continua a
creare diversi problemi interpretativi di sovrapposizione normative
e oserei dire anche delle intollerabili sperequazioni tra la nostra
regione e il resto delle regioni italiane. Glielo dico in quanto il
regolamento attuale, che, come le spiegavo, è tra gli strumenti
normativi che quotidianamente utilizzavo nella mia attività di
ispettore di igiene, di fatto pone delle "zeppe", non saprei tanto
come altro definirle, rispetto a ciò che avviene altrove
restringendo o limitando proprio l'operatività di alcuni esercizi
pubblici nel settore della somministrazione, mettendo in
difficoltà, tra l'altro, anche gli uffici e i servizi che con
questa norma si interfacciano quotidianamente, quindi lo Sportello
unico degli Enti locali, il Servizio di Igiene degli alimenti e
della nutrizione, i Servizi di annonaria della Polizia di Stato,
delle Polizie municipali, dei Carabinieri del NAS, cioè tutte
comunque quelle strutture che in qualche modo utilizzano questo
regolamento e queste norme per la loro attività quotidiana, oltre
naturalmente anche agli esercizi, ai consulenti e ai
commercialisti, che, di fatto, spesso rischiano di avere delle
difficoltà anche di tipo interpretativo.
Quello che posso dirle, anche alla luce appunto della mia
personale esperienza ed essendomi confrontato con le strutture
interessate, è che il testo di revisione, scritto ormai un paio di
anni fa, quello che lei cita, congiuntamente dalle strutture della
sanità e del commercio, connotato da estrema complessità e ancora
da piccole incongruenze, necessita di alcuni ultimi
approfondimenti, che andranno messi a fattor comune quanto prima
con i soggetti più direttamente interessati, quindi le categorie
maggiormente rappresentative e l'USL. Questi approfondimenti sono
più che altro volti a evitare quelle inutili e sovrabbondanti
regolamentazioni che hanno connotato il testo originario e mi fa
piacere constatare che anche il Presidente di Confcommercio, con il
quale mi interfaccio con una certa frequenza, come lei penso possa
ben immaginare, condivide l'esigenza, oltre naturalmente di
un'accelerazione dell'iter di approvazione di questo regolamento,
di questa nuova riscrittura, di uno snellimento e di una
semplificazione proprio del regolamento. Per capirsi, occorre che
ogni riferimento e ripetizione di normative già esistenti - ormai
parliamo solo più di quelle di derivazione comunitaria, essendo la
materia commerciale sanitaria di pertinenza dell'Unione europea -
sia sfrondato dal testo finale in modo tale che non vi siano
confusioni tra i livelli normativi. Credo che il collega Restano,
tra l'altro, provenendo anche dal mio stesso ambito lavorativo, non
potrà che concordare sul fatto che questo regolamento di fatto poi
ripropone pari pari normative europee e altri tipi di normative
ricopiandole proprio fin nelle virgole, quindi inutilmente creando,
tra l'altro, confusione, perché queste norme sono in continua
evoluzione, quindi il regolamento strutturato com'era prima e com'è
nella sua revisione rischia di diventare vecchio dopo qualche mese,
se non addirittura dopo qualche settimana. Infatti il testo
originario, quello di risulta riscritto dagli uffici, già
parzialmente illustrato alle associazioni di categoria nella scorsa
legislatura, riporta proprio stralci di specifiche normative di
settore, che per loro natura subiscono da parte del legislatore
comunitario continue modifiche, riscritture e aggiornamenti.
Riteniamo, quindi, che non sia opportuno che questi stralci
copiati così pari pari, bovinamente devo dire, siano inseriti
nell'articolato, perché sono passibili proprio di abrogazioni o di
modifiche nel tempo e quindi di una sorta di conflittualità
derivata tra regolamenti di carattere regionale e norme di livello
superiore.
Per venire quindi all'impegnativa, collega Ganis, come ho già
più volte spiegato anche al collega Baccega, con il quale abbiamo
lungamente discusso nel merito del regolamento... ed è doveroso
segnalare che nella scorsa legislatura, tra l'altro, il collega
Baccega insieme all'allora Assessore al turismo e commercio e ai
dirigenti delle strutture interessate, il dottor Ruffier e il
dottor Di Martino, che ringrazio anche per il grande lavoro che
hanno fatto, si sono molto spesi per riscrivere il regolamento e
per concertarne i contenuti con le associazioni di categoria.
Dicevo che è ferma volontà degli Assessorati regionali della sanità
e del turismo e commercio, di trasmettere al più presto il testo
riveduto, corretto e semplificato al Dipartimento legislativo della
Presidenza della Regione per l'avvio dell'iter necessario per il
suo approdo in Consiglio regionale. Posso azzardare quindi che già
nelle prossime settimane saremo in grado di scaricare, come si dice
non tecnicamente, ma come diciamo generalmente, il testo riveduto
corretto e soprattutto semplificato e, se ritiene, la terrò
personalmente informato anche sui tempi di presentazione e poi
magari ci prendiamo un attimo di tempo, le spiego anche le
motivazioni che mi hanno portato e che ci hanno portato a prevedere
un testo un po' più semplificato non per questioni di carattere
tecnico, ma proprio per rendere più facile la fruizione da parte di
tutti i soggetti interessati, quindi sia di chi lo utilizza
normalmente come le citavo prima, ma soprattutto per chi poi dovrà
utilizzare questo strumento normativo per la propria attività
quotidiana.
Presidente -
La parola al collega Ganis per la
replica.
Ganis (LEGA VDA) -
Da novembre ad oggi non avete trovato
ancora una soluzione, pareva che ci fosse stato un accordo, così ci
è sembrato, a questo punto bisogna trovare subito nell'immediato
una soluzione perché i tempi stringono e la gente ha bisogno di
lavorare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK