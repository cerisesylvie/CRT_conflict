Consiglio Regionale della Valle d'Aosta - Oggetto del Consiglio n. 2596 del 19 settembre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2596 del 19 settembre 2012 - Resoconto
OGGETTO N. 2596/XIII - Interpellanza: "Iniziative per
consentire l'erogazione degli stipendi ai dipendenti della società
AVDA".
Interpellanza
Appreso dagli organi di informazione che i 34 dipendenti AVDA
non riceverebbero lo stipendio dal mese di giugno;
Ricordato che la Regione Valle d'Aosta è azionista di AVDA
con il 49% di partecipazione;
i sottoscritti Consiglieri regionali
Interpellano
il Governo regionale per sapere:
1) quali sono gli intendimenti per sbloccare la situazione e
giungere ad una regolarizzazione nei pagamenti degli stipendi dei
dipendenti AVDA.
F.to: Chatrian - Louvin
Presidente
- La parola al Vicepresidente Chatrian.
Chatrian (ALPE)
- Merci Président.
Sarò molto sintetico. Il quadro è molto preoccupante;
successivamente abbiamo presentato un'ulteriore iniziativa, sempre
sulla società AVDA, legata ai contenziosi, ma questa iniziativa
invece va nella direzione di conoscere nel dettaglio soprattutto
gli intendimenti che il Governo regionale, per quanto può, per
quanto deciderà o sta decidendo, vorrebbe o vuole giungere ad una
regolarizzazione dei pagamenti degli stipendi dei dipendenti
AVDA.
L'Assessore Marguerettaz, qualche giorno fa, ha dichiarato sugli
organi di stampa che l'Amministrazione regionale in questo momento
sta pagando i servizi aeroportuali che ammontano a circa 1.800.000
euro annui e l'obiettivo di questa iniziativa è di conoscere nel
dettaglio lo stato dell'arte, ma soprattutto i veri intendimenti
del Governo regionale, visto che l'Amministrazione regionale
partecipa al 49 percento in questa società. Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
La Regione non condivide in nessun modo le scelte del Presidente
di AVDA relative alla gestione della società; tuttavia, in quanto
socio di minoranza, non riesce ad incidere sulle decisioni
societarie. Anche le poche questioni che vengono sottoposte
all'esame del Consiglio di amministrazione sono quasi sempre
approvate con i soli voti dei componenti nominati dal socio
privato. Peraltro la Regione, a causa delle reticenze della
società, stenta in molte occasioni, come nel caso dei ritardi dei
pagamenti degli stipendi, ad avere informazioni su quanto avviene
all'interno della società. Tale situazione è all'origine dei
molteplici contenziosi in corso, l'ultimo dei quali, recentemente
dibattuto presso il Tribunale di Aosta, mira ad ottenere il
commissariamento della società ai sensi dell'articolo 2409 del
codice civile, in base alla convinzione che taluni amministratori,
in violazione dei loro doveri, abbiano compiuto gravi irregolarità
nella gestione societaria.
Rispetto alla situazione degli stipendi dei dipendenti AVDA, i
consiglieri di amministrazione nominati dalla Regione (dott.
Leonardi, avv. Mazzocchi) hanno chiesto il 3 agosto al Presidente
di AVDA di chiarire la situazione e di convocare immediatamente un
consiglio di amministrazione straordinario per esaminare la
situazione, i motivi che l'hanno determinata e le iniziative da
adottare per risolvere il problema. Risulta che una richiesta di
convocazione del consiglio di amministrazione sia stata avanzata in
pari data anche dal Presidente del collegio sindacale al fine di
approfondire quanto accaduto ed analizzare la situazione
finanziaria di AVDA. Ad oggi peraltro non risulta che ci sia stato
un riscontro da parte del Presidente di AVDA.
Nell'ambito del contratto convenzione per la gestione dello
scalo, l'Assessorato acquisisce regolarmente i DURC (documenti
unici di regolarità contributiva), che ad oggi (l'ultimo risale al
22 agosto 2012) non hanno mai evidenziato irregolarità nei relativi
adempimenti da parte di AVDA. L'Assessorato acquisisce altresì
regolarmente una dichiarazione di AVDA rispetto all'osservanza
delle disposizioni vigenti in materia di trasporto aereo, di quelle
della legislazione sociale e delle norme contrattuali di lavoro, ai
sensi dell'articolo 7 della convenzione.
Avuta notizia ad agosto del mancato pagamento degli stipendi, la
Regione ha trasmesso alla Procura della Repubblica le dichiarazioni
di AVDA e la relativa documentazione, e ha sospeso, venendo meno i
requisiti dell'articolo 7 della convenzione, l'erogazione dei
corrispettivi di gestione comunicando ad AVDA che per la loro
liquidazione si resta in attesa della regolarizzazione della
situazione da parte della società. Infine la Regione, tramite il
Dipartimento politiche del lavoro e della formazione della
Presidenza della Regione, ha cercato di promuovere un incontro con
i vertici societari e le organizzazioni sindacali, ma la poca
disponibilità dei rappresentanti di AVDA non ha ancora permesso di
riunire le parti. Ad oggi - nonostante l'azione su più fronti della
Regione - la situazione rimane irrisolta, e l'Amministrazione sta
valutando con i propri legali eventuali ulteriori iniziative.
Presidente
- La parola al Vicepresidente Chatrian.
Chatrian (ALPE)
- Grazie Assessore.
L'obiettivo era quello di sapere cosa in questi mesi
l'Amministrazione regionale aveva messo in campo. Capiamo le grandi
difficoltà, ci ha comunicato che fino al mese di agosto i DURC sono
stati sempre pagati, quindi la parte contributiva è stata versata o
rateizzata, ma capiamo che non avendo la maggioranza non si riesce
ad incidere neppure per convocare un consiglio di amministrazione
per poter affrontare l'erogazione degli stipendi, le difficoltà in
essere e soprattutto i contenziosi che ci sono in essere.
Chiediamo un ulteriore sforzo, e torneremo sull'argomento per
conoscere gli avvicendamenti per risolvere questo problema, che non
deve ricadere sui dipendenti e non deve risolvere in una maniera
completamente diversa la situazione attuale. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK