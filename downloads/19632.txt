Consiglio Regionale della Valle d'Aosta - Oggetto del Consiglio n. 2805 del 16 ottobre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 2805 del 16 ottobre 2002 - Resoconto
OGGETTO N. 2805/XI Iniziative per una rapida riapertura della
linea ferroviaria Aosta-Chivasso. (Interpellanza)
Interpellanza Richiamate le precedenti numerose iniziative
consiliari del proprio gruppo a proposito dei tempi di riapertura
della linea ferroviaria Aosta/Chivasso, chiusa dall'ottobre
2000;
Osservato che i lavori di ripristino vanno a rilento e che
sembra assai improbabile il rispetto anche degli ultimi termini
finali di riapertura, indicati nella metà del mese di novembre
2002;
Ribadite le considerazioni critiche nei confronti
dell'Amministrazione regionale, che non ha assunto iniziative e
provvedimenti adeguati per ottenere una rapida riapertura della
tratta, limitandosi in questi anni all'invio di qualche missiva ed
alla saltuaria richiesta di alcuni inefficaci incontri con le
Autorità preposte;
i sottoscritti Consiglieri regionali
Interpellano
la Giunta regionale per sapere:
1) se conferma o meno che la tratta ferrovia Aosta/Chivasso
aprirà, come recentemente dichiarato dall'Assessore competente in
Consiglio regionale, nel novembre 2002;
2) in caso negativo, quali sono i nuovi termini previsti per la
riapertura;
3) quali concrete iniziative intende assumere per accelerare
l'ultimazione delle opere, a due anni dalla penalizzante
chiusura.
F.to: Curtaz - Squarzino Secondina
Président
La parole au Conseiller Curtaz.
Curtaz (PVA-cU)
Noto una certa ironia nel titolo di
questa interpellanza:
"Iniziative per una rapida
riapertura…"
, non siamo noi che
diamo i titoli, quindi apprezzo anche l'ironia della Presidenza in
questo caso. Certo, l'Assessore non ci potrà rimproverare di essere
pigri su questo argomento perché, ogni due o tre adunanze
consiliari, dobbiamo tornare su questa vicenda, ne faremmo
volentieri a meno ed interromperemo le nostre iniziative quando un
treno arriverà…
Riassunto delle puntate precedenti, mi limito alle ultime due: a
maggio abbiamo chiesto dei dati certi sull'apertura della ferrovia,
ci è stato risposto, documentazione delle Ferrovie alla mano, che
questa riapertura si sarebbe avuta a settembre. A luglio abbiamo
dubitato che questa apertura sarebbe avvenuta, come previsto, a
settembre e abbiamo chiesto ulteriori ragguagli, ci è stato
assicurato che la ferrovia Aosta-Chivasso sarebbe stata riaperta a
metà novembre. Oggi questi dubbi rimangono tali, anzi abbiamo la
certezza che neppure a metà novembre la tratta verrà aperta, quindi
vorremmo capire dall'Assessore se ci sono delle ulteriori date per
la riapertura della linea ferroviaria e quali iniziative concrete
sta assumendo la Regione a questo proposito.
Noi, come l'Assessore sa - perché ne hanno parlato diffusamente
anche gli organi di stampa -, come movimento politico abbiamo
assunto un'iniziativa che spero venga apprezzata: quella di fare
tutti i mesi un sopralluogo - magari dovrebbero farlo i tecnici
regionali, ma lo facciamo noi gratis - sulla linea ferroviaria con
una rendicontazione dello stato dei lavori in modo che l'opinione
pubblica sappia cosa si sta facendo. Questo è il contenuto della
nostra interpellanza, ovviamente, udite le risposte dell'Assessore,
mi riservo di dire ancora qualcosa in sede di replica.
Président
La parole à l'Assesseur au tourisme, aux
sports, au commerce et aux transports, Lavoyer.
Lavoyer (SA)
Ritengo che l'interpellante, almeno in
questo caso, non possa accusare l'Assessore di avere anticipato
agli organi di informazione i contenuti della sua iniziativa, penso
che potremmo anche evitare di parlarne oggi in Consiglio vista la
larga diffusione di informazioni e viste le iniziative fatte dal
vostro responsabile politico. Detto questo, per quanto concerne i
sopralluoghi, l'interpellante sa bene che noi abbiamo un tecnico
incaricato che regolarmente - non dico giornalmente, ma
settimanalmente - fa il monitoraggio dei lavori, verifica lo stato
di avanzamento dei medesimi.
Per quanto riguarda l'opinione pubblica, molti sono i modi per
informarla, soprattutto quando si usa lo strumento della telecamera
si possono andare a riprendere i binari che devono essere ancora
realizzati, mentre c'è un binario totalmente funzionante, per fare
un esempio; si possono andare a riprendere i cantieri, che sono
quelli che vanno nella direzione di migliorare l'attuale
organizzazione, soprattutto del collegamento Aosta-Châtillon e
Aosta-Chivasso, per velocizzare questo tipo di collegamento, e
includere anche questi cantieri che, anziché essere valutati
positivamente, sono valutati come un ritardo nelle opere di
ripristino. Ognuno è libero di informare l'opinione pubblica come
meglio crede, quindi noi cercheremo di attenerci a quello che
chiede l'interpellante. Penso che ai primi due quesiti abbiamo già
risposto. Il Consigliere Curtaz forse si dimentica che, nel mese di
settembre, parlando dell'Aosta/Pré-Saint-Didier, abbiamo ampiamente
risposto relativamente a questo argomento e già in quella sede
abbiamo detto che la data ipotizzata da RFI per novembre sarebbe
slittata a seguito di un danno subito dal cantiere a causa delle
recenti piogge del mese di luglio di quest'anno.
Possiamo guardare con ironia queste parole: "Se l'Assessore
conferma o meno che aprirà nel novembre 2002", questo lo abbiamo
già detto, però, proprio per cercare di essere serio, informerò il
Consiglio per l'ultima volta di quanto comunica RFI nelle sue
informative, nelle sue comunicazioni che fa non solo
all'Amministrazione regionale, ma alla Direzione movimento
programmazione, alla Direzione trasporto locale, alla struttura
organizzativa di servizio, alla Direzione commerciale e
programmazione. Se non vogliamo tenere conto delle comunicazioni
che vengono fatte con filo diretto fra i tecnici che giornalmente
seguono l'evoluzione dei cantieri…
anche se sottolineo che sono cantieri non sotto la nostra
responsabilità, i primi per certi versi ad essere danneggiati da
questo tipo di informazione che non viene rispettata siamo noi,
oltre che il Consiglio regionale e la popolazione.
Rispondo dando lettura dell'ultima informativa - comprendo anche
la tratta Aosta/Pré-Saint-Didier così le evito di fare
un'interpellanza il prossimo Consiglio -:
"La tratta
Aosta-Arvier è stata riattivata a partire dal 1° ottobre 2002; la
tratta Arvier/Pré-Saint-Didier verrà riattivata a partire dal 15
dicembre 2002…",
fra l'altro su
questa riattivazione non sono previste limitazioni di velocità
nella prima fase di esercizio. In risposta all'ultima iniziativa
del mese di settembre concernente l'argomento, avevamo sottolineato
che il mese di novembre era una data presumibile per la riapertura
fino a Pont-Saint-Martin della tratta interna. Dico questo anche
per smentire molte immagini che sono state viste in questi giorni
in televisione che facevano presupporre uno slittamento dei tempi
di apertura di questa tratta di ferrovia, mentre oggi un binario è
già funzionante, è chiaro che ci sono i raddoppi, che finalmente si
stanno costruendo, ma il sottoscritto non vuole fare l'avvocato
difensore di RFI.
È attualmente in esercizio la Châtillon-Aosta, mentre la tratta
Pont-Saint-Martin/Châtillon sarà riaperta l'11 novembre 2002,
questo è quanto è comunicato in quest'ultima informativa. Per
quanto attiene alla tratta oggetto dell'interpellanza,
Borgo­franco/Pont-Saint-Martin, la tratta verrà riattivata -
secondo l'informativa che ci è stata trasmessa per fax l'8 ottobre,
datata 7 ottobre - a partire dalle ore 0,0 del 15 dicembre 2002.
Questo è quanto ci è stato comunicato, io non posso che rispondere
con quanto è scritto in questa informativa, poi, se vogliamo dare
altri tipi di informazioni, che sembrano quasi una speranza che
tutto ciò non avvenga, per carità! Se mi vengono chieste
informazioni però, o do delle risposte evasive, altrimenti non
posso che basarmi su documenti ufficiali. Voglio sottolineare che
le altre date ipotetiche di apertura non se le è inventate
l'Assessore, ma sono state comunicate e sottoscritte ufficialmente
da RFI.
Non sono un tecnico specializzato nel funzionamento di tratte
ferroviarie, qualcuno paventava che, dopo la posa del ponte, ci
sarebbe voluto ancora un mese prima di poter transitare; a me i
tecnici che si occupano di questo problema hanno detto che il ponte
è immediatamente transitabile, prova ne è che la rotaia è già
inserita sulla struttura che verrà montata. Altra questione è il
fatto che per un certo periodo si possano verificare sul ponte
nella fase di assestamento dei rallentamenti sulla velocità
normale, però questi sono argomenti più di natura tecnica; per
quanto concerne la data, informiamo il Consiglio in base ai
documenti in nostro possesso.
Voglio in conclusione dire, per rispondere alla terza domanda:
quali sono le concrete iniziative che la Giunta intende assumere,
che ho provveduto a far avere un dossier all'interpellante su
precedenti iniziative di questo tipo per sottolineare quanto ci
siamo attivati. Mi limito a citare l'ultima comunicazione che ho
fatto come Assessore, datata 24 settembre, comunicazione inviata al
Presidente della società RFI, all'Amministratore delegato Cimoli,
Ferrovie RFI, Trenitalia, e di cui abbiamo informato anche i
Parlamentari della Valle d'Aosta, ne do lettura:
"Con riferimento a quanto emerso in occasione della riunione
dell'11 settembre 2002…"
- dove si
informava che la data di novembre, a seguito dei danni al cantiere,
non poteva essere rispettata -
"… del
gruppo di monitoraggio incaricato di seguire l'andamento dei lavori
di cui all'oggetto, nel corso della quale RFI Torino, nella persona
dell'Ing. Lucio Lavella ha aggiornato questa Amministrazione circa
le ulteriori difficoltà insorte nel dare regolare attuazione al
programma da voi definito, è con grandissimo disappunto ed enorme
preoccupazione che si apprende il verificarsi di un'ennesima
situazione di ritardo. Ancora una volta, nel corso di questa
incredibile vicenda, che si protrae ormai da anni per la tratta
Aosta-Chivasso e che appare ripetersi anche per la tratta
Aosta/Pré-Saint-Didier, si deve constatare la generale incertezza
con cui RFI procede nell'organizzazione e nella gestione dei
cantieri. Quanto sopra, peraltro suffragato dai sopralluoghi
effettuati a cura dell'incaricato di questa Amministrazione, porta
inevitabilmente a dover registrare, come già successo nel recente
passato, l'incapacità di codesta società di attuare quanto dalla
stessa programmato e in definitiva l'incapacità di tener fede agli
accordi e agli impegni assunti.
Nel sottolineare il deplorevole comportamento fin qui tenuto,
si protesta nel modo più fermo per gli ultimi ingiustificabili
ritardi e si auspica vivamente che per il futuro si tengano in
debita considerazione, oltre gli obiettivi tecnici di comune
interesse, anche le legittime necessità e aspettative della
comunità valdostana".
Questo è l'ultimo esempio che sta a sottolineare che non ci sono
due volontà e due modalità di procedere rispetto al gruppo
interpellante o rispetto all'Amministrazione regionale, ma voglio
anche sottolineare che non possiamo politicamente accettare la
critica fatta dal vostro rappresentante politico che parla di
tentennamenti dell'Amministrazione regionale. Noi non abbiamo mai
tentennato sulla decisione di ripristino dell'attuale tratta
ferroviaria perché immediatamente sono stati stanziati 50 miliardi,
necessari per il ripristino, e immediatamente sono iniziati i
lavori. Era qualcun altro, se ben ricordo, che suggeriva studi
preliminari prima di avviare gli
interventi… L'Amministrazione regionale
da questo punto di vista si è sempre attivata affinché venissero
immediatamente iniziati i lavori di ripristino ed eventualmente,
parallelamente, fossero studiate azioni migliorative. Per
concludere, rinviando al mittente questo tipo di responsabilità,
voglio precisare che se c'è
bisogno…
(interruzione del Consigliere Curtaz, fuori
microfono)
… no, lo rinvio anche perché c'è un
rimpallo di responsabilità fra i rappresentanti in Consiglio
regionale dei Governi nazionali: un Governo ha gestito la
problematica nella fine legislatura, l'altro l'ha gestita ad inizio
legislatura, ma il risultato è lo stesso visto che qui ci sono
forze politiche che rappresentano forze presenti al Governo prima
d'ora! Ho visto anche, un po' tardive, iniziative di parlamentari,
che non si sono attivati in modo così efficace nel momento in cui
avevano maggior peso decisionale.
Concludo sottolineando ancora una volta l'importanza
dell'autonomia speciale, della possibilità di gestire autonomamente
tutta una serie di competenze. Sta sotto gli occhi di tutti che
tutto quanto si è potuto gestire direttamente come Amministrazione
regionale, se non nella totalità, nella quasi totalità ha trovato
soluzione. L'unico intervento di ripristino in seguito ai danni
alluvionali non gestito direttamente dall'Amministrazione regionale
è quello riguardante la ferrovia ed è sotto gli occhi di tutti il
risultato di questo modo di procedere. Noi quindi ci assumiamo in
toto le responsabilità per quanto riusciamo a gestire direttamente,
su questi ritardi ci assumiamo al limite una responsabilità di tipo
politico… sulla quale peraltro non
abbiamo nulla da rimproverarci.
Président
La parole au Conseiller Curtaz.
Curtaz (PVA-cU)
So di dire una cosa scontata affermando
di essere insoddisfatto delle risposte ricevute dall'Assessore, che
peraltro sono delle risposte - fotocopia rispetto a quelle che egli
mi ha ripetuto nel corso di questi anni, indicando di volta in
volta date diverse. Innanzitutto - lo faccio solo per amore di
verità - replico al riferimento che ha fatto ai Governi - cosa che
in genere non faccio mai -, al Governo presente e soprattutto al
Governo precedente, perché all'Assessore non sfuggirà che ci sono
state le elezioni politiche a circa sei mesi dall'alluvione del
2000, questo mi sembra un dato inoppugnabile, quindi come si faccia
a ritenere il Governo precedente responsabile dei ritardi che si
sono accumulati in maniera decisiva nell'ultimo anno è questione
che lascio alla sua valutazione perché è un'osservazione dal punto
di vista logico-temporale che non sta né in cielo né in terra!
A parte questo, mi sembra che dalle risposte dell'Assessore
anche oggi emerga una qualche dichiarazione di impotenza. Tutte le
volte si fa riferimento al fatto che ci sono queste lettere
dell'Ente ferroviario, si mettono le mani avanti dicendo:
"Guardate, sono loro che mi hanno dato questi dati, io non mi
prendo la responsabilità di questi dati"
, anche perché questi
dati - lo sappiamo da un anno - sono continuamente sbagliati, non
sono per niente attendibili; lei non può venire a dire che la
responsabilità è solo altrove perché in questo modo impotente e
rassegnato di gestire la faccenda c'è tutta l'incapacità politica
sua e di questa Giunta sulla vicenda delle Ferrovie.
Lei peraltro ha fatto cenno all'Aosta/Pré-Saint-Didier: era
meglio se non lo faceva perché lo sa che i ritardi e la chiusura
sono determinati da una scelta sbagliata che avete fatto nel
momento in cui avete deciso per la chiusura totale della linea e
non per i lavori notturni, dicendo che i lavori notturni avrebbero
comportato un cantiere di sei mesi. Adesso, in base a dati
ufficiali, la linea è chiusa da cinque mesi e mezzo, sempre che
vengano rispettati questi termini. Non farò interpellanze fintanto
che non sarà scaduto questo termine, anche perché abbiamo tutti -
noi e voi - la necessità che questa ferrovia apra il più presto
possibile. Non ci si può limitare però sempre a leggere le
comunicazioni dell'Ente Ferrovie e dire che nel frattempo
l'Amministrazione ha mandato delle lettere, che sono più inefficaci
di quelle che mandano i bambini a Babbo Natale! Anche perché di
iniziative concrete, oltre all'invio di lettere, che sono state via
via dal tono più polemico come ho sentito negli ultimi tempi, non
ce ne sono, mentre su altri temi, Assessore, avreste avuto ben
altre reazioni, glielo assicuro, ben altre reazioni e prese di
posizioni politiche, ben altri incontri e contatti!
Ultimo cenno alla faccenda della cattiva o della buona
informazione. In passato sono stati forniti qui dei dati che si
sono rivelati tutti inesatti: era buona o era cattiva informazione?
Oggi lei ha ripetuto dei dati relativamente
all'Aosta/Pré-Saint-Didier…
(interruzione dell'Assessore Lavoyer, fuori
microfono)
… scusi, Lei ha letto dei dati
assumendosene la responsabilità politica, lo ha ripetuto anche in
fine di intervento. Rispetto all'Aosta-Chivasso, non
Aosta/Pré-Saint-Didier, oggi sono stati forniti dei dati nuovi -
nuovi per modo di dire perché negli ultimi giorni gli organi di
stampa si sono occupati diffusamente di questo problema -, tratta
Châtillon/Pont-Saint-Martin: apertura 11 novembre 2002; tratta
complessiva, quindi apertura anche della tratta
Pont-Saint-Martin/Borgofranco e quindi Chivasso: 15 dicembre 2002.
Io dico che questi dati non verranno rispettati, ma vedremo il 16
dicembre chi avrà dato buona informazione e chi ha dato cattiva
informazione!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK