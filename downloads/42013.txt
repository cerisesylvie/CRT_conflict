Consiglio Regionale della Valle d'Aosta - Oggetto del Consiglio n. 971 del 3 ottobre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 971 del 3 ottobre 2019 - Resoconto
OGGETTO N. 971/XV - Approvazione di mozione: "Impegno per
richiedere la convocazione urgente della Commissione per i beni
culturali ed ambientali per la verifica del possesso dei requisiti
ai fini della dichiarazione di Palazzo Cogne quale edificio di
interesse culturale".
Rini (Presidente)
-
Punto 7 all'ordine del giorno.
Per l'illustrazione la parola al collega Cognetta.
Cognetta (MOUV')
- Questa mozione, che era stata iscritta
nell'ultima adunanza di luglio e che poi per questioni di necessità
rispetto ai lavori del Consiglio viene discussa quest'oggi,
riprende altre attività ispettive, altre interrogazioni e
interpellanze fatte in passato da me e da altri colleghi rispetto
all'edificio denominato Palazzo Cogne. Che cosa si chiede in questa
mozione, in buona sostanza? Si chiede di trasformare quello che
adesso è accatastato e, diciamo così, etichettato come palazzo
documento, ovvero il Palazzo Cogne, in un qualcosa in più, in un
qualcosa che diventi un vero monumento. Sostanzialmente si chiede
se rispetti i requisiti normativi per i quali poi questo venga
definito a tutti gli effetti un bene completamente tutelato, un
bene che a questo punto possa essere poi sistemato è restituito
alla collettività in maniera più piena e compiuta.
A questo proposito, c'è una commissione per i beni culturali,
che è normata dalla legge regionale n. 56 del 1983. Questa
commissione esprime dei pareri dal punto di vista architettonico,
oppure di tutela, di studi o di ricerca, oltre che le sanzioni
rispetto ai beni archeologici e paesaggistici della Valle d'Aosta.
Questa commissione, che da diversi anni non si riunisce, ma che
comunque ha dei membri nominati, è quella che a mio avviso e ad
avviso dei firmatari della mozione, potrebbe prendersi carico di
fare le ricerche opportune per valutare, perché si tratta di fare
una valutazione tecnica, se questo edificio si può trasformare a
tutti gli effetti in un edificio monumento, quindi in un edificio
di interesse culturale.
C'era già stato in passato quanto riferito dall'assessore
Borrello in un'altra iniziativa, che sostanzialmente andava già in
questa direzione, in quanto definiva questo edificio come un bene
culturale. Però, siccome quello che deve essere fatto è una
questione di tipo tecnico, è un passaggio di tipo tecnico da parte
degli esperti, quindi non siamo noi che decidiamo cosa sia
monumento e cosa sia documento o cosa non lo sia affatto, a questo
punto è necessario fare una valutazione di tipo tecnico, verificare
che ce ne siano i requisiti, valutare la storia e tutto quanto
quello che riguarda questo edificio ai fini paesaggistici e
culturali. Poi, nel caso dovesse essere definito monumento,
bisognerà fare la trasformazione anche in Comune, il quale
ovviamente, dal punto di vista del catasto, dovrà poi iscrivere
questo come monumento e da lì in avanti essere trattato come tale.
Attualmente ci sono già dei vincoli, ma qualora venisse trasformato
in monumento ce ne sarebbero molti di più e sarebbe, secondo me, un
modo per valorizzare ancora di più questo edificio che sicuramente
ha un passato, un presente e io spero anche un futuro di interesse
per tutta la cittadinanza. Qualora diventasse monumento, io penso
che potrebbe veramente essere una cosa positiva per tutta la città,
ma anche per tutta la regione.
Chiedo, a questo punto, se attraverso questo passaggio con la
commissione o attraverso un altro passaggio con gli uffici - non è
obbligatoria la commissione, la mia è una proposta - si possa
arrivare a questa conclusione, perlomeno dell'iter procedurale che
definirà se è una cosa o l'altra.
Presidente
-
Possiamo aprire la discussione
generale.
Ha chiesto la parola l'assessore Viérin.
Viérin (AV)
- Intanto ringrazio il collega, con cui ho
avuto modo di confrontarmi su questo tema. Intervengo subito in
discussione generale, perché anticipo e anticipiamo che siamo
d'accordo sul fatto di riconoscere per questo edificio una
procedura che vada a fare alcune verifiche. Invece, su quale sia la
modalità, come in conclusione diceva giustamente il collega
Cognetta, lo dirò nella spiegazione: non è necessario che sia
convocata la commissione dei beni culturali, ma esiste un iter più
rapido di verifica.
Vorrei però approfittare dell'occasione per ricordare, visto che
nelle premesse dell'iniziativa si ricorda che la commissione non è
stata convocata per parecchi anni, che non lo è stata perché si è
adottato in Valle d'Aosta un procedimento diverso, più rapido, meno
complesso anche da un punto di vista dell'iter burocratico, per
censire il patrimonio storico della Valle d'Aosta. Vorrei ricordare
l'immenso lavoro che è stato fatto. Intanto ogni Comune si è dotato
chiaramente del piano regolatore generale comunale e ogni Comune
all'interno del proprio territorio ha individuato gli edifici di
pregio, monumento, documento. Quindi, diciamo che la legge n. 56
del 1983, che prevede di sentire la commissione per i beni
culturali e ambientali, si è rivelata poi negli anni uno strumento
che, sia in termini temporali che in termini di efficacia, era
diverso rispetto a quello che poi è stato più immediato, per
censire tutti i beni rappresentativi del patrimonio storico
valdostano. Vista anche l'epoca in cui è stata pensata, c'era un
iter approfondito, soprattutto un iter amministrativo di una certa
durata e l'esigenza era di procedere per tutti i comuni valdostani,
al di là di questo caso specifico, a censire quali edifici e le
lungaggini avrebbero evitato e soprattutto avrebbero impedito poi
la tutela del bene stesso, visti i tempi di classificazione.
Quindi, l'elenco dei 74 comuni è stato in termini di opportunità
valutato come metodo attraverso la legislazione regionale in
materia urbanistica, per mettere in atto una tutela più diffusa
appunto degli edifici di interesse storico e architettonico. La
legislazione è stata modificata e attraverso la modifica nel 1998
della legge n. 11 i procedimenti e i provvedimenti attuativi
stabiliscono criteri per l'individuazione dei centri storici e
della classificazione, quindi edifici monumento o documento, e
l'assoggettamento alle disposizioni del codice dei beni
culturali.
A oggi tutti i comuni hanno un piano regolatore. Nel caso
specifico del Palazzo Cogne, visto che parliamo di un pezzo di
storia della nostra regione, oltre alla classificazione del piano
regolatore, in questo caso occorre tenere in conto che trattandosi
di bene di proprietà della Regione e opera di autore non più
vivente, la cui esecuzione risale a oltre settant'anni, non essendo
ancora intervenuto l'esito della verifica, il palazzo è comunque
sottoposto a disposizione della parte seconda del decreto
legislativo n. 42 del 2004. Quindi, si evidenzia che per quanto
disposto da questo decreto, sia per effetto della classificazione
nel piano regolatore sia per l'altra motivazione, il Palazzo Cogne
è sottoposto alla tutela della soprintendenza, per capirci.
Questa commissione che è stata rammentata, della legge n. 56 del
1983, va sentita per le proposte di vincolo, ma per l'accertamento
artistico, storico, archeologico o etnoantropologico si procede con
la dichiarazione di interesse culturale ai sensi di questo decreto.
Quindi, io credo, anche per la premessa, che l'obiettivo sia di
dare mandato di verificare l'interesse di questo edificio. Altra
cosa è la problematica di cui si è discusso e che il collega
evocava, ma sicuramente questo è un pezzo importante.
Se i colleghi proponenti sono d'accordo, noi saremmo dell'idea
di richiedere alla sovrintendenza, perché la procedura è su
richiesta dell'ente, come ricordato, quindi noi chiederemmo in
qualità di proprietari, di procedere a questa verifica e di
conseguenza, qualora l'esito fosse positivo, si costituirà una
dichiarazione, configurandosi come ratifica dell'interesse e non
come proposta di vincolo. Quindi, non sarà necessario andare alla
commissione dei beni culturali, ma semplicemente far effettuare la
verifica. Noi reputiamo, come tra l'altro diceva il collega, che
questa sia la strada migliore sia in termini di tempi che di
obiettivi. Se questo può esser l'impegno, noi procederemo sin da
subito con questa richiesta che credo possa essere condivisa.
Presidente
-
La parola al collega Cognetta.
Cognetta (MOUV')
-
Sì, Assessore, credo che, se
modifichiamo a questo punto l'impegno, ci prendiamo un attimo per
fare la modifica. Penso che siamo tutti d'accordo: sto guardando i
colleghi, ma vedo che è una cosa abbastanza condivisa. Io ho fatto
questo passaggio perché, avendo fatto l'iniziativa precedente e non
avendo avuto una risposta, sono passato al livello successivo.
Quindi, se passiamo a fare questa modifica, se ci fermiamo momento,
Presidente, la formalizziamo per dirla in maniera corretta. È
possibile?
Presidente
-
Aspettiamo allora la modifica del
testo. La seduta è sospesa per qualche minuto.
La seduta è sospesa dalle ore 9:19 e riprende alle ore
9:30.
Rini (Presidente)
-
La parola all'assessore
Viérin.
Viérin (AV)
-
Brevemente, solo per dire che siamo
addivenuti a un testo condiviso con i diversi proponenti, che
sarebbe nell'impegnativa così codificato: "Il Consiglio regionale
impegna il Governo regionale in quanto ente proprietario, a
richiedere alla sovrintendenza ai beni culturali e ambientali la
verifica del possesso dei requisiti per dichiarare l'edificio
Palazzo Cogne di interesse culturale e il relativo livello di
tutela".
Presidente
-
La parola al collega Pulz.
Pulz (ADU VDA)
- Vorrei intervenire a completamento delle
precisazioni terminologiche di concetto, come questa differenza
centrale tra documento e monumento su cui non torno, perché sono
precisazioni che il collega Cognetta che mi ha preceduta ha già
fatto molto bene. Chiaramente io sono firmataria della mozione e
quindi la condivido fino in fondo e mi felicito anche per questa
disponibilità dimostrata dall'Assessore rispetto all'impegnativa
che mi sembra molto interessante, perché crediamo che la
sovrintendenza non debba indugiare oltre nel dichiarare questo
particolare interesse, anche di tipo etnoantropologico oltre che
storico e architettonico, per il Palazzo Cogne.
Trattasi, come abbiamo detto molte volte in quest'aula, di un
bell'edificio, anche se di epoca fascista, con circa ottant'anni,
se ho contato bene, sulle spalle, anzi diciamo sulla sua struttura
portante, con tanto di disegni di Gio Ponti che, ricordiamocelo, è
stato uno dei maggiori architetti e
designer
del XX secolo.
I suoi manoscritti e documenti sono raccolti e catalogati negli
archivi nazionali, perché la sua opera è importante in ambito
architettonico e non solo. Mi piace ricordare che tra gli anni '20
e '70 si è impegnato su molteplici fronti: architettura,
design
e comunicazione artistica. Mi piace ricordare anche
che i disegni di Gio Ponti, proprio quelli dedicati a Palazzo
Cogne, sono stati rinvenuti presso l'archivio di Parma e molti sono
gli elementi proprio di sua mano, come spiega bene l'architetto
Luca Moretto in quel bel volume, che sarebbe utile riprendere,
sull'architettura moderna in Valle d'Aosta. Quell'architettura che
ad Aosta non è molto considerata e che riteniamo - pensiamo che il
nostro collega architetto sia d'accordo - andrebbe invece tutelata
e riqualificata secondo un progetto di fondo chiaro, coraggioso è
innovativo, perché l'importanza di Palazzo Cogne va ben oltre i
confini regionali.
Vogliamo anche sottolineare, approfittando di questa mozione,
che la valenza ludico sociale è proprio connaturata a Palazzo
Cogne, che fu progettato e costruito con questo scopo, il che è più
unico che raro se pensiamo alla Aosta degli anni '40. Tale
destinazione è di assoluto valore per la popolazione di allora e
anche per quella attuale ed è rimasta viva e attiva senza
interruzione fino ai nostri giorni.
Ci fa anche enormemente piacere constatare che tutto
l'allarmismo creato la scorsa primavera attorno al Palazzo Cogne,
non ha poi avuto altro esito che quello di stressare la
cittadinanza, mettendole addosso una gran fretta di cui forse non
c'era bisogno. L'unico fatto positivo, secondo me, sono stati
questi balli, questo tango sotto le nostre finestre che ci ha
rallegrati, perché qui a palazzo noi di fatto siamo sempre in
ballo, ma non con la stessa allegria.
Per fortuna non si è verificato alcun crollo strutturale, anche
perché poi le perizie, a cui si è unita la magistratura e in
seguito persino i vigili del fuoco, hanno sempre negato un rischio
reale di crollo delle strutture portanti. Mentre è chiaro che la
situazione può degenerare se si continua a non intervenire, perché
sappiamo benissimo che ci sono continue infiltrazioni dal tetto e
si è parlato più volte di possibile sfondellamento delle pignatte.
Però il dubbio che permane non solo per noi, ma per le tante
associazioni, che hanno a Palazzo Cogne la loro sede e che stanno
riavviando proprio adesso il loro anno di attività è: ma alla fine
questa sede resta agibile o no? Io credo che potrebbe essere
l'occasione per dare qualche risposta. Ci vuole infatti chiarezza
rispetto questo nuovo anno associativo, perché prima si promettono
sedi alternative che oltretutto si rivelano inadeguate, anche
perché decentrate rispetto alla città o in cattive condizioni, per
cui ci vorrebbero interventi di ristrutturazione, oppure sporche,
in disordine o tutti questi elementi insieme. E poi non si dice più
nulla alle associazioni che stanno facendo un preziosissimo
lavoro.
Non vorremmo che si volesse distruggere il mondo associativo. È
superficialità o incoscienza? Scusate la domanda. Noi credo che
dovremmo andare fieri di questo
unicum
culturale e sociale,
di questa bella storia di associazionismo in Valle d'Aosta che è
Palazzo Cogne, in un momento in cui lamentiamo la mancanza di
socializzazione e di aggregazione che sono più virtuali che reali
nel nostro mondo attuale. Non voglio prendere le parti di
un'associazione piuttosto che di un'altra, ma invece lo faccio
perché come sapete sono molto sensibile al tema della memoria e vi
ho dedicato anche molti anni a livello professionale. Possiamo
dire, per esempio, qualcosa di definitivo all'ANPI? Perché -
scusate la polemica - è del tutto inutile che il Consiglio
partecipi, peraltro in pompa magna, alle tante manifestazioni per
la memoria, senza poi preoccuparsi del fatto che il loro materiale
adesso è ancora a Palazzo Cogne, però di fatto non ci potrebbero
andare; lavorano in un ufficio che gli ha imprestato gentilmente la
CGIL, mentre aspettano di capire se verrà sistemato il palazzo di
piazza Narbonne, che forse non è stato liberato per caso, o no? E
questo vale per tutte le altre associazioni ludico sportive che
sono il fulcro dell'associazionismo valdostano, a partire dal CCS
Cogne, che noi dovremmo ringraziare, perché è stato sempre un
baluardo per tantissime persone e famiglie in un quartiere
popolare, che poi ci affrettiamo a definire difficile, ma cosa
facciamo di fatto per rendere meno complicato vivere nel quartiere
Cogne? Dov'è questa attenzione alla cittadinanza che andiamo
sbandierando un po' troppo facilmente?
A noi di Ambiente, Diritti e Uguaglianza Valle d'Aosta interessa
inoltre che si chiarisca quale sia il progetto della Regione su
Palazzo Cogne. La mozione di oggi può essere un punto di partenza,
ma bisogna capire quale finalità gli verrà attribuita nell'ottica
della sua valorizzazione e della sua imprescindibile funzione
socioculturale. A distanza di tanti mesi dal primo dibattito in
Consiglio su Palazzo Cogne, non si capisce ancora quali siano le
scelte politiche di fondo. Vorremmo sapere per l'ennesima volta
quali sono gli intenti, se c'è una programmazione dei lavori e non
uso più la parola crono programma, perché ormai mi è diventata
molto antipatica.
Questo scopo socioculturale sarà tutelato, aveva dichiarato
l'assessore Testolin? Noi riteniamo questa idea cosa buona e
giusta, tenendo conto dei vincoli che gravano e graveranno ancora
di più, forse, su questo palazzo per la sua destinazione d'uso a
servizio culturale di interesse regionale. Crediamo fortemente che
debba continuare a svolgere un ruolo di cerniera rispetto al
tessuto sociale della città. Eppure dal 2011 questo bene, per la
parte di proprietà dell'Amministrazione, quindi di proprietà
pubblica di tutti cittadini, non ha più ricevuto la dovuta
manutenzione, pur essendo un bene culturale sottoposto al codice
dei beni culturali, pur essendo potremmo dire un bene comune.
Malgrado la pausa estiva, che sarebbe stato un momento perfetto,
ideale per gli interventi di messa in sicurezza, invece non è stato
fatto niente e si è solo perso dell'ulteriore tempo. E scusate se
mi permetto - di prima mattina non vorrei sembrarvi sfrontata - ma
ci pare strano che su questa inadempienza la Corte dei Conti non
abbia nulla da eccepire, perché parliamo di inutili sprechi di
denaro pubblico. Consideriamo che lì ci sono impianti vetusti,
penso che sappiate che c'è una dispersione di calore mostruosa e
tra un po' ricominceremo a scaldare gli ambienti. Lì gli ambienti
sono tutti caldi, forse per le tarme, perché non c'è nessuno in
molte stanze e c'è una mancanza totale di efficientamento
energetico, alla faccia dei nostri ragazzi che protestano e che
temiamo avranno da protestare almeno fino alla loro pensione,
ammesso che la ottengano, per ottenere reali e non supposte
attenzioni ai problemi ambientali.
Presidente
-
La parola al collega Aggravi.
Aggravi (LEGA VDA)
- Vede, collega Pulz, io non volevo
intervenire, ma se da un lato sono molto contento del risultato che
spero si otterrà votando questa mozione, dall'altro io capisco la
sua
verve
sociale e il suo andare a sostenere delle realtà
amiche. Però vede, è facile giudicare e fare delle considerazioni
al di là delle perizie, dei dati, delle valutazioni da parte di
tecnici: è molto facile! E io gliel'ho già detto una volta in
quest'aula: è molto facile arrivare a delle conclusioni se non si è
mai fatto, perché è davvero molto facile.
Chi si è trovato a gestire quella situazione, come il
sottoscritto, come chi c'è stato prima e come chi è arrivato dopo,
ha dovuto far fronte a delle problematiche notevoli, non soltanto
sulla struttura e su quello che è il palazzo, perché al di là
dell'utilizzo che si fa della gran parte delle aree, ricordiamo che
questo ente, questa Regione ha sgomberato i suoi uffici al suo
interno; quindi, ci dobbiamo chiedere perché è avvenuto. Sugli
interventi da fare lo sappiamo ed è stato detto più volte: sono
significativi, c'è un
effort
di un certo tipo, è un locale
anche molto grande e molto particolare, perché come hanno detto i
tecnici e come ha detto qualche collega che ne sa molto più di me,
ha delle particolarità tecniche che vanno preservate.
Io penso che oggi noi otteniamo sicuramente un ottimo risultato,
che forse - lei parlava delle perizie - si poteva anche già
ottenere. Le voglio ricordare che il 20 marzo una mozione con la
quale si poteva fare un passo sicuramente avanti, lei non l'ha
votata e magari all'epoca un pensiero si poteva fare, perché si
poteva non perdere del tempo e magari non si sarebbe perso. Non si
è trovata una soluzione e non si è trovata una quadra. Purtroppo la
politica, si sa, è fatta anche di questo. Io penso che a volte
accontentarsi in politica sia molto importante. Io oggi, fossi in
lei, mi accontenterei del risultato che viene ottenuto, che darà
sicuramente una risposta e porrà le basi per decidere concretamente
che cosa fare su quel palazzo, che interventi dare e in che
modalità farlo. Forse poi magari bisognerà utilizzare dei metodi
alternativi, che a voi della parte keynesiana spesso non piacciono,
però bisogna far fronte a quello che è il bilancio, perché spesso
Keynes ha fatto i calcoli senza vedere i numeri.
Io quello che le voglio dire è semplicemente questo: le azioni
che sono state poste in essere volevano prima di tutto preservare
l'attività e l'incolumità di chi quel palazzo lo frequenta, che
fosse il CSC, che fossero le associazioni o chiunque in quel
palazzo entrasse. E di fronte a certe perizie - io ne parlo come
parte in causa - non si può far finta di nulla, perché la
responsabilità è dietro l'angolo. Mi spiace che lei abbia evocato
la Corte dei Conti, ma ci sono anche altri tribunali che potevano
essere evocati se qualcosa fosse successo e sarebbe bastato molto
poco, non c'è bisogno di un grande incidente. E poi le dico
un'altra cosa: sa, è facile parlare, però è sempre meglio prendersi
delle critiche per aver fatto e preso una scelta dove non c'è stato
effettivamente un danno, piuttosto che non aver fatto nulla e un
giorno svegliarsi con un grosso problema. Lì forse lei avrebbe
fatto delle critiche molto diverse e forse le responsabilità
sarebbero state molto diverse. Questa è una valle che ultimamente,
dal punto di vista del rischio idrogeologico e di altro, sa
benissimo che cosa sono le responsabilità, cos'è il rischio e quali
sono le conseguenze. Io penso che certe scelte non siano prese a
cuor leggero, perché sono scelte sicuramente antipatiche, ma
qualcuno deve avere il coraggio di prenderle e quindi mi perdoni se
mi sono sentito un po' preso in causa, ma è facile criticare senza
tener conto della situazione.
Comunque sono contento che si sia trovata una quadra anche con
lei, con cui spesso e volentieri se umanamente c'è simpatia,
purtroppo politicamente non ci si trova. Io quello che le chiedo è
a volte di spegnere questo suo entusiasmo, perché ci sono degli
altri fattori che devono essere tenuti in considerazione e che sono
molto più seri e molto più importanti dell'attirarsi delle
simpatie, che in realtà già ci sono e che nessuno le porterà
via.
Presidente
-
La parola al collega Cognetta.
Cognetta (MOUV')
- Molto brevemente, per ringraziare
l'Assessore e i colleghi firmatari, nonché coloro che sono
intervenuti in questa discussione. Penso che poi torneremo
sicuramente su questo argomento, nel momento in cui si capirà
effettivamente se ci sarà questo passaggio da documento a monumento
e a che livello, diciamo così, di conservazione verrà classificato
tale edificio. Potremo poi ragionare, secondo me e sicuramente noi
faremo delle proposte, su come poi dovrà essere valorizzato questo
monumento.
Presidente
-
La parola al collega Bertin.
Bertin (RC-AC)
- Sarò estremamente breve. Credo che
quest'atto che approveremo oggi è certamente un fatto rilevante,
perché si va a intervenire su questo immobile che ha un valore
importante per la città. Certamente, il fatto che verrà
classificato, vedremo con quale misura di tutela, è sicuramente
significativo e giustamente, come sottolineava anche il consigliere
Cognetta, sarà importante al più presto decidere il futuro di
quest'immobile. Tra l'altro avevamo già affrontato la questione in
diverse occasioni e l'indirizzo in parte già era stato evidenziato.
Oggi si tratta di accelerare sui tempi, perché in questo anno
certamente non si è gestito l'immobile, a mio avviso, nel modo in
cui doveva essere fatto.
Presidente
-
La parola all'assessore Testolin.
Testolin (UV)
- Per quanto mi concerne, anch'io non è che
avessi gran voglia e neanche le necessità di entrare in questo
discorso che era molto circoscritto, molto puntuale e aveva trovato
la sintesi di un percorso condivisibile che andremo assolutamente a
votare favorevolmente. Ma d'altra parte non si può approfittare
sempre di spunti che esulano da contesti diversi, per pensare di
poter dire tutto quello che si vuole
pro domo sua
,
perché sinceramente quando si parla all'interno di quest'aula si ha
e si deve avere anche una correttezza verso chi ci ascolta e
cercare di fornire quelle informazioni che siano il più corrette
possibile, o comunque che giungano in una maniera trasparente alla
popolazione che ci ascolta, la quale ha tutto il diritto di esigere
di conoscere i passaggi che in ogni circostanza vengono posti
dall'Amministrazione e non solo per una storia che qualcuno si
costruisce, come fa sovente la collega Pulz in merito a determinati
argomenti, permettendosi di dire e credendo di poter dire tutto ciò
che vuole, senza un supporto puntuale di quelli che sono stati vari
passaggi.
Per quanto concerne l'aspetto della sicurezza e delle procedure
che sono state attivate, penso che noi stiamo portando avanti una
situazione che abbiamo ereditato e che è stata spiegata. La premura
è attualmente quella di garantire la sicurezza, che per noi rimane
il primo baluardo da salvaguardare nei confronti di questa
situazione e per la quale ci siamo attivati con la richiesta di
sgombero dei locali. Una richiesta di sgombero che non è stata
abbandonata a sé stessa, ma che durante tutti questi mesi è stata
gestita anche con le associazioni, per cercare di trovare delle
alternative, che non sono semplici per tutto una serie di
motivazioni che ci siamo già detti. Una serie di opportunità sono
state fornite alle associazioni, che in qualche senso le hanno
declinate, perché non confacenti alle loro aspettative e io mi
permetto di dire che in casi di emergenza bisogna cercare di fare
tutti un passo avanti per trovare delle soluzioni, non solamente
arroccarsi dietro un "stavo meglio prima", perché evidentemente ci
sono delle possibilità e delle situazioni che l'Amministrazione può
mettere a disposizione, ma che non sono evidentemente quelle ideali
o quelle che a tendere si vorrebbero raggiungere.
Per il resto, con gli uffici e con l'assessore Borello, si sta
cercando di imbastire un discorso e qualcosa è già stato fatto in
questo senso, anzi molto più di qualcosa, per capire anche quali
siano le risorse finanziarie che servirebbero per intervenire su
questo edificio, che non sono assolutamente banali e non sono
reperibili dietro l'angolo. Questo edificio fa comunque parte di un
progetto del quale potremo discutere in sede di DEFR o in sede di
bilancio, per capire quale prospettiva dare a questo, ma anche ad
altri edifici dell'amministratore pubblica, per i quali in questo
momento non abbiamo la possibilità di intervenire in maniera così
puntuale e così precisa, per una situazione finanziaria che non ci
permette evidentemente di intervenire su tutto, ma è un progetto
che vuole dare la possibilità di rilancio di tutti questi edifici e
quindi un lavoro in questo senso si è fatto e si sta continuando a
fare.
Per quanto riguarda le associazioni, solo per dare una
anticipazione, nelle prossime settimane ci sarà una prima
collocazione di alcune associazioni con le quali si è trovato una
soluzione alternativa a Palazzo Cogne. Altre erano state proposte a
un insieme di associazioni che, come dicevo, sono state declinate
dalle stesse per motivi logistici. Si potrà cercare di rivedere
queste opportunità, però penso che un passo avanti lo si faccia nel
momento in cui si voglia trovare anche una soluzione, che per conto
nostro è una soluzione che deve essere di transito, in attesa di
una definizione complessiva del reperimento delle risorse, anche in
funzione di situazioni come quella di oggi, che vedono un evolversi
all'interno dello scenario di questa struttura. Quindi, solo per
riportare un po'
la pendule à l'heure
, come si dice. Non è
che non si è fatto niente: se non si sa, è meglio qualche volta
informarsi prima di parlare.
Presidente
-
La parola al collega Daudry.
Daudry (AV)
- Solo una piccola puntualizzazione. Intanto,
ne approfitto per ringraziare del lavoro che è stato svolto su
questo importante dossier e delle precisazioni che sono state
portate dal Governo. Mi pare di aver sentito durante l'intervento
della collega Pulz che ci sia un po' l'attitudine da parte
dell'Ufficio di Presidenza e dei membri di maggioranza di
partecipare agli appuntamenti dell'ANPI in
magna cum pompa
.
In realtà noi partecipiamo su invito, con tutto il rispetto e la
dedizione che questi appuntamenti meritano e soprattutto con tutta
l'importanza che hanno. Penso ci sia la stessa attitudine di
presenza a questi importanti appuntamenti, sia da parte dei membri
di maggioranza, sia da parte dei membri di opposizione. Tra
l'altro, ricordo che l'anno scorso abbiamo avuto la possibilità
insieme di prendere parte a uno di questi appuntamenti, più
precisamente a quello di Saint-Vincent, lei era presente insieme a
noi e le è anche stata ceduta la possibilità di fare il suo
intervento. Quindi mi spiace, perché quel suo inciso, a mio avviso,
è stato fuori luogo.
Presidente
-
La parola al collega Spelgatti.
Spelgatti (LEGA VDA)
- Vede, collega Pulz, l'intervento
del collega Aggravi è stato assolutamente perfetto e le voglio solo
ricordare una cosa. In questa regione il grosso problema è sempre
stato il governare cercando di accontentare qualcuno piuttosto che
non scontentare qualcun altro. Invece fare politica e governare
seriamente significa avere il coraggio di fare le cose giuste
indipendentemente dal consenso elettorale. Quando ci siamo trovati
al governo e abbiamo dovuto prendere questa decisione guardando le
perizie, immediatamente ci siamo trovati con un problema enorme,
perché sapevamo benissimo che questo avrebbe creato grossissimi
problemi. Infatti, contemporaneamente da una parte si cercava di
trovare delle soluzioni alternative, ovviamente per poter
permettere a tutte le associazioni comunque di trovarsi e avere
altri locali dove potersi trovare, ma non potevamo di fronte a
perizie di quel tipo non intervenire.
Bisogna avere il coraggio di fare le cose giuste, anche perché
le domando: ma se davvero poi fosse successa qualche cosa,
qualsiasi cosa, e noi non avessimo fatto niente, che cosa sarebbe
successo? Il primo obiettivo chiaramente è tutelare l'incolumità
dei nostri cittadini. Succede qualcosa a un bambino, che cosa si
fa? Di chi è la responsabilità? È di chi non ha agito. E non agire
di fronte a certe perizie non è assolutamente concepibile, non è
assolutamente possibile. Anche perché ricordo che la Regione aveva
già sgomberato tutti gli uffici e che cosa facciamo però: lasciamo
gli altri saltare sopra i pavimenti come se niente fosse? Quindi,
collega Pulz, bisogna sempre dire e fare le cose pensando un
attimino se si fosse al governo quali sarebbero state le scelte che
si sarebbero fatte.
Presidente
-
Possiamo mettere in votazione l'atto,
colleghi? La votazione è aperta sul nuovo testo, con la dicitura
letta in aula dall'assessore Viérin. La votazione è chiusa.
Esito della votazione:
Presenti, votanti e favorevoli: 35
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK