Consiglio Regionale della Valle d'Aosta - Oggetto del Consiglio n. 2446 del 6 giugno 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2446 del 6 giugno 2012 - Resoconto
OGGETTO N. 2446/XIII - Interpellanza: "Interventi per
consentire ai cittadini residenti nei comuni di montagna di
effettuare liberamente la scelta del medico di base".
Interpellanza
Preso atto dell'oggetto n. 2305/XIII del Consiglio regionale
- Interpellanza PD: "Valutazione della possibilità per i cittadini
residenti nei comuni di montagna di effettuare la scelta del medico
di famiglia in deroga ad alcuni limiti stabiliti da norme di
legge";
Rilevato che l'Assessore si impegnava nel caso specifico a
evidenziare una zona carente e ad incaricare un nuovo medico nella
zona, con in più la possibilità di scelta;
Vista la lettera dell'USL Prot. N. 32974 del 6.04.2012 che
annunciava la soluzione provvisoria del problema e l'espletamento
in corso delle procedure per l'incarico del medico TITOLARE, che ad
oggi non è stato individuato;
i sottoscritti Consiglieri regionali
Interpellano
l'Assessore competente per sapere se intenda spiegare per
quali ragioni i cittadini ed in particolare gli ammalati delle zone
di montagna devono quotidianamente incontrare difficoltà per il
fatto di non poter espletare il diritto della "libera scelta" del
medico.
F.to: Donzel - Carmela Fontana
Presidente
- La parola al Consigliere Donzel.
Donzel (PD)
- Grazie Presidente.
Ci sono delle questioni che apparentemente sembrano marginali,
riguardano qualche centinaio di cittadini rispetto ad altre più
delicate che abbiamo trattato in precedenza, eppure, se le
collochiamo nell'ambito del dibattito politico, hanno una
grandissima importanza. Tutti i gruppi presenti nel Consiglio
regionale...nei nostri documenti parliamo di quanto sia importante
la montagna, vivere in montagna, sostenere chi vive in montagna,
fare di tutto perché sia possibile continuare ad operare e lavorare
in territori di montagna: proprio per questo, un grande sforzo che
da sempre fa l'Amministrazione regionale è quello di collocare dei
servizi anche in periferia, non solo concentrati nella città di
Aosta. Nella Giornata dell'economia il Presidente faceva notare
quanto costa questo all'Amministrazione regionale in termini di
investimenti e non è quindi una critica generalizzata al sistema,
ma un'interpellanza come questa cerca di risolvere un problema
puntuale: quello che sta avvenendo nella Valle del Gran San
Bernardo, dove il problema della possibilità di esercitare la
libertà di scelta del medico di base è compromessa dal fatto che
esiste un solo medico, quindi che possibilità di scelta è? Ad Aosta
si può scegliere fra dieci medici, quindi uno decide di andare da
quello che più risponde alle sue sensibilità. Spiegavo l'altro
giorno l'importanza del rapporto che si deve creare fra paziente e
medico, non è da sottovalutare anche la relazione che si crea e
questo spiega perché in una città come Aosta non c'è il medico di
quartiere, per cui chi abita in quel quartiere è obbligato a
prendere quel medico, ma può prendere quello che ha lo studio
dall'altra parte della città. Tutto questo non avviene però nei
comuni di montagna della Valle del Gran San Bernardo e in qualche
modo l'Assessore si era fatto carico di risolvere questo problema,
e gliene siamo stati grati, avviando delle procedure, ma non
vorremmo che i pazienti di una certa età, mentre si avviano le
procedure, non abbiano magari neanche più bisogno del medico...lo
scongiuriamo naturalmente questo fatto!
Capisco come sempre la risposta: "che sono i tempi burocratici,
la tempistica", ma intanto, quando le cose arrivano in Consiglio
regionale, non arrivano in modo anticipato, arrivano quando la
gente non ne può più! Sicuramente i cittadini sono già passati al
secondo piano dal Presidente della Regione, sono andati già tre
volte dall'Assessore regionale competente quando poi disperati si
rivolgono al Consigliere di minoranza e dicono: "che strano, non ci
hanno ascoltati!". Non è quindi che queste cose arrivano e hanno
un'urgenza perché lo diciamo noi: arrivano quando ormai
l'esasperazione è massima! Allora poi ci viene detto: "no, non
possiamo risolvere il problema domani mattina ", ma il problema non
è di oggi, è di mesi fa, la maggioranza non è stata in grado di
affrontarlo, quindi il problema arriva in Consiglio regionale.
L'altra volta lei ha fatto una relazione molto interessante
sulla pediatria, sulla diffusione dei servizi sul territorio, ma la
questione è puntuale: possono questi abitanti esercitare il
diritto, ripeto: il diritto previsto della libera scelta? Oggi no.
Ribadisco allora il concetto: se c'è un diritto che è previsto
dall'ordinamento nazionale, dall'ordinamento regionale, bisogna in
qualche modo prevenire che si creino certe condizioni, altrimenti
il disagio è forte. Per un abitante che vive in una valle laterale
scendere ad Aosta, con i costi dei trasporti, con i problemi per
gli anziani, è un problema difficile da affrontare, quindi ci vuole
un'accelerazione su queste cose, che capisco, nell'ambito della
grande problematica della sanità valdostana, sembrano un piccolo
problema, ma, in realtà, nell'ambito della politica valdostana, del
modo in cui raccontiamo la nostra Valle e cerchiamo di difendere la
possibilità delle genti di montagna di vivere nei loro territori,
sono dei problemi gravi e seri. Le rinnoviamo quindi il caloroso
invito a che questa soluzione si trovi nel più breve tempo
possibile.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Solo una prima puntualizzazione sul quesito, dove si chiede:
"se intenda spiegare per quali ragioni i cittadini ed in
particolare gli ammalati delle zone di montagna devono
quotidianamente incontrare difficoltà per il fatto di non poter
espletare il diritto della "libera scelta" del medico"
, questo
è limitato esclusivamente ad una zona, mentre in tutte le altre
zone della Valle d'Aosta e in tutte le altre vallate i cittadini
godono di un servizio di medicina di famiglia che capillarmente è
in grado di rispondere ai problemi. Già questa è una prima
rilevazione del fatto che non sono per nulla d'accordo già sulla
domanda che è stata posta.
Per quanto riguarda il problema specifico, ho seguito
dall'inizio la questione e attualmente siamo arrivati, come ho già
detto nella scorsa interpellanza e come ho già comunicato
recentemente, incontrando il Sindaco di Etroubles...che per la zona
carente è già stato bandito...e la scadenza è entro il 15,
dopodiché avremo, credo, il medico, che ha accettato di salire
nella zona a fare il medico di famiglia. C'è da dire che, per
cercare di venire incontro alle esigenze della popolazione, era
stato bandito un incarico temporaneo nello scorso mese per coprire
temporaneamente il periodo che intercorreva per avere il medico
titolare a tutti gli effetti. Purtroppo, scorrendo tutta la
graduatoria regionale, nessun medico ha accettato l'incarico,
perché, facendo delle valutazioni di tipo economico, i singoli
medici non hanno ritenuto di accettare questo incarico temporaneo.
Per quanto riguarda la zona carente, il 15 di questo mese dovremmo
avere il medico che andrà a ricoprire quella zona. Voglio
sottolineare che attualmente c'è un medico nella zona che ha i
posti per assorbire i pazienti, quindi quelli che non lo scelgono,
essendo una libera scelta, ritengono di non avere fiducia in questo
medico.
Per quanto riguarda in generale il discorso delle zone di
montagna, stabilire il numero dei medici nei vari ambiti non è a
discrezione delle Regioni, ma è un numero stabilito dalla
Convenzione nazionale unica. Ci troviamo quindi a dover rispettare
le leggi, altrimenti si instaurano una serie di contenziosi con
altri medici che stanno lavorando. Da questo punto di vista, se in
una zona sono previsti tre medici per il calcolo degli abitanti,
sono previsti tre medici e non possiamo metterne di più! È chiaro
che abitando ad Aosta il bacino è più grande, però devo anche dire
che un'altra scelta forte è stata quella di non cadere in
tentazione di aprire l'ambito, come è stato fatto in un'altra zona,
e quindi permettere agli abitanti dell'alta Valle del Gran San
Bernardo di scendere ad Aosta e scegliersi i medici ad Aosta,
perché il risultato sarebbe quello che tutti i medici andrebbero a
mettersi l'ambulatorio ad Aosta e poi dopo gli altri scenderebbero
nella valle. Tant'è vero che l'altra volta ho richiamato la
pediatria, perché era successo così e allora è stato fatto un
artificio per cui l'ultimo pediatra che arrivava aveva l'obbligo di
aprire l'ambulatorio nella Valle del Gran San Bernardo. Per evitare
questo, abbiamo mantenuto l'ambito nella zona chiuso, proprio per
obbligare tutti i medici che lavorano lì ad aprire gli ambulatori
solo nei comuni di montagna.
Il problema si è instaurato perché, purtroppo, parte di una
popolazione non ha fiducia nel medico che ha i posti per accogliere
i pazienti; purtroppo, come spesso succede, le problematiche si
instaurano sulla qualità delle persone, ma su questo non possiamo
farci niente; comunque riteniamo di aver seguito con estrema
attenzione tutta la vicenda e spero che nel giro di due settimane
sarà risolta. Grazie.
Presidente
- La parola al Consigliere Donzel.
Donzel (PD)
- Grazie Presidente.
Seguirò il suo esempio, quindi dividerò in due parti la mia
replica. Sulla prima parte contesto completamente quello che lei
sostiene. Intanto "si tratta di una sola zona...", le ripeto che,
se fosse anche un solo cittadino, siamo in una regione di 120.000
abitanti, non si può dire: "eh, ma c'è solo una zona che ha un
problema", perché nella Valle del Gran San Bernardo vi è un grosso
problema, quindi non c'entra niente che ci sia una sola zona: è un
problema, come lei stesso riconosce. Non ho parlato di qualità di
medici, ho solo detto che esiste un diritto e si chiede se questo
diritto lo possono esercitare anche gli abitanti di montagna. Il
problema che ci sia o non ci sia la fiducia, non mi interessa: mi
interessa specificare che nei territori di montagna esercitare tale
diritto...in questo momento nella Valle del Gran San Bernardo è
reso più difficile, spetta alla nostra Regione trovare i meccanismi
per risolvere questo problema. Spesso si fanno critiche a
lavoratori dipendenti di altri settori, poi si vede che andare
nelle valli laterali non è facile neanche per i medici, tanto per
parlare; quindi quello è un problema che va affrontato e
risolto.
Apprezzo invece la volontà della parte conclusiva della sua
risposta: che fra 15 giorni finalmente questo problema si risolve,
ma vorrei dirle che non è un vezzo quello di dire: "ma un
cittadino...", lei ha cercato di far capire che un medico ce
l'hanno e non è che siano stati lasciati lì da soli, ma è stato
proprio lei - siccome mi sono riletto con attenzione le cose che ha
detto in Consiglio l'altra volta - a dire che nel territorio di
Bolzano esiste il problema linguistico. Là quindi addirittura la
scelta del medico avviene su base linguistica, una persona si
sceglie il medico che parla la sua lingua, il tedesco non sceglie
il medico italiano, per cui nella scelta del medico intervengono
tante questioni e proprio lei ha fatto emergere tale questione,
mentre io cercavo di rappresentarle come fosse fondamentale la
possibilità di scegliere fra due, perché torno a dire che ad Aosta
la scelta non è fra due, ma è fra molti e quindi la libera scelta
del cittadino di Aosta si esplica in modo completo. In un
territorio di montagna stiamo parlando di poter scegliere fra due
medici, non so se rendo l'idea: non stiamo dicendo che vogliamo
portare nei comuni di montagna le condizioni di scelta del Comune
di Aosta, ma vogliamo portare un minimo di possibilità e, nel caso
limite in cui si crea una situazione di difficoltà, dare la
possibilità di avere un'altra
chance
, cosa che oggi non c'è.
Ci fa piacere quindi che lei accolga questa sollecitazione e la
cosa si risolva, però - ripeto - che, per arrivare qui, vuol dire
che è da mesi che il problema è sul tavolo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK