Consiglio Regionale della Valle d'Aosta - Oggetto del Consiglio n. 1124 del 21 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1124 del 21 novembre 2019 - Resoconto
OGGETTO N. 1124/XV - Interpellanza: "Avvio della procedura
per la costituzione di parte civile della Regione nell'inchiesta
Geenna".
Farcoz (Président) -
Pour les engagements du Président,
nous anticipons les points n° 33 et n° 35 à l'ordre du jour. Point
n° 33 à l'ordre du jour. La parole à la collègue Nasso pour
l'illustration.
Nasso (M5S) -
Questa interpellanza è volta a chiedere una
ferma presa di posizione e un indirizzo chiaro di legalità che ogni
Amministrazione dovrebbe avere quando succedono questi eventi.
Parliamo dell'inchiesta Geenna chiusa nel mese di agosto dalla DDA
di Torino e condotta dai Carabinieri del Gruppo di Aosta e dal ROS
(Raggruppamento Operativo Speciale). Questa inchiesta ha portato
alla luce presunte infiltrazioni mafiose in Valle d'Aosta in tutto
il nostro territorio. Forse - e questa è una percezione molto
triste - tanti ancora non si sono resi conto della gravità della
situazione e troppo spesso si preferisce non parlarne, questo è
sbagliato, bisogna parlarne qui dentro, fuori e molto anche. Le
indagini hanno riguardato l'attività di una locale di 'ndrangheta
ad Aosta, la prima a essere oggetto di contestazione giudiziaria
nella nostra regione. Per chi non lo sapesse la locale è il luogo,
l'organizzazione dove si riuniscono le riunioni degli
'ndranghetisti, le locali sono diffuse in tutte le regioni di
Italia e anche all'estero e tendono a fare rete tra di loro, anche
su questo non dobbiamo assolutamente sottovalutare la questione.
L'inchiesta Geenna ha portato all'arresto per reati di stampo
mafioso alcuni rappresentanti delle istituzioni, un'Assessora a
Saint-Pierre, un Consigliere comunale ad Aosta, un Consigliere
regionale nostro ex collega. È evidente che questa operazione abbia
fortemente colpito il territorio valdostano e potrebbe anche avere
delle conseguenze a livello economico, nonché sociale. Dagli organi
di stampa si è potuto apprendere che il Comune di Saint-Pierre si è
costituito - nella mia interpellanza avevo usato il futuro ma
invece è notizia di cinque ore fa circa - nel procedimento penale
sull'inchiesta Geenna parte civile e il Comune di Aosta sta
valutando con i legali dell'Ente di costituirsi anch'esso parte
civile. In una nota diramata da Enza Rando, vicepresidente
nazionale di Libera, importante Associazione antimafia che opera su
tutto il territorio nazionale, si legge: "
ci costituiremo parte
civile nel processo Geenna, quello che emerge dall'ordinanza
evidenzia la capacità della 'ndrangheta di infiltrarsi ed
espandersi in Valle d'Aosta grazie a collegamenti e rapporti con
esponenti del mondo politico e amministrativo valdostano. La
presenza criminale mafiosa ferisce l'intera società, le mafie
rubano il futuro, la vita delle persone ed è giusto rendere conto
di questo. Nel rispetto dei ruoli la giustizia deve fare il suo
corso. Noi vogliamo fare la nostra parte con il coraggio della
denuncia e la forza della proposta perché non c'è giustizia senza
verità e noi vogliamo incoraggiare la ricerca di verità. Ci
costituiremo parte civile, saremo presenti nelle aule dei tribunali
perché siamo convinti che accertare la verità sui fatti di matrice
mafiosa significhi anche restituire alla Regione e ai suoi
cittadini quanto è stato loro rapinato, cioè il diritto di vivere
in una terra libera nella quale il valore della parola della
denuncia, della solidarietà, della legalità devono trovare piena
affermazione
". Ecco, sono davvero significanti e ricche di
speranza oserei dire le parole di Libera, che si è costituita parte
civile nel processo Geenna. È per me chiaro che deve essere ferma
volontà delle istituzioni contrastare e scoraggiare la possibilità
che condotte criminali come quelle che sono emerse in Geenna
possano espandersi e ripetersi. Dare un forte segnale di scelta di
legalità stigmatizzando comportamenti illeciti e criminosi deve
essere prioritario e dovrebbe essere interesse di questo Consiglio
regionale, che è la più alta istituzione della Regione Autonoma
Valle d'Aosta, collaborare con la giustizia e mettersi a
disposizione degli inquirenti con ogni mezzo possibile anche al
fine di tutelare l'immagine dell'Amministrazione stessa. Per tutti
questi motivi interpello il Governo regionale per conoscere se si
intenda attuare la dovuta procedura per far sì che la Regione
Autonoma Valle d'Aosta si costituisca parte civile nell'inchiesta
Geenna.
Dalle ore 16:26 assume la Presidenza il vicepresidente
Distort.
Distort (Presidente) -
Per la risposta, la parola al
presidente Fosson.
Fosson (PNV-AC-FV) -
La ringrazio di questa sua
interpellanza, anche di quello che ci ha ricordato e che le
assicuro non abbiamo mai cercato di sottovalutare o nascondere,
anzi nelle funzioni prefettizie questa è stata una delle mie
preoccupazioni e dei miei da non dormire la notte per diversi mesi,
perché oggettivamente la situazione è molto grave, forse non ci
siamo resi conto abbastanza, aveva ragione il consigliere Bertin
quando ci richiamava a questo. Se c'è un orizzonte che vogliamo
darci in questo lavoro, è sicuramente quello di ristabilire la
legalità, la trasparenza, di non nascondere assolutamente nulla.
Anche la decisione di nominare due commissioni di inchiesta di alta
professionalità con tutti i membri esterni, con due viceprefetti
che hanno lavorato non tre mesi ma sei mesi nei due Comuni dimostra
l'indirizzo e la volontà di quest'Amministrazione di andare fino in
fondo a quello che è successo in Valle d'Aosta.
Con riferimento a quanto dice lei all'inchiesta Geenna, ricordo
che la Regione ha scelto sin dai primi giorni successivi alle
ordinanze di custodia cautelare una condotta improntata ai valori
della legalità nominando quello che in termine tecnico si definisce
un difensore di persona offesa al fine di essere coinvolta
ovviamente con i limiti derivanti dal segreto istruttorio nel
procedimento. Noi siamo partiti - non so se si ricorda - perché ci
fu una contestazione non tanto sul procedimento ma sulla scelta del
professionista, cioè noi siamo partiti ancora prima del costituirci
parte civile, abbiamo messo un avvocato che seguisse e difendesse
gli interessi della Valle d'Aosta in questo procedimento in attesa
proprio di costituirci parte civile, cioè abbiamo fatto già il
passo precedente come mi dicono i tecnici. Tale scelta è
strettamente connessa e anticipa i prossimi passi da svolgere, il
procedimento infatti è giunto alla fine delle indagini preliminari
e si attende la richiesta di rinvio a giudizio e la fissazione
dell'udienza preliminare, momento a partire dal quale sarà
possibile la costituzione della persona offesa quale parte civile e
che faremo sicuramente. Il legale incaricato fornirà alla Regione
tutti gli elementi risultanti dall'intero fascicolo di indagine
affinché l'ente possa determinarsi con piena cognizione di causa in
ordine a tale adempimento. È indubbio infatti che il radicamento,
quale emerge dalle indagini, di una locale di 'ndrangheta sul
territorio valdostano è un fatto gravissimo che vede tutta la
collettività regionale, le persone serie e anche tutti quelli che
vengono da fuori e che sono comunque delle persone serie e quindi
vanno protette. Le dico una cosa - me lo chiedeva un giornalista e
quindi domani sarà su tutti i giornali -: il termine per spedire le
relazioni era proprio il 20 novembre. Le nostre relazioni al
Ministro, che deciderà che cosa fare, sono già partite da qualche
giorno.
Presidente -
La parola alla collega Nasso per la
replica.
Nasso (M5S) -
Presidente Fosson, nella sua parte iniziale
di risposta ho potuto capire che un indirizzo è stato dato ma non
basta, nel senso che lei mi ha spiegato che abbiamo fatto queste
commissioni, ma non è la Regione Valle d'Aosta che ha istituito
queste commissioni, che sono state istituite dal Ministero in
seguito alle indagini, magari mi sbaglio, vedo qualcuno che fa
cenno, quindi non è la Regione che ha istituito queste commissioni
di inchiesta. È stata la Magistratura in collaborazione con il
Ministero se non mi sbaglio, quindi non prendiamoci meriti che non
abbiamo. È un atto dovuto che ogni Ente pubblico e ogni
Amministrazione dovrebbe fare, oserei dire un atto simbolico.
Succede questo, io non ho niente da nascondere, come
Amministrazione la prima cosa che faccio è costituirmi parte civile
per difendere non solo l'Ente Regione, è vero che abbiamo un
avvocato che difende l'immagine della Regione ma qua l'immagine da
tutelare è quella di tutti quanti i valdostani. Nella seconda parte
della sua risposta mi è parso di aver capito un "sì, la Regione
Valle d'Aosta si costituirà parte civile in seguito a un dato
momento". Aspetteremo quindi quel dato momento e quindi spereremo
di leggere poi sui giornali: "la Regione Valle d'Aosta si è
costituita parte civile". In base a questa sua parte di
dichiarazione, quindi mi dichiaro soddisfatta e aspetterò quel
giorno con ansia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK