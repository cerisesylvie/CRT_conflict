Consiglio Regionale della Valle d'Aosta - Oggetto del Consiglio n. 1293 del 26 aprile 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula
Oggetto del Consiglio n. 1293 del 26 aprile 1995 - Resoconto
SEDUTA ANTIMERIDIANA DEL 26 APRILE 1995
OGGETTO N. 1293/X Disegno di legge: "Norme per il recupero ed il
riutilizzo di materiali inerti".
Articolo 1 (Finalità)
1. La Regione Valle d'Aosta, al fine di realizzare il recupero
ed il riutilizzo dei materiali inerti di natura lapidea provenienti
da demolizioni, scavi, sbancamenti e scarti edilizi, promuove
l'installazione nel territorio regionale di un impianto di
riciclaggio di tali materiali attraverso finanziamenti degli
investimenti e adeguate normative in materia di utilizzo dei
materiali riciclati, di progressiva limitazione delle discariche di
inerti e di contenimento delle attività di cava per estrazione di
inerti.
Articolo 2 (Finanziamenti)
1. La Regione contribuisce finanziariamente alla progettazione e
alla realizzazione dell'impianto di riciclaggio dei materiali
inerti di cui all'articolo 1 erogando i seguenti finanziamenti:
a) contributo a fondo perso pari al venti per cento della spesa
complessiva ritenuta ammissibile;
b) contributo a copertura del settantacinque per cento degli
interessi per mutuo decennale, da contrarre con istituti di credito
a ciò autorizzati o con la finanziaria regionale Finaosta S.p.A.,
il cui importo non sia superiore al sessanta per cento della spesa
complessiva.
2. Il finanziamento è erogato a favore di una società o di un
consorzio appositamente costituito e che raggruppi almeno cinque
imprese operanti nel settore dell'edilizia e delle cave.
3. La spesa complessiva massima ritenuta ammissibile su cui
calcolare le percentuali di contributo non deve superare i 5
miliardi di lire.
Articolo 3 (Modalità)
1. Per accedere al finanziamento la società o il consorzio
devono presentare domanda all'Assessorato dell'ambiente, territorio
e trasporti allegando un progetto contenente i seguenti
elementi:
a) area in cui si propone di realizzare l'impianto, sue
caratteristiche e dimensioni, disponibilità dei terreni e
compatibilità dell'impianto con le norme urbanistiche;
b) caratteristiche dell'impianto che si propone di
installare;
c) quantitativo di materiali che l'impianto è in grado di
lavorare, caratteristiche del materiale prodotto e sue possibili
utilizzazioni, quantitativo di materiale che l'impianto è in grado
di stoccare;
d) consumo di energia previsto;
e) provvedimenti per contenere polveri, rumori, impatti visivi e
altri impatti ambientali;
f) sistemi di controllo della qualità della produzione;
g) costo dell'impianto, comprensivo di spese di progettazione,
eventuale acquisizione di aree, attrezzature per la raccolta degli
inerti sul territorio;
h) stima dei costi annuali di gestione e dei ricavi;
i) tempi per la realizzazione dell'impianto e la sua entrata in
funzione.
2. Alla domanda devono inoltre essere allegati i seguenti
documenti:
a) atto costitutivo del consorzio o della società;
b) impegno a gestire l'impianto secondo le norme che saranno
stabilite dalla Giunta regionale;
c) impegno a sottoscrivere una convenzione con la Regione con
cui la società o il consorzio si impegnano ad accogliere i
materiali inerti provenienti da tutti i comuni della Valle d'Aosta,
per almeno dieci anni, secondo le norme e le tariffe di
conferimento che saranno stabilite dalla Giunta regionale.
Articolo 4 (Commissione tecnica)
1. Il progetto, al fine di una verifica della sua validità
tecnica e della congruità degli investimenti previsti e dei loro
costi, sarà esaminato da una commissione incaricata con
deliberazione della Giunta regionale, composta da:
a) il dirigente del Servizio tutela dell'ambiente
dell'Assessorato dell'ambiente, territorio e trasporti, o suo
delegato;
b) il dirigente del Servizio dell'industria, artigianato e
energia dell'Assessorato dell'industria, commercio e artigianato, o
suo delegato;
c) il dirigente del Servizio della sanità e tutela sanitaria
dell'ambiente dell'Assessorato della sanità ed assistenza sociale,
o suo delegato;
d) il dirigente del Servizio assetto e tutela del territorio
dell'Assessorato dei lavori pubblici, o suo delegato;
e) un esperto designato dalla Finaosta S.p.A.
2. La Giunta regionale, prima di procedere all'approvazione del
progetto, alla definizione dei tempi di realizzazione dell'impianto
e all'impegno della relativa spesa, potrà, sulla base del parere
della commissione, richiedere le necessarie modificazioni al
progetto.
Articolo 5 (Tempistica dei finanziamenti)
1. L'ammissione al finanziamento a copertura degli interessi del
mutuo viene deliberata dopo l'approvazione del progetto
dell'impianto da parte degli organi competenti ed il rilascio delle
concessioni edilizie. Il finanziamento è erogato annualmente,
accertato, a decorrere dalla seconda rata, il regolare pagamento
delle precedenti rate di ammortamento.
2. Il contributo a fondo perduto viene erogato:
a) nella misura del venti per cento dopo l'approvazione del
progetto dell'impianto ed il rilascio delle concessioni
edilizie;
b) nella misura del quaranta per cento ad avvenuta ultimazione
della costruzione;
c) nella misura del quaranta per cento immediatamente dopo
l'entrata in funzione dell'impianto e del sistema di raccolta.
3. Per ogni periodo di sessanta giorni di ritardo dell'entrata
in funzione dell'impianto rispetto alla data di introduzione nei
capitolati di appalto della Regione dell'impiego dei materiali
riciclati verrà applicata una penale del cinque per cento rispetto
al contributo a fondo perduto previsto.
Articolo 6 (Norme integrative)
1. Entro la data di ultimazione dell'impianto di riciclaggio
l'Assessorato dei lavori pubblici introduce nei capitolati di
appalto della Regione l'impiego del materiale riciclato
dall'impianto, ove utilizzabile.
2. Entro trenta giorni dall'entrata in funzione dell'impianto di
riciclaggio la Giunta regionale, su proposta effettuata di concerto
tra l'Assessore all'ambiente, territorio e trasporti e l'Assessore
alla sanità ed assistenza sociale, definisce un programma di
graduale riduzione delle discariche di inerti.
3. Entro novanta giorni dall'entrata in funzione dell'impianto
di riciclaggio la Giunta regionale, su proposta dell'Assessore ai
lavori pubblici, provvede alla revisione e riduzione delle
autorizzazioni per le attività di cava per materiali inerti.
4. Entro novanta giorni dall'entrata in vigore della presente
legge la Giunta regionale, su proposta dell'Assessore alla sanità
ed assistenza sociale, effettuata dopo aver sentito l'Associazione
dei sindaci della Valle d'Aosta, determina le tariffe minime e
massime per il conferimento presso le discariche di inerti già
esistenti.
Articolo 7 (Disposizioni finanziarie)
1. La spesa per l'applicazione della presente legge è valutata
in complessive lire 2.575 milioni per il periodo dal 1995 al 2005 e
graverà sul capitolo 67260, di nuova istituzione, del bilancio di
previsione della Regione per l'anno 1995 e seguenti. L'onere per il
triennio 1995/1997 è previsto in lire 1.485 milioni, di cui lire
1.000 milioni per l'esercizio 1995, lire 250 milioni per
l'esercizio 1996 e lire 235 milioni per l'esercizio 1997.
2. Alla copertura dell'onere si provvede:
a) quanto a lire 1.000 milioni per il 1995, lire 250 milioni per
il 1996 e lire 200 milioni per il 1997 mediante utilizzo dello
stanziamento iscritto al capitolo 69020 del bilancio della Regione
per l'anno 1995 e pluriennale 1995/1997 a valere sullo specifico
accantonamento previsto al punto C 3.4. (Realizzazione di impianto
di riciclaggio di materiali inerti) dell'allegato 1 ai bilanci
medesimi;
b) quanto a lire 35 milioni per il 1997 mediante utilizzo dello
stanziamento iscritto al capitolo 69000 del bilancio pluriennale
1995/1997 a valere sull'accantonamento previsto al punto D 6.
(Interventi per la tutela e la conservazione degli archivi di
interesse storico di enti pubblici e privati) dell'allegato 1 al
bilancio medesimo.
3. A decorrere dal 1998 l'onere sarà determinato con legge di
bilancio ai sensi dell'articolo 15 della legge regionale 27
dicembre 1989, n. 90 (Norme in materia di bilancio e di contabilità
generale della Regione Autonoma Valle d'Aosta).
Articolo 8 (Variazioni di bilancio)
1. Al bilancio di previsione della Regione per il 1995 sono
apportate le seguenti variazioni, sia in termini di competenza che
di cassa:
a) in diminuzione:
cap. 69020 "Fondo globale per il finanziamento di spese di
investimento"
lire 1.000.000.000;
b) in aumento:
programma regionale: 2.2.1.06
codificazione: 2.1.2.4.3.3.10.29.10.16
cap. 67260 (di nuova istituzione)
"Contributi per la realizzazione di un impianto di recupero e
riutilizzo di materiali inerti"
lire 1.000.000.000.
Articolo 9 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Ha chiesto la parola il relatore, Consigliere
Perron.
Perron (UV) Ritengo questa proposta di legge buona ed
indispensabile, anche se certamente non sarà una risposta di
immediata soluzione al problema degli inerti. Appare sempre più
evidente che il problema del recupero dei materiali inerti,
derivanti da opere di demolizione e scavi, ed il progressivo
degrado ambientale che la mancanza di un impianto idoneo al
trattamento degli stessi provoca, imponga di attivare in tempi
brevissimi una struttura adeguata al riciclo, ideata con l'impiego
delle più moderne tecniche.
Considerando che i volumi degli scarti edilizi costituiscono
oggi circa il 60 percento della massa detriti, appare giusto
ritenere che il recupero di tali scarti, finalizzato alla
produzione di materiali inerti alternativi a quelli tradizionali
per la realizzazione di sottofondi, riempimenti e rilevati, non
rivesta soltanto interesse economico ed occupazionale, ma sia anche
elemento fondamentale per la salvaguardia dell'ambiente.
Questa proposta di legge è frutto di una serie di visite ad
impianti di riciclaggio già esistenti in Italia, impianti nati come
sperimentali ed ora in fase di sistemazione definitiva, con ottimi
risultati sia economici, sia ambientali.
Rimane evidente che la struttura geomorfologica del nostro
territorio impone scelte di raccolte e conferimento degli inerti
più costose che in altre zone del paese; potrà all'inizio sembrare
più conveniente creare discariche autorizzate nei vari comuni o
comunità montane, ma è impensabile che nel tempo vi siano sempre
zone a disposizione per tale bisogno, senza poi dimenticare i costi
che si devono affrontare per la progettazione e la gestione di una
discarica.
Il successo dell'installazione di uno o più impianti di
riciclaggio inerti dovrà tenere conto di alcuni fattori:
1) impiego sul mercato delle materie prime tradizionali per un
uso nobile delle stesse;
2) efficiente sistema di raccolta differenziata delle macerie
nei cantieri edili e stradali;
3) produzione di materiali con limitata presenza di impurezze e
di qualità costante;
4) presenza di un quadro normativo che crei condizioni
favorevoli all'impiego di materie prime sostitutive, come ad
esempio l'inserimento di esse nei capitolati di appalto delle opere
pubbliche.
A conforto della validità dell'iniziativa vi è lo studio
commissionato dall'Assessorato all'industria e commercio e
dall'Assessorato alla sanità all'ing. Maurizio Ghirardello.
La garanzia del successo sarà fornita da un progetto che offra
una localizzazione dell'impianto in zona idonea, che contenga sia
la qualità dal punto di vista del controllo ambientale, che della
validità del prodotto garantito da tecnologie moderne ed
efficienti, il tutto in modo da offrire una rete alternativa alle
discariche incontrollate, allo spreco del conferimento in
discariche di categoria 2a.
Per concludere, riterrei di poter affermare che l'impiego di
materiale proveniente da riciclaggio produce tre importanti
economie:
a) economie nelle discariche dal punto di vista dell'occupazione
del territorio;
b) economie nelle cave, per cui i materiali lapidei naturali
possono essere riservati come usi pregiati, quali calcestruzzi e
conglomerati bituminosi;
c) economie nei costi di costruzione.
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Si tratta di un disegno di legge importante, che
ha una notevole valenza sia sul piano economico, sia sul piano
ambientale. L'obiettivo del disegno di legge è di fornire sostegni
economici e un quadro normativo in grado di passare da un uso dei
rifiuti da costruzione e da demolizione che non consente un
riutilizzo di questo materiale, che viene semplicemente messo in
varie discariche - anche difficili da reperire - ad un riutilizzo
concreto del materiale stesso. Questo è possibile farlo oggi perché
ci sono le attrezzature e gli impianti che consentono di
raccogliere questo materiale, di frantumarlo e di trasformarlo in
una sorta di ghiaia che può essere riutilizzata nei processi
edilizi.
Sulla base di esperienze che abbiamo visto a Modena, a Merano e
in altri centri, sappiamo che ormai questo procedimento lo si può
realizzare e in una realtà come la Valle d'Aosta è di estremo
interesse, perché può risolvere il problema delle discariche di
inerti, che sono difficili da localizzare - ci sono ancora zone
importanti come Aosta e i comuni limitrofi che ne sono privi -,
evitando così la dispersione del materiale sul territorio, e al
tempo stesso recuperare il materiale, quindi economizzando sui
costi e riducendo la necessità di escavazioni sul territorio.
Si tratta di un'operazione di riuso del materiale, con una
impostazione coerente con quelle che sono le indicazioni della CEE,
la quale sta lavorando su una direttiva proprio per il riutilizzo
dei materiali di rifiuti che provengono dalle demolizioni e dalle
costruzioni.
Si colloca in questo senso il disegno di legge, che prevede il
finanziamento di un progetto che sia portato avanti da un
consorzio, espressione di vari operatori nel settore dell'edilizia
e nel settore delle cave, un progetto che sarà vagliato da una
commissione tecnica e che dovrà presentare tutta una serie di
requisiti: sostegno finanziario per la realizzazione di questo
impianto, ma anche introduzione di una normativa regionale in grado
di favorire il riutilizzo di questi prodotti riciclati. La legge
prevede che nei capitolati di appalto della Regione venga
introdotto il riuso specifico di questo materiale, in modo da
introdurlo nel mercato, in modo da favorire il riutilizzo del
materiale. É un'operazione, questa, che è già stata realizzata in
altre realtà: la provincia di Modena ha già introdotto nei
capitolati di appalto questo tipo di utilizzo di materiale, quindi
è una cosa fattibile, che porta anche dei buoni risultati
economici. A questo proposito ci sono ormai opere importanti fatte
in Italia, che sono state realizzate con questo tipo di
materiale.
Si tratta di un disegno di legge importante, perché dimostra la
volontà da parte della Regione di fornire un quadro di sostegno
finanziario e di normativa, che può andare nella direzione di
risolvere un problema grave nel migliore dei modi. É chiaro che la
risposta adesso dovrà venire soprattutto dagli operatori del
settore, i quali sono stati coinvolti nel dibattito che ha portato
alla predisposizione da parte della Giunta di questo disegno di
legge.
Presidente É aperta la discussione generale. Ha chiesto la
parola il Consigliere Marguerettaz.
Marguerettaz (PpVA) Sulle dichiarazioni di principio niente da
eccepire; sul contenuto della legge invece diverse
osservazioni.
A nostro avviso, risulta particolarmente strano che la Giunta
regionale dia in mano alla società o al consorzio di imprese, che
presenteranno il progetto, addirittura la localizzazione
dell'opera. Capisco che la società che costruirà e che gestirà
questo impianto deve avere necessità di livello economico, cioè
l'investimento deve avere un ritorno e quindi un profitto;
tuttavia, subordinare questa giusta necessità addirittura alla
consegna alla società stessa della localizzazione dell'impianto, mi
sembra un modo forse per abdicare a delle scelte, che a mio avviso
invece dovrebbero essere della Giunta per rafforzare, un domani che
si andrà a localizzare questo impianto, la sua posizione nei
confronti del comune nel quale lo stesso impianto verrà ubicato,
che probabilmente non sarà molto favorevole alla soluzione che gli
si prospetterà.
É evidente che se la filosofia che sottintende a questo disegno
di legge è condivisibile, andare a localizzare questo impianto in
un dato comune, per il comune stesso significherà tutta una serie
di disagi dal punto di vista ambientale, sotto tutti gli aspetti,
nonostante che alle società che dovranno presentare il progetto si
chieda loro, come previsto dall'articolo 3, i provvedimenti per
contenere polveri, rumori, eccetera. E questa era una prima
osservazione.
Mi fa piacere apprendere dall'Assessore che il disegno di legge
è stato concordato con gli operatori del settore. Tuttavia, pur non
essendo un operatore del settore, leggendo questo disegno di legge,
me ne preoccuperei. É evidente che se uno degli obiettivi che si
vuole raggiungere è quello di porre fine alle cave in Valle
d'Aosta, o comunque di ridurne fortemente il numero, questo
rifletterà sicuramente un problema di tipo occupazionale. Sappiamo
che le imprese estrattive in Valle sono piuttosto numerose, che
occupano un certo numero di valdostani, e quindi togliendo loro il
lavoro, o perlomeno il lavoro per il quale operano in questo
periodo, si può creare un problema occupazionale.
L'Assessore mi dirà che questi potranno rientrare, a livello di
società consortili, nella progettazione e nell'eventuale gestione
futura dell'impianto di riciclaggio. Tuttavia, leggendo la legge,
non mi sembra che questa salvaguardia dell'occupazione locale sia
così garantita, perché non si fa minimamente riferimento nel
disegno di legge a quelle che sono le imprese e quindi
l'occupazione locale. L'articolo 2, al comma 2, che indica a chi
viene erogato il finanziamento, parla di società o di consorzio
appositamente costituito che raggruppi almeno cinque imprese
operanti nel settore dell'edilizia e delle cave. La mia
preoccupazione è che a fronte di più progetti presentati ci siano
imprese ancora una volta, come già troppo sovente è successo nel
passato, provenienti da fuori Valle, che presentino il migliore
progetto, il migliore sistema di gestione e tutto quello che è, e
di fatto portino le conseguenze a cui accennavo prima.
E ancora, fra tutti i punti dell'articolo 3, che prevedono ciò
che deve essere presentato dal consorzio, manca un punto
fondamentale, che è quello della modalità di gestione che avrà
questo impianto. Questo problema era già stato sollevato in
commissione e non aveva trovato risposta. Come sarà gestito questo
impianto di riciclaggio? Chi saranno gli utenti? Saranno i comuni,
saranno i privati, saranno le imprese, saranno dei consorzi di
comuni? Come avverrà il trasporto del materiale, e da parte di chi,
verso questo impianto di riciclaggio? A questo non sembra ci sia
risposta nel disegno di legge.
Sappiamo tutti che le discariche per gli inerti costituiscono un
grosso problema per i comuni della Valle d'Aosta; sappiamo altresì
che molti comuni si sono attivati per andare a reperire sul proprio
territorio delle zone da destinare a discarica per inerti. Questo
disegno di legge, che nelle intenzioni dice - ed è una filosofia
condivisibile - di voler andare ad eliminare il problema delle
discariche per inerti, non dice però espressamente cosa devono fare
i comuni da oggi, giorno in cui noi adottiamo questo disegno di
legge, a quando l'impianto di riciclaggio sarà in funzione. Cioè, i
comuni devono continuare nel frattempo a reperire aree per
discariche, devono sottoporre le pratiche a tutto l'iter che
conosciamo, o possono ritenersi esentati, visto che la politica che
intende perseguire la Regione è a questo punto diversa? A questa
domanda finora non è giunta risposta.
Infine, uno dei punti forti di questo disegno di legge è il
vantaggio, non solo dal punto di vista ambientale ma anche da
quello economico, che il riutilizzo dei materiali inerti riciclati
potrebbe portare. A questo proposito si dice che con i materiali
provenienti da questo impianto c'è un risparmio nel costo dei
medesimi e lo stesso potrebbe essere di giovamento in quelle che
sono le opere pubbliche. Credo che il giovamento dal punto di vista
economico non dovrebbe derivare solo per quelle che sono le opere
pubbliche, ma anche per quelle che sono le opere dei privati. Tanto
per essere chiari: se del materiale che può essere utilizzato per
l'edilizia è materiale riciclato, è materiale ad un minor costo, è
giusto ed è bene che ne abbiano giovamento anche i privati. Ma a
questo punto mi chiedo ancora: quali controlli a tutela dei privati
si possono prevedere sulle imprese, affinché venga davvero
utilizzato questo genere di materiale, e magari non se lo facciano
pagare come materiale non riciclato, bensì con i costi che hanno i
materiali correnti?
Queste sono una serie di osservazioni che volevo sottoporre
all'attenzione del Consiglio e alle quali spero di avere, almeno in
parte, delle risposte.
Presidente Se nessuno intende intervenire, dichiaro chiusa la
discussione generale. Ha chiesto la parola l'Assessore
all'ambiente, territorio e trasporti, Riccarand.
Riccarand (VA) Sono contento che il Consigliere Marguerettaz
riconosca la validità di principio di un provvedimento, perché è
importante che si vada nella direzione giusta, e il compito di una
legge è quello non di dettagliare l'intervento, ma di indicare la
strada corretta. É chiaro che la legge rimanda ad una procedura
istruttoria: presentazione di un progetto, esame da parte di una
commissione tecnica, approvazione del progetto, suo finanziamento:
quindi vi sono tutta una serie di punti che dovranno essere
esaminati con molta attenzione in sede di esame del progetto, o dei
progetti che verranno presentati.
La localizzazione dell'impianto sarà un elemento caratterizzante
per la valutazione del progetto; non possiamo noi, in questa sede
della legge, andare a dire che l'impianto va localizzato in questo
comune, o in quello, o in quell'altro. É chiaro che più questo
impianto sarà baricentrico, quindi più utilizzabile da un'area
vasta e popolosa della regione, più il progetto sarà valido sotto
questi aspetti. Più questo progetto riuscirà ad utilizzare per la
localizzazione dell'impianto un territorio, un'area, un qualcosa
che è già utilizzata per attività edilizie, per attività di cava,
quindi crea una sinergia, non va a compromettere nuove aree, più
questo sarà considerato positivo. Ma siccome le opzioni sono tante,
è chiaro che questo sarà un elemento fondamentale da valutare in
sede progettuale.
Oltretutto, anche in base alle esperienze che abbiamo visto in
altri comuni, questo impianto si presenta, dal punto di vista
visivo, come un normale impianto in una attività di cava, ovvero
c'è un frantoio e ci sono alcune linee di trasporto del materiale
con degli accumuli che escono fuori; quindi l'ideale sarebbe di
abbinarlo ad un'attività già esistente di lavorazione di materiale
edile e di cava, in quanto le apparecchiature sono in grado di
avere delle sinergie con questo tipo di lavorazione.
Per quanto riguarda il problema occupazionale, direi che il
problema non esiste; semmai qui introduciamo un ulteriore processo
produttivo perché invece di prendere del materiale di demolizione
da buttare in discarica, ci sarà un impianto dove verrà conferito
questo materiale, che di conseguenza dovrà essere controllato,
depositato, caricato, lavorato e infine commercializzato. Di fatto
è un'attività di trasformazione, è una attività produttiva che si
va a creare, e che dal punto di vista occupazionale credo abbia
degli aspetti interessanti, proprio perché il problema è la
localizzazione dell'impianto e la disponibilità di aree in cui
poter fare un'attività di questo genere.
Per quanto riguarda la gestione dell'impianto, la legge indica
alcuni elementi essenziali per poi definire quale sarà la
caratteristica del funzionamento; a parte che il progetto deve
dettagliare come funziona, eccetera, ma la legge dice, anzitutto,
che chi gestirà questo impianto si impegna a raccogliere gli inerti
in teoria da tutti i comuni, cioè non si può rifiutare di
raccogliere gli inerti di nessun comune.
Altro discorso poi è l'opportunità dei comuni più lontani di
conferire questo impianto per problemi di trasporto, eccetera, ma
in teoria il gestore dell'impianto deve raccogliere tutti i
rifiuti. In secondo luogo, le tariffe che dovrà applicare, saranno
stabilite dalla Giunta regionale, cioè non potrà fare lui i prezzi
per il conferimento del materiale da demolizione della costruzione.
Quindi le tariffe saranno stabilite dalla Giunta regionale, che del
resto entro una certa scadenza dall'entrata in vigore di questa
legge stabilirà, sentiti i comuni, le tariffe di conferimento per
le discariche già esistenti, andando a colmare una lacuna normativa
che adesso esiste.
Per quanto riguarda il ruolo dei comuni, è chiaro che qui ci
sarà un discorso di gradualità, perché ci vuole del tempo per
realizzare questo impianto, ci vuole la necessaria gradualità, e in
questo momento è ancora necessario che si realizzino alcuni
impianti di discariche per far fronte ad una situazione momentanea.
Sarà ben diversa la situazione del comune lontano e periferico, con
una scarsissima produzione di inerti, rispetto al comune di
fondovalle con molta popolazione, con molta produzione di inerti e
con costi di trasporto molto più limitati. Non è che si potrà
dettare una norma valida allo stesso modo per tutti, però si darà
una opportunità a tutti, vedendo con i comuni, là dove è opportuno
che questa cosa venga valorizzata e quindi in sostituzione di
discariche già esistenti, e là dove invece è opportuno mantenere
qualche realtà di discarica in situazioni più periferiche.
Per quanto riguarda l'utilizzo del materiale risultante dal
processo di lavorazione, come Regione potremo vedere, insieme ai
comuni e alle associazioni dei sindaci, di incentivarne l'utilizzo
prevedendolo nei capitolati delle opere pubbliche. Non possiamo
evidentemente imporlo ai privati, però sarà interessante per i
privati l'utilizzo di questo materiale nella misura in cui potrà
essere concorrenziale e conveniente rispetto ad un altro materiale.
Rispetto alla ghiaia, frutto dell'escavazione, si potrà usare
questo materiale sicuramente ad un prezzo inferiore, quindi potrà
essere interessante per tutta una serie di lavorazioni e di
attività edilizie. Ci sono poi altre attività, ad esempio fare gli
intonaci, che non possono essere fatte con questo tipo di
materiale, ma che richiedono una sabbia più fine; quindi ci sarà
tutta una parte di attività edilizia che potrà essere fatta con
questo materiale, ed un'altra attività che invece richiederà che
questo materiale venga integrato da un'attività di cava, comunque
con una necessità inferiore.
Mi sembra che nell'insieme il disegno di legge presenti un
quadro organico, complessivo e ben coordinato di interventi,
prevedendo obblighi per chi andrà a realizzare questo impianto,
incentivi, ma anche indirizzi molto precisi; fra l'altro anche
l'Amministrazione regionale si dà dei vincoli e una tempistica
molto precisa sulla base di questa legge. Quindi andiamo ad
indicare una strada percorribile, avanzata come concezione, che
sicuramente può dare una risposta importante ad un problema che
ancora oggi è di grosso assillo per una parte importante di
popolazione, di enti locali e di operatori delle imprese. Anzi
direi che sono stati proprio gli operatori delle imprese che hanno
sollecitato fin dall'inizio l'Amministrazione ad andare in questa
direzione. Oggi finalmente siamo in grado di presentare
all'approvazione del Consiglio un disegno di legge che va nella
direzione giusta.
Presidente Passiamo all'esame dell'articolato. Ha chiesto la
parola per dichiarazione di voto il Consigliere Marguerettaz.
Marguerettaz (PpVA) Ringrazio l'Assessore per le delucidazioni
che ci ha dato, tuttavia ci asterremo dal votare questo disegno di
legge, pur - come abbiamo dichiarato nel primo intervento -
condividendone la filosofia, perché così come è stato steso ci pare
che non sia garante di tutta una serie di difficoltà che invece
potrebbero sorgere in un tempo futuro.
Quindi, annunciando il voto di astensione su questo disegno di
legge, ci riserveremo, qualora dovessero giungere in questo
Consiglio atti successivi al disegno di legge in oggetto, di
valutarli al momento ed eventualmente approvarli.
Presidente Pongo in votazione l'articolo 1.
Presenti: 28
Votanti e favorevoli: 26
Astenuti: 2 (Collé, Marguerettaz)
Presidente Pongo in votazione l'articolo 2.
Presenti: 28
Votanti e favorevoli: 26
Astenuti: 2 (Collé, Marguerettaz)
Presidente Pongo in votazione l'articolo 3.
Presenti: 28
Votanti e favorevoli: 26
Astenuti: 2 (Collé, Marguerettaz)
Presidente Pongo in votazione l'articolo 4.
Presenti: 28
Votanti e favorevoli: 26
Astenuti: 2 (Collé, Marguerettaz)
Presidente Pongo in votazione l'articolo 5.
Presenti: 28
Votanti e favorevoli: 26
Astenuti: 2 (Collé, Marguerettaz)
Presidente Pongo in votazione l'articolo 6.
Presenti: 28
Votanti e favorevoli: 26
Astenuti: 2 (Collé, Marguerettaz)
Presidente Pongo in votazione l'articolo 7.
Presenti: 28
Votanti e favorevoli: 26
Astenuti: 2 (Collé, Marguerettaz)
Presidente Pongo in votazione l'articolo 8.
Presenti: 28
Votanti e favorevoli: 26
Astenuti: 2 (Collé, Marguerettaz)
Presidente Pongo in votazione l'articolo 9.
Presenti: 28
Votanti e favorevoli: 26
Astenuti: 2 (Collé, Marguerettaz)
Presidente Pongo in votazione la legge nel suo complesso.
Presenti: 28
Votanti e favorevoli: 26
Astenuti: 2 (Collé, Marguerettaz)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK