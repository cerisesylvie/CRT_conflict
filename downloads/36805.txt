Consiglio Regionale della Valle d'Aosta - Oggetto del Consiglio n. 712 del 25 settembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 712 del 25 settembre 2014 - Resoconto
OGGETTO N. 712/XIV - Interpellanza: "Intendimenti in merito
all'opportunità di una revisione della legge regionale n. 7/2007,
istitutiva dell'Agenzia regionale per le erogazioni in agricoltura
della Regione".
Presidente
- La parola al collega Chatrian.
Chatrian (ALPE) -
Grazie Presidente.
In questi sei anni abbiamo affrontato più volte questo
argomento, questo tema, abbiamo tenuto alta l'attenzione, cercando
di portare in quest'aula il nostro contributo per migliorare
l'efficienza, soprattutto, di questa agenzia creata
ad hoc
nel 2007. Oggi, con questa nostra iniziativa vorremmo portare il
nostro contributo e puntualmente fare delle domande all'Assessore
Testolin, per cercare, a nostro avviso, di eliminare evidenti
sprechi. Sprechi, a nostro avviso, su due versanti: il primo di
natura economica, quindi per risparmiare soldi; il secondo spreco,
migliorando l'organizzazione. Cosa vuol dire? Vuol dire dare delle
risposte puntuali, veloci, semplici all'utente finale, in questo
caso l'agricoltore.
Assessore Testolin, al momento della stesura della nostra
interpellanza non avevamo ancora avuto modo di leggere la relazione
su AREA fornitaci dal coordinatore del dipartimento. Leggendo
questa relazione, ci siamo resi conto di quanto avevamo messo in
campo in questi anni e visto lungo, nel momento in cui ci siamo
posti interrogativi sull'utilità e la sostenibilità di un ulteriore
anello nell'infinita catena di cui è composta l'interfaccia tra
l'agricoltore e la pubblica amministrazione, perché il tutto è nato
per semplificare e velocizzare i pagamenti all'agricoltore.
Un'interfaccia, quella di AREA, che è stata purtroppo snaturata -
come lei ben sa - dalla scelta di non portare a termine l'iter per
ottenere l'autorizzazione dal Ministero, per diventare organismo
pagatore.
Lo sappiamo tutti, qua dentro, inutile forse raccontarci delle
fandonie: l'intento, anzi le finalità intorno alle quali è stata
scritta la legge del 2007 è stato completamente eluso. Di fatto la
nostra Regione è riuscita ancora una volta - purtroppo, noi diciamo
- a legiferare in un modo, annunciando grandi cambiamenti per gli
utenti (semplificazioni, velocizzazione dei pagamenti, efficacia
nel risolvere le anomalie), ma poi facendo peggio di prima. Gli
agricoltori si sono trovati in questi anni a dover fare i conti con
un livello burocratico in più, senza avere in cambio benefici di
alcun genere: si è passati da un unico ufficio regionale che
riceveva le domande da inoltrare ad AGEA, ad una esplosione degli
sportelli, che lei ben conosce: i Centri Assistenza Agricola,
cosiddetti CAA, per le domande di aiuto, AREA VdA per le iscrizioni
all'anagrafe delle aziende o per problemi di istruttoria e infine
AGEA per i pagamenti e i controlli. Alla faccia, a nostro avviso,
della semplificazione, Assessore! C'è poi, come dicevo prima,
l'aspetto non da sottovalutare in questo momento: ieri e oggi
sentiamo da parte del Governo regionale che le risorse non ci sono
più, sicuramente il costo di questa ennesima scatola voluta.
Nella sua relazione il coordinatore, citando un parere della
Corte dei Conti, mette in evidenza, (io non so se forse
inconsciamente) proprio questo aspetto: la Corte aveva sottolineato
la notevole gravosità che l'istituzione di un organismo pagatore
avrebbe comportato per il bilancio della Regione; parliamo del
2010, quattro anni fa. Ebbene la Regione, il Governo è riuscito
nell'impresa di istituire un organismo gravoso, a nostro avviso,
per il suo bilancio e di non farlo mai diventare organismo
pagatore. Siamo quindi, come Regione, cornuti da una parte e
mazziati dall'altra o a pensar male la scelta è stata fatta
apposta, Assessore Testolin?
Mi spiego: scegliendo di non far diventare pagatore l'organismo,
non si sono assunte le responsabilità della rendicontazione dei
fondi comunitari, ma allo stesso tempo abbiamo un giocattolino in
più da utilizzare a piacimento: una poltrona da dirigente - poi ci
torneremo, perché è uno dei quesiti che abbiamo posto - su cui far
sedere qualcuno, e pazienza se gli agricoltori dovranno continuare
a giocare a rimpiattino tra un ufficio e l'altro - lei lo sa -, se
riceveranno i soldi in ritardo - penso che lei lo sappia -, se non
saranno messi in condizione di capire effettivamente quanto spetta
loro; e pazienza se questa scelta è costosa - mi fermo sempre su
questo passaggio -, pazienza se questa scelta è costosa per il
bilancio della Regione.
Ci chiediamo, colleghi, se la scelta più naturale non sarebbe di
sciogliere questo organismo ibrido e riportare il personale e le
tutte competenze nelle strutture regionali da cui provengono, punto
di domanda? Se ne ricaverebbe da subito un buon risparmio
innanzitutto - subito! - in termini economici, logistici e di
funzionamento, con contestuale riduzione del livello di confusione
amministrativa con cui attualmente si fanno i conti ogni giorno. La
Regione potrebbe rinforzare i suoi uffici con personale già
pratico, sia dal punto di vista tecnico, che amministrativo e si
interfaccerebbe direttamente con AGEA, anziché per interposta
persona, come avviene ora. In questo momento praticamente
l'interfaccia, la nostra agenzia così come è strutturata è un
passaggio in più. Gli agricoltori avrebbero un unico punto di
riferimento per le loro domande di aiuto, oltre i CAA, laddove sia
necessario per far gestire il proprio fascicolo aziendale.
Non capisco proprio - poi probabilmente voi ci darete delle
risposte puntualissime! - non capiamo proprio perché lo stesso
direttore, il dirigente di secondo grado, pur essendo in scadenza a
fine anno, cioè il 31 dicembre 2014, viene confermato nel suo
incarico dalla Giunta regionale il 5 settembre 2014, quattro mesi
prima. Io ho provato a leggere attentamente, ben due volte, la
delibera e non ho trovato nessuna motivazione che giustifichi la
fretta che avete messo in campo nel rinnovare tale incarico.
Chiederemmo sinceramente all'Assessore se è stata fatta una
riflessione sulla durata di tale incarico: era opportuno rinnovarlo
per tre anni o forse non era meglio rinnovarlo alla sua naturale
scadenza per un periodo ridotto, in modo tale da prendersi un po'
di tempo per decidere il futuro di AREA? Mi sembra che nel mese di
giugno di quest'anno, proprio in quest'aula, con i colleghi abbiamo
affrontato tale tema, abbiamo chiesto delle informazioni in
Commissione, che puntualmente non ci sono state fornite, se non
ieri. Noi abbiamo ricevuto la relazione del coordinatore Pasquettaz
ieri, come consiglieri, dopo tre mesi, dopo che voi il 5 settembre
avevate comunque deciso di approvare la nomina per il prossimo
triennio, quattro mesi prima: capite che ci mancano delle
informazioni puntuali, Assessore Testolin.
Terzo quesito, chiederemmo sinceramente come intendete porre
mano alla legge, dare un oggetto sociale probabilmente nuovo a
questa agenzia: se avete deciso di mantenerla, che non sia solo
quello che svolge attualmente, perché sarebbe veramente poca cosa
se rapportato all'oltre milione di euro che ci costa ogni
tanto.
I quesiti principali sono questi, Assessore Testolin. Nessuna
polemica, nessun interesse; vorremmo solo sapere: non abbiamo tutte
le informazioni che avete voi. Avete deciso di incaricare per un
triennio un direttore quattro mesi prima della sua scadenza, quando
in quest'aula si era detto: fermiamoci tutti un momento e
analizziamo insieme se ha ancora senso mantenere questa scatola
costosa, che alla fine non ha dato i risultati previsti dalla legge
e da chi ha legiferato nel maggio 2007, di semplificare,
velocizzare ed essere organismo pagatore. Si possono trovare delle
soluzioni alternative, come avevamo detto in quest'aula nel mese di
giugno? Noi vi avevamo detto come gruppi che avremmo portato il
nostro piccolo e umile contributo nelle sedi opportune. Non capiamo
nel merito questa fretta di nominare subito la direzione per il
prossimo triennio, a quattro mesi dalla scadenza. Non capiamo
comunque questa fretta di tacere e di non farci avere le
informazioni richieste nei primi giorni del mese di giugno.
Gradiremmo, poi, conoscere nel merito, per quanto di competenza, se
a questo punto l'intenzione è di modificare la legge, perché non ha
più senso che questa agenzia esista. Come dicevo prima,
probabilmente ci sono le possibilità di riorganizzare in maniera
diversa con un obiettivo unico: da una parte risparmiare delle
risorse e dall'altra velocizzare e dare delle risposte più puntuali
al settore, al comparto agricolo. Grazie.
Presidente -
Grazie collega, la parola all'Assessore
Testolin.
Testolin (UV) -
Grazie Presidente.
La tematica affrontata è stata illustrata in maniera più ampia
rispetto ai tre temi, le tre domande puntuali. Cercherò in
conclusione di dare qualche risposta in più rispetto a quella che
riprenderà puntualmente i tre quesiti, in modo da cercare di dare
una visione complessiva delle osservazioni avanzate.
In merito ai tre quesiti: "quali sono le ragioni della
sollecitudine con cui la Giunta regionale ha deliberato il rinnovo
dell'incarico all'attuale direttore di AREA, con un anticipo di ben
tre mesi rispetto alla scadenza naturale dell'incarico in essere".
Si sottolinea come la decisione vada nel solco di garantire la
necessaria continuità all'azione intrapresa dall'agenzia, sia nel
varo delle misure di propria competenza previste nella
programmazione, andando poi a confermare una fiducia al direttore
che dal 2011 ha rilevato l'incarico dell'agenzia, sia ancora perché
questa figura di direttore risulta essere in forza all'Institut
Agricole Régional, come ricercatore e insegnante, e in vista del
nuovo anno scolastico era necessario comunicare e definire
l'intenzione dell'Amministrazione regionale riguardo alla conferma
dell'incarico, al fine di permettere all'istituto di pianificare le
attività e le delibere riguardo alle problematiche amministrative
conseguenti.
Per quanto concerne il secondo punto: "in base a quali
ponderazioni è stata assunta la decisione di rinnovare tale
incarico per un triennio anziché per un periodo più limitato,
considerata la necessità dichiarata di ridurre la spesa pubblica e
di rivedere l'intero sistema degli organismi partecipati e tenuto
conto che i costi di funzionamento gravano interamente sul bilancio
della Regione". Si segnala che la legge istitutiva di AREA VdA
stabilisce che la durata dell'incarico non possa essere superiore
ai cinque anni. Quindi da quel punto di vista non siamo andati ad
inserire il termine massimo previsto dalla legge e contestualmente
l'entità pari a tre anni è coerente con il precedente incarico,
appunto di tre anni, e con quanto stabilito dall'articolo 22 della
legge regionale 22/2010. Pare opportuno, comunque, ricordare che
l'agenzia è un ente strumentale della Regione e che ha necessità di
una propria autonomia per garantire le sue funzioni di terzietà nel
settore dei premi del PSR, per le misure superficie e anche come
autorità di certificazione di programmi afferenti ai fondi FSE e
FESR.
Da questo punto di vista, mi permetterei anche di sottolineare
come una continuità dell'agenzia, al di là delle valutazioni che
verranno espresse per dare una risposta al punto tre e delle sue
sottolineature in merito all'opportunità di mantenere questa
agenzia così com'è. Credo che l'agenzia in questi anni abbia
comunque acquisito una capacità di azione e di confronto sia con le
istituzioni esterne, quindi con gli utenti, sia all'interno del
percorso con AGEA che, riportato all'interno dell'Assessorato, non
subirebbe sostanzialmente delle variazioni dal punto di vista
organizzativo rispetto alle mansioni già svolte attualmente. Al di
là di questa valutazione estemporanea, sono sicuramente dei momenti
di riflessione che possono essere condivisi anche all'interno della
Commissione consiliare competente, al fine di verificare anche con
il direttore stesso quali possono essere i punti da migliorare,
all'interno di questo processo lavorativo.
In merito al terzo punto: "se non si ritiene obbligatorio porre
mano alla legge regionale 7 del 2007, istitutiva di un Organismo
Pagatore Regionale che non ha mai visto la luce come tale, che ha
avuto come unico effetto la creazione di una ennesima poltrona da
dirigente, senza che il settore agricolo ricevesse alcun beneficio
dal punto di vista dell'efficienza e dell'accelerazione delle
procedure, rispetto al periodo di programmazione precedente". Si
segnala come, fermo restando quanto da me affermato in questa sede
a proposito dell'intenzione di confermare le attuali funzioni di
AREA VdA, l'argomento sia comunque in fase di approfondimento ed è
aperto a valutazioni, per verificare ulteriori o diverse
possibilità e mansioni da assegnare all'agenzia stessa, rispetto a
quelle attualmente svolte, proprio per confermare quello che dicevo
poc'anzi in merito alla possibilità di esprimere delle valutazioni
e delle opportune segnalazioni per migliorare ed efficientare
l'agenzia.
L'attuale direttore di AREA VdA, nonostante alcune criticità che
sono state evidenziate oggi, come ieri nella precedente
segnalazione e che in certi casi si trascinano per varie cause
dall'inizio della programmazione, quindi addirittura dal 2007-2008,
è comunque riuscito a garantire negli ultimi anni una stabilità nei
flussi dei pagamenti, attestandoli al 97-98 percento. Non bisogna
peraltro dimenticare il notevole sforzo di adeguamento delle
strutture alle nuove procedure imposte, dal sistema di gestione e
controllo, sempre più vincolanti e stringenti. Nel tempo sono
cambiate anche le procedure istruttorie che, rispetto ai primi anni
di programmazione, si sono notevolmente complicate da un punto di
vista burocratico, così come molte volte le normative europee
impongono, nella possibilità di accedere a questo tipo di
finanziamenti, che non è peraltro solamente proprio di AGEA, ma
anche di tutti gli altri organismi pagatori.
Per quanto riguarda il riferimento alla mancata accelerazione
delle pratiche, bisogna considerare non solo i dati del passato, ma
sicuramente anche quelli attuali. Questi dati ci dicono che la
Valle d'Aosta è comunque ai vertici dell'avanzamento dei pagamenti
su scala nazionale, nonostante un PSR caratterizzato da una
notevole complessità e varietà di interventi, soprattutto sotto il
profilo agroambientale. Questo è un aspetto non marginale: rispetto
ad altri PSR, la Valle d'Aosta ha sempre messo sul piatto una forte
presenza di contributi legati all'indennità compensativa e al
cosiddetto verde agricolo, che in altre realtà sono decisamente più
marginali, mentre il PSR va ad allocarsi più che altro su misure
strutturali, e questo ha portato anche nel tempo alla creazione di
una agenzia che si specializzasse essenzialmente in questo settore.
Peraltro, paragonare le modalità dei pagamenti delle misure a
superficie tra programmazioni differenti, significa non tenere
nella dovuta considerazione il mutato scenario amministrativo di
riferimento, che nel tempo ha notevolmente appesantito l'attività
istruttoria dell'agenzia. A margine, si sottolinea che AREA VdA è
in grado oggi, come allora, di calcolare gli importi erogabili
nelle medesime tempistiche, nonostante il mutato panorama e la
complessità dell'istruttoria; una difficoltà dell'istruttoria che
impone sicuramente degli sforzi da un punto di vista operativo
molto maggiori rispetto al passato.
Si ritiene dunque corretto riscontrare la bontà del lavoro
svolto al momento dall'agenzia, che consiste anche nell'aver saputo
adeguarsi alle mutate impostazioni amministrative mantenendo il
medesimo personale ed efficientando nel tempo anche le proprie
spese complessive di funzionamento, che nel tempo si sono ridotte
di circa un 25-30 percento. Per quanto concerne la prossima
programmazione, la direzione di AREA VdA ha avuto un ruolo di
rilievo nel varo del PSR, relativamente all'esecuzione di analisi e
giustificazioni economiche finalizzate alla stesura delle misure,
lavoro che nel prossimo futuro dovrà poter contare su una adeguata
continuità di azione, perché solo così potrà essere messo
pienamente a frutto nella gestione del prossimo PSR 2014-2020, che
è attualmente al vaglio della Commissione di AGEA per quanto
concerne la verificabilità e la controllabilità delle misure, che
abbiamo presentato. Sul fronte della messa a punto degli
applicativi di pagamento, sarà necessario, sin dai prossimi mesi,
coordinare attentamente le procedure di implementazione dei nuovi
aspetti tecnici, al fine di consentire la massima accelerazione e
adeguamento delle stesse procedure alle istruttorie, essendo
cambiati anche dei parametri di valutazione all'interno del calcolo
delle misure a superficie.
In conclusione, i passi intrapresi da questa Amministrazione non
vanno certo a creare nuove poltrone, come sottolineato all'interno
dell'interpellanza, ma piuttosto guardano alla necessità di
concretizzare...
(interruzione di un Consigliere, fuori microfono)
...dicevo che l'Amministrazione non ha sicuramente guardato al
creare nuove poltrone, così come è stato sottolineato all'interno
dell'interpellanza, ma si è piuttosto guardato alla necessità di
concretizzare un lavoro intrapreso da tempo e che deve essere
seguito con continua competenza ed attenzione per migliorarsi
ulteriormente, al fine di poter garantire risposte più puntuali
all'utenza. Soprattutto, infine, si crede che bisogna evitare di
perdere tutte queste conoscenze e competenze che si sono acquisite
con l'esperienza passata e nel tempo, che se adeguatamente
utilizzate e valorizzate potranno effettivamente portare dei
benefici a tutto il sistema e soprattutto dare delle risposte
sempre più puntuali alla nostra agricoltura.
Si dà atto che dalle ore 10,22 assume la presidenza il
Vicepresidente Rosset.
Rosset (Presidente) -
Grazie Assessore. Per la replica ha
chiesto la parola il Consigliere Chatrian, ne ha la facoltà.
Chatrian (ALPE)
- Grazie Presidente.
Probabilmente non vogliamo capirci o non c'è l'intenzione di
affrontare nel merito tale argomento e tale situazione. Noi
conosciamo e abbiamo seguito in questi sei anni l'evoluzione di
AREA VdA: a nostro avviso ci sono due criticità che avevamo posto
in questa nostra interpellanza, Assessore Testolin. Riusciamo,
abbiamo voglia di eliminare i doppioni che ci possono essere? C'è
eventualmente la possibilità di risparmiare e quindi eliminare
degli sprechi? C'è la possibilità di trovare delle soluzioni
alternative? Punto di domanda! Avevo cercato di fare una premessa
un po' più aggiornata, ma soprattutto cercando di guardare
l'argomento a 360 gradi. Le dico: probabilmente, non c'è la volontà
e stiamo parlando di due piani completamente diversi.
Le due criticità che noi abbiamo sollevato sono molto semplici.
Riusciamo a eliminare i costi superflui? In questi sei, sette anni
il personale è stato valorizzato, come diceva Lei, il personale è
cresciuto: è cresciuto dal punto di vista delle competenze ed è
cresciuto dal punto di vista, come diceva, organizzativo. C'è la
possibilità di eliminare certi costi veri? Punto di domanda. Ha
ancora senso mantenere l'agenzia? Riusciamo a fare le stesse cose
meglio all'interno dell'Assessorato all'agricoltura? Risparmieremmo
qualcosa? Punto di domanda. Questi erano i quesiti che noi abbiamo
posto su questa nostra iniziativa, per quanto riguarda l'aspetto
economico. Seconda criticità, a nostro avviso sempre importante:
l'aspetto organizzativo. Quello, in questo caso, di non essere un
doppione, dato che non è stato riconosciuto come organismo
pagatore, e sovente è un passaggio in più. Questo era il nostro
contributo che volevamo portare con questa nostra iniziativa.
E poi sui due primi quesiti! Lei ci ha parlato del fatto che
avete dato l'incaricato il 5 di settembre, perché è in carica
all'Institut agricole. Ma sul secondo quesito! Perché per tre anni,
Assessore Testolin? Sappiamo perfettamente che ci sarebbe la
possibilità di risparmiare centinaia di migliaia di euro, perché il
costo dell'agenzia è di circa un milione di euro, mi sembra. Io
penso che confluendo tutte le professionalità all'interno
dell'Assessorato all'agricoltura, e mi sembra che l'Assessorato sia
stato svuotato anche di mole di lavoro, si potrebbe tranquillamente
riorganizzare, rivalutare e ridare un attimo di riorganizzazione a
tutto il comparto, per dare delle risposte più puntuali. Quindi, da
una parte risparmio i soldi annuali e dall'altra ho comunque delle
risposte efficienti. L'efficienza di questa agenzia! Il quesito di
questa nostra iniziativa era l'efficienza, Assessore Testolin!
Conosciamo bene il passaggio di questi sei anni: diverse volte
abbiamo affrontato con il Presidente Rollandin e l'allora Assessore
Isabellon questo tema, conosciamo le criticità, abbiamo cercato di
portarle anche in quest'aula per migliorarle, per dare delle
risposte. Ma Lei non può risponderci così! Senza nessuna voglia di
provare a mettere in discussione tale spreco! Si può tornare
indietro! Si è legiferato in una certa maniera? Non siamo riusciti,
non siete riusciti a dare gambe e corso a quello che la legge
delineava? Forse era il momento di affrontare il problema,
prendendo l'agenzia per le corna e dare delle risposte puntuali. È
di dominio pubblico! È di dominio pubblico che è un doppione!
L'AREA VdA così com'è confezionata, Presidente Rollandin, è un
doppione! Da una parte ci sono i CA che fanno la loro parte,
dall'altra c'è l'Assessorato all'agricoltura e l'interfaccia è
l'AREA. Allora, poniamoci la domanda: possiamo chiudere questa AREA
VdA e valorizzare le competenze che ci sono all'interno, quindi da
una parte risparmiare e dall'altra dare delle risposte? Non si può!
Probabilmente siamo fuori strada noi.
Io dico ancora che, a nostro avviso, le sue risposte non solo
non ci hanno soddisfatto, ma ci sembra che, sapendo perfettamente
che le risorse diminuiranno sempre di più, il fatto che questa
agenzia, che non è stata riconosciuta come organismo pagatore, che
non è efficiente ed efficace, costa un milione di euro al comparto
pubblico. Il quesito nostro era: possiamo trovare - dobbiamo
trovare! - delle soluzioni alternative, Assessore Testolin? E la
questione della poltrona era riferita al fatto che forse non
avremmo bisogno di un'altra dirigenza: abbiamo diverse dirigenze
all'interno dell'Assessorato all'agricoltura, con una mole di
lavoro inferiore, cercando di riorganizzare tutto il comparto.
Grazie.
Presidente
- Grazie Consigliere Chatrian. Proseguiamo con
il punto 36 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK