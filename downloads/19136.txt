Consiglio Regionale della Valle d'Aosta - Oggetto del Consiglio n. 2275 del 14 novembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula
Oggetto del Consiglio n. 2275 del 14 novembre 2001 - Resoconto
OGGETTO N. 2275/XI Rapporti tra la Regione e
l’Aero Club Valle d’Aosta.
(Interpellanza)
Interpellanza Premesso:
- che, considerati anche i recenti fatti tragici di Linate, lo
sviluppo dell’area aeroportuale di Saint-Christophe
richiede una puntuale concertazione tra il proprietario
dell’infrastruttura (Regione Valle
d’Aosta), il gestore aeroportuale (Air Vallée) e
l’utente aeroportuale (Aero Club Valle
d’Aosta);
- che, nel corso di una recente audizione con la IV Commissione
consiliare, i responsabili dell’Aero Club Valle
d’Aosta hanno lamentato l’assenza di
comunicazione da parte degli enti preposti in merito al
cronoprogramma dei lavori, la cui tempestiva conoscenza è
indispensabile per pianificare l’attività turistica
e aerodidattica del club medesimo;
- che a giugno 2002 scade la convenzione tra la Regione Valle
d’Aosta e l’Aero Club Valle
d’Aosta;
i sottoscritti Consiglieri regionali
Interpellano
l’assessore regionale delegato per sapere:
1) quali sono le ragioni che determinano questa scarsa
collaborazione tra la Regione e l’Aero Club e come
intende ovviare al problema;
2) se, vista l’esigua considerazione riservata,
ritiene che l’attività svolta
dall’Aero Club sia qualificante sotto il profilo
turistico e sportivo;
3) se lo sviluppo del sito aeroportuale valdostano consente la
prosecuzione dell’attività aeronautica sportiva;
4) se è prevista una ricollocazione delle strutture di
pertinenza dell’Aero Club: in caso affermativo,
dove, come e quando.
F.to: Tibaldi - Lattanzi
Presidente
La parola al Consigliere Tibaldi.
Tibaldi (FI)
Le problematiche legate
all’Aero Club e ai rapporti fra questo ente, Air
Vallée e la Regione sono emerse nelle scorse settimane e sono state
trattate con una certa profondità di analisi in sede di IV
Commissione consiliare a onor del vero. Sono state trattate a più
riprese, con una prima seduta il 10 ottobre, alla presenza dei
responsabili dell’Aero Club, e una seconda con
l’Assessore Lavoyer a fine ottobre.
Perché si presenta questa interpellanza? Essa prende spunto non
solo dai tragici fatti di Linate accaduti nelle scorse settimane
concernenti l’aspetto della sicurezza dei siti
aeroportuali e delle aviosuperfici, ma riguarda anche lo sviluppo
del Corrado Gex. Sviluppo che prevede una serie di lavori, già
iniziati poi rimasti sospesi in attesa di risposte certe da parte
dell’Assessore delegato. L’Aero Club
è un ente di promozione dell’attività didattica,
turistica e sportiva inerente il volo; è uno dei soci fondatori
dell’Air Vallée, compagnia aerea valdostana; è un
ente che ha un discreto e lodevole impegno in questo settore visto
che annovera 16.000 movimenti (intesi come atterraggi e decolli),
recluta 4 dipendenti, 2 manutentori tecnici e 2 amministrativi e
programma annualmente un'attività piuttosto complessa e articolata
legata al discorso del volo nel suo complesso.
La sospensione della sua attività causata dai lavori che si
stanno facendo presso l’area autoportuale ha creato
un certo disappunto e un certo rammarico, non tanto per il fatto
che questi lavori vengano fatti (c’è la
consapevolezza che l’aeroporto di Aosta debba essere
innovato, modernizzato e soprattutto dotato degli strumenti di
sicurezza oggi richiesti dalla normativa) ma soprattutto perché è
stata lamentata un'assenza di comunicazione fra questo ente, il
gestore e l’ente proprietario
dell’area e dell'infrastruttura, di conseguenza
anche la Regione Valle d’Aosta ne è coinvolta.
Abbiamo avuto conto, nel corso dell’articolata
audizione che si è tenuta il 10 ottobre scorso, di passaggi che
denotano lo scarso interesse che gli interlocutori
dell’Aero Club hanno rivolto allo stesso ente. Per
esempio, la chiusura dello scalo aostano è stata comunicata loro
con sole 14/16 ore di anticipo, tanto che l'Aero Club aveva già
programmato determinate attività di volo, con gli immaginabili
danni e conseguenze che ne sono derivate. Sappiamo che tutta questa
indeterminatezza che sussiste intorno ai lavori
dell’area autoportuale ha provocato già la rinuncia
a uno stage primaverile, importante e proficuo per lo stesso Aero
Club, inoltre diversi allievi hanno già disdetto il corso di
pilotaggio e diversi soci si rifiutano di pagare le quote perché
non c’è chiarezza, non c’è sicurezza
sul futuro di questo ente nonostante la sua importanza sotto il
profilo storico per quello che è stato
l’insediamento autoportuale, per la sua nascita e
per la fondazione poi dell’Air Vallée.
Ci sono difficoltà per gli stessi piloti a raggiungere il numero
minimo annuo di ore per poter mantenere il brevetto; pensare che
nella vicina Francia si riescono a conciliare con maggiore
semplicità le esigenze di un volo turistico sportivo come quello
realizzato dall'Air Vallée e un volo commerciale come viene invece
in Aosta realizzato attraverso la compagnia Air Vallée. Tutti
questi disappunti sono stati espressi pacatamente cercando di avere
delle risposte dalla parte competente, che è
l’Assessore, ed è per questo che oggi abbiamo
presentato un'interpellanza che vuole avere più chiarezza sulle
intenzioni dell’Assessorato e della Giunta in merito
a questo problema.
Allora: quali sono anzitutto le ragioni che determinano la
scarsa collaborazione tra la Regione e l’Aero Club,
scarsa collaborazione che, ripeto, è stata denunciata dai diretti
interessati; se, vista l’esigua considerazione
riservata, c’è l’intenzione di
considerare da parte dell’Assessorato che questa
attività non sia interessante sotto il profilo turistico e
sportivo, quindi anche della promozione della nostra Regione; se lo
sviluppo del sito aeroportuale consente la prosecuzione
dell’attività aeronautica sportiva.
Questo è importante anche perché l’Assessore, è
vero, ci ha già dato una delucidazione di massima dei lavori e
della ricollocazione dell'infrastruttura nel suo complesso
nell’ambito dell’ultima audizione in
commissione, però è altrettanto vero che gli enti preposti alla
sicurezza, in particolare ENAC e ENAV, stanno sollevando alcune
osservazioni che non sono di secondaria importanza.
In particolare, per quanto riguarda il progetto di illuminazione
della pista, sembrerebbe che questo progetto non sia ancora stato
consegnato all’ente preposto, ossia
l’ENAC; sembrerebbe che l’area TIR,
dove dovrebbero essere stoccati in caso di emergenza i TIR e i
containers, che verrà realizzata e collocata in testa della pista
stessa di atterraggio e di decollo, non abbia ancora il placet
dell’ente preposto alla sicurezza.
L’Assessore dice:
"Tutti sanno quello che
dovevano sapere"
, è una frase che ho sentito in IV Commissione
in merito ai rapporti con l'Aero Club e la stessa cosa dice in
un'intervista su "La Stampa" di sabato 10 novembre; anche noi
vorremmo sapere quello che gli altri sanno perché sembra che quello
che sa l'Assessore non sia in realtà di dominio pubblico.
Abbiamo anche appreso sabato 10 novembre che l'aeroporto è a
rischio di chiusura per almeno altri quattro mesi, il che significa
che le sue certezze, le sue sicurezze e le sue conoscenze non sono
conosciute da altri soggetti che sono legittimati a rilasciare
autorizzazioni o nulla osta per poter permettere lo sviluppo di
questo sito aeroportuale. Sito che deve conciliare l'attività
commerciale della compagnia aerea di navigazione con l'attività
didattico-turistico sportiva di quell'ente che è l'Aereo Club che,
a nostro avviso, meriterebbe maggiore considerazione. Attendiamo la
risposta e ci riserviamo una replica.
Presidente
La parola al Consigliere Tibaldi.
Lavoyer (SA)
Occorre innanzitutto precisare che la
convenzione fra la Regione e l'Aereo Club non scade a giugno, come
è riportato erroneamente sull'interrogazione in oggetto, bensì il
20 dicembre 2002 con possibilità di tacito rinnovo per un ulteriore
anno.
Per quanto riguarda invece la presunta esigua considerazione e
scarsa collaborazione, devo dire che queste sono affermazioni
unilaterali e soggettive nell'interpretazione di quando una
collaborazione è scarsa o di quando una collaborazione è
proficua.
Probabilmente ci sono punti di vista differenti, io cercherò
comunque di fornire elementi che possano permettere una serena
valutazione se il comportamento dell'Assessorato è stato improntato
a scarsa, normale o positiva collaborazione. Posso anche dire che,
per quanto attiene la scarsa o esigua considerazione, la stessa
affermazione viene contraddetta dai principi fissati dalla
convenzione stipulata in data 21 dicembre 2000 con la Regione,
infatti noi lì diciamo che la Regione riconosce all'Aero Club Valle
d'Aosta un ruolo rilevante ai fini della promozione della cultura e
delle attività sportive ed aeronautiche, nonché dell'attività
turistica e di volontariato nella prevenzione degli incendi
boschivi e nel monitoraggio ambientale e faunistico.
La Regione individua le superfici coperte quali hangar, uffici,
box, e gli impianti da concedere in comodato gratuito ad Aero Club
per lo svolgimento delle proprie attività; la Regione si impegna
fra l'altro a garantire il trasferimento dell'attività dell'Aero
Club presso altra area dedicata, realizzando con proprie risorse
una sede avente superfici coperte e volumi almeno pari a quelli
attuali.
Ritengo che su questo argomento il Consigliere Tibaldi non possa
dire di non essere informato, dopo l’audizione che
abbiamo fatto in commissione penso che sia entrato nel dettaglio
con planimetrie e spiegazioni della localizzazione e
l’Aero Club anche sa dov’è la nuova
destinazione.
Modalità per l’esercizio e l’uso
dell’aeroporto regionale Corrado Gex di
Saint-Christophe: il documento viene citato nella convenzione, esso
è finalizzato a regolamentare le diverse attività, gli accessi, la
mobilità all’interno del perimetro ed è stato
sottoposto agli utenti aeroportuali, compreso l’Aero
Club, per le opportune osservazioni nel mese di luglio 2000.
Soltanto nel mese di agosto 2001, su richiesta della Direzione
trasporti, abbiamo avuto i riscontri su questo tipo di
elaborato.
Abbiamo anche sollecitato un incontro con i rappresentanti
dell’Air Vallée, dell’Aero Club,
della scuola regionale di paracadutismo sportivo, della stessa
Direzione trasporti al fine di definire in via ultimativa le
modalità suddette. Nel corso degli incontri i principali fruitori
congiuntamente, gestore e Aero Club, hanno manifestato
l’esigenza che la Regione adotti un documento quadro
- parliamo dell’agosto 2001 - contenente le norme di
indirizzo necessarie per la stesura di istruzioni operative più
dettagliate da parte di una commissione mista permanente, che
peraltro è stata istituita e anche la bozza del documento è già
all’esame della Giunta, commissione composta dai
medesimi soggetti sotto l’egida
dell’ente proprietario.
Per quanto riguarda la scarsa presunta collaborazione, lo
scrivente Assessorato fornisce di seguito - poi se il Consigliere
vorrà, fornirò la copia - gli estremi di tutta la corrispondenza
intercorsa con l’Aero Club, in particolare per
quanto concerne il programma dei lavori
dell’impianto AVL e più in generale in ordine agli
interventi di potenziamento della struttura aeroportuale che
potrebbero influenzare l’attività "volativa" come ad
esempio il ricondizionamento dell’impianto di
stoccaggio, di erogazione carburante o la ricollocazione
provvisoria della sede dell’attività.
E qui ci sono un'infinità di lettere: richiesta per nulla osta
di lavori per la realizzazione di spazi di attesa nei pressi delle
testate, nota Aero Club, nota Direzione trasporti del 2 febbraio
2001, informazioni sull’appalto; aiuti visivi
luminosi in corso la cui prossima realizzazione potrebbe
interferire con i lavori dell’Aero Club; nota Aero
Club del 20/03/2001; nota Direzione trasporti del 1° giugno 2001;
nota Aero Club del 7 giugno 2001; nota Direzione trasporti 21
ottobre 2001 su richiesta di informazioni per arrivare alla nota
del 31 ottobre, per arrivare all’ultima lettera del
9 novembre, quindi c’è un fitto scambio di
informazioni. A noi pare di avere un comportamento come
Amministrazione regionale improntato al rispetto
dell’attività dell’Aero Club? alle
informazioni necessarie che potrebbero interferire sulla loro
attività, poi lasciamo ad altri il giudizio che ho detto prima
soggettivo? oltre a numerose riunioni ed incontri a cui ho
partecipato personalmente come Assessore.
Per ciò che attiene alla possibilità di proseguire
l’attività turistico-sportiva sullo scalo regionale
da parte dell’Aero Club, si fa presente che con fax
in data 31 ottobre 2001 la Direzione opere edili
dell’Assessorato del territorio, ambiente e opere
pubbliche ha prospettato l’eventualità che, nel
corso dell’ormai prossima visita ispettiva
dell’ENAC e di DCA di Caselle, che era prevista in
questi giorni - purtroppo in questo periodo sia le strutture di
ENAC che di ENAV sono impegnate in problemi forse più importanti -,
si possa richiedere la riapertura dell’aeroporto
ottenendo anche la possibilità di separare le operazioni di volo a
vela da quelle di volo a motore, sportivo, turistico e commerciale
con una serie di problematiche non indifferenti, soprattutto se
dovranno rispettare le ultime direttive dell'impossibilità di avere
attività di volo in orari dove c’è
l’utilizzo dell’aeroporto da parte di
aerei di linea.
In ordine all’ultimo punto, sul quale
parzialmente ho già risposto, si specifica che i tempi e le
modalità per il futuro riposizionamento dell’Aero
Club sono quelli previsti nella documentazione che ho presentato
anche in commissione. In quella sede ho anche specificato la
tempistica dei lavori che, presumibilmente, saranno ultimati entro
la fine del 2003.
L’area individuata e concordata con Aero Club è
quella che si trova fra l’incrocio della strada
statale e il bivio per l’autoporto, il bivio per
Pollein; in quell’angolo verrà localizzato
l’Aero Club e quindi le strutture come minimo di
pari dimensione e di pari fruibilità rispetto a quelle esistenti
con possibilità di accesso all’aeroporto,
rispettando le norme di sicurezza.
Per chiudere sull’argomento che non era previsto
nell'interpellanza, ma che è stato appendice
dell’intervento del Consigliere Tibaldi
sull’area TIR, devo dire che non vi è peggior sordo
di chi non vuol sentire.
L’area TIR che è stata ipotizzata di fronte alla
pista dell’aeroporto, e mi pare di aver fatto in
commissione su questo argomento un'illustrazione approfondita con
documenti, cartine colorate, posizionamenti - poi se vogliamo fare
la polemica per la polemica, la possiamo anche accettare,
probabilmente è il ruolo dell'opposizione -, è
un’area soltanto individuata qualora vi siano
gravissimi problemi di sicurezza con precise disposizioni da parte
degli organi a ciò preposti. Quindi è un’area che
non sarà mai utilizzata se non in particolari frangenti,
probabilmente nelle situazioni in cui dovrebbe essere utilizzata
quest’area le strutture aeroportuali devono essere
chiuse, però questa è un’area che assolutamente non
interferisce con i lavori. Voglio sottolineare che i responsabili
dell’ENAV e dell’ENAC sanno quanto
devono sapere perché questa è un’area che non
interferisce con le autorizzazioni dell’ENAV, cioè
le disposizioni della sicurezza ci danno dei parametri di
angolazione per cui più si allontana la distanza, più si alza il
livello della possibilità di ostacoli di ingombro. Rispettando
queste normative riteniamo che uno a Saint-Vincent possa anche
costruire un condominio senza chiedere
l’autorizzazione all’ENAC o
all’ENAV in riferimento
all’aeroporto. Quindi penso che su questo argomento
abbiamo ampiamente dibattuto, abbiamo spiegato anche in
audizione.
Sul problema della chiusura, se vogliamo essere seri, dobbiamo
dire le cose come stanno, se invece vogliamo fare della polemica
gratuita, per carità! L’aeroporto doveva essere
chiuso per un mese e mezzo o due ed era previsto
nell’appalto dell'esecuzione dei lavori. In base
all’appalto c’è stata la
disponibilità della ditta che realizzava i lavori di chiudere in un
periodo che sembrava sia all’Amministrazione
regionale sia all’Air Vallée quello meno dannoso sia
per l’attività dell’azienda privata
che per i risvolti di tipo turistico, e non solo, a livello
regionale.
Questo periodo è stato individuato alla fine del mese di agosto,
mese di settembre; non potevamo prevedere quanto è successo
l’11 settembre in America, non potevamo prevedere
l’impatto che ha avuto l’incidente
sull’aeroporto di Linate che, come sa il Consigliere
Tibaldi, ha fatto diramare da parte del Ministero competente una
serie infinita di circolari e di normative più restrittive sulla
sicurezza che hanno interessato non solo l’aeroporto
di Aosta, che per caso era momentaneamente chiuso, ma anche altri
aeroporti di medie e piccole dimensioni i quali hanno dovuto
chiudere per mettersi a norma.
Quindi il prolungamento della chiusura non è legato al planing
dei lavori di illuminazione della pista, ma perché, a seguito dei
problemi relativi da una parte al terrorismo e
dall’altra alla sicurezza, si è dovuto fare un
sopralluogo congiunto fra le strutture tecniche
dell’Assessorato e i responsabili della Questura per
andare ad individuare tutti quei microinterventi necessari ad
uniformare e a rendere idoneo l’aeroporto alla
riapertura.
Di questi interventi abbiamo già definito la progettazione, si
sta procedendo alla realizzazione degli stessi; speriamo
nell’arco di un mese o un mese e mezzo di aver
ultimato tutti questi interventi. Quindi non c’è
nessuno in questo momento che può in modo realistico e serio dire
quanti mesi dovrà ancora rimanere chiuso
l’aeroporto, noi speriamo poco;
l’importante è che riusciamo in fretta ad ultimare
questi interventi che non potevano essere preventivati e
programmati a suo tempo. Questo mi sembrava doveroso sottolinearlo
per non fare intersecare quei lavori inizialmente preventivati con
quelli non previsti legati alle nuove vicende nazionali ed
internazionali.
Presidente
La parola al Consigliere Tibaldi.
Tibaldi (FI)
Questa interpellanza è stata presentata
contestualmente all’audizione
dell’Assessore Lavoyer in IV Commissione il 31
ottobre scorso. Quando l’ho presentata mi sono detto
che forse, sulla base della risposta dell’Assessore,
l’interpellanza si sarebbe dimostrata superflua,
mentre in realtà la sua risposta, Assessore, ha rafforzato la mia
convinzione contraria, nel senso che questa interpellanza non solo
era necessaria, ma ha confermato e ha ufficializzato determinati
fatti che sono piuttosto preoccupanti.
Le affermazioni che lei citava essere unilaterali in realtà sono
state formulate da un gruppo di persone che sono gli esponenti di
rappresentanza dell’Aero Club in sede di IV
Commissione e la cosa non è da sottovalutare perché essi hanno
portato a conoscenza di un organismo dei problemi urgenti,
immediati e direi piuttosto gravi. Infatti lei oggi ci ha detto
che, se tutto va bene, i tempi e le modalità per lo sviluppo del
sito aeroportuale, secondo quelli che sono i nuovi canoni di
sicurezza, sono quelli previsti nella documentazione presentata in
commissione ovvero fine 2003. Con questa tempistica
l’Aero Club, può chiudere i battenti?
(interruzione dell’Assessore Lavoyer, fuori
microfono)
? ma lo ha ripetuto adesso, Assessore.
In seconda battuta lei ha detto, Assessore, che, sulla base di
quelle che sono le evoluzioni normative e degli enti di controllo a
livello nazionale, in particolare ministeriale, le autorità che
saranno preposte a questo servizio, non si può sapere fino a che
data questo aeroporto dovrà essere chiuso. Quindi lei conferma
quell'indeterminatezza nelle scelte, nella prosecuzione dei lavori
e nella garanzia che questi lavori possano essere suscettibili di
collaudo in quanto non c’è una data certa. A fronte
di tutta questa assenza di certezze è naturale che le
preoccupazioni, che non sono unilaterali del gruppo di Forza Italia
che presenta questa interpellanza, ma sono soprattutto degli
esponenti dell’Aero Club, sono più che mai fondate e
degne del massimo interesse e della massima condivisione. Direi che
quanto sintetizzato nell'interpellanza è approfonditamente citato
dagli stessi soggetti.
Ad un certo punto uno di loro dice:
"Noi sappiamo di venerdì
di agosto che l’aeroporto Valle
d’Aosta viene chiuso e lo sappiamo con 12-24 ore di
anticipo; non è mica un dramma. Peccato che noi avevamo fatto dei
progetti, degli investimenti pubblicitari che non siamo riusciti a
portare a casa. L’Aero Club rispetta il ruolo della
Regione, quello del gestore e quello del vettore, ci mancherebbe;
la Regione rispetti il nostro ruolo, senza valorizzarlo più del
giusto, ma ci siamo anche noi, esistiamo"
.
L’Assessore dice che:
"Tutti sanno quello che
devono sapere"
.
È nata anche la commissione mista permanente di gestione
dell'aeroporto Valle d’Aosta, detta anche Campava, -
l’acronimo è di buon auspicio - di cui facciamo
parte.
In realtà questa commissione è ancora al vaglio della Giunta per
quanto riguarda gli aspetti operativi, così ci ha detto
poc’anzi l’Assessore. Mi chiedo se
l’Amministrazione regionale si sia posta il problema
se esiste compatibilità fra il progetto e il sito aeronautico
valdostano; queste sono osservazioni fatte da persone esperte, che
vivono quotidianamente le problematiche legate al volo, e non così
occasionalmente citate come potrebbe fare un profano, come può
essere il sottoscritto che riprende delle dichiarazioni autentiche.
Allora, Assessore, la parte più drammatica di questa vicenda è che
le sue rassicurazioni, che lei ha tentato di fornire oggi senza
elementi fondanti e che ha tentato di fornire in IV Commissione il
31 ottobre scorso, sono state smentite clamorosamente dalle non
conoscenze da parte degli enti e delle autorità di controllo,
l’ENAC.
Il 10 novembre scorso, che sarebbe l’ultimo
sabato trascorso, l’altro giorno per intenderci,
l’ENAC ha fatto sapere che non ha la conoscenza di
quelli che sono determinati progetti di sviluppo:
l’illuminazione, dicevo, e i dubbi
sull’area dei TIR.
È vero che l’Assessore ha detto che questa area
TIR verrebbe occupata solo nei casi di emergenza e cioè se il sito
autoportuale venisse bloccato o ne fosse impedito
l’utilizzo, ma non possiamo disconoscere che questa
area di stoccaggio è proprio collocata in testa a una pista di
atterraggio e di decollo?
(voci fuori microfono)
? ma se lo abbiamo visto! Ce lo ha fatto vedere in una
planimetria colorata l’Assessore! Poi dopo, per
fatto personale, l’Assessore replica, più che per
fatto personale per cercare di giustificare le cose che aveva detto
e che ora è obbligato a smentire evidentemente in aula. Abbiamo
visto in IV Commissione una planimetria colorata, dove veniva
indicata l’area che sarà destinata al parcheggio e
allo stoccaggio di questi TIR e di questi containers: questa è
attaccata alla pista, è adiacente alla pista, è collocata in
prossimità della testa di una pista?
(interruzione dell’Assessore Lavoyer, fuori
microfono)
? ma guardi, Assessore, non so se si è reso conto di quanto è
successo a Linate e dei rischi che si sono corsi in queste
settimane. Se l’Assessore vuol essere così cortese
da esibire la planimetria, faccia vedere dove è collocata
quest’area che aveva evidenziato lui stesso in
commissione.
Comunque il dato fondamentale è che le autorità preposte al
controllo e al collaudo sembra che non abbiano conoscenza di questi
progetti di sviluppo oltre al fatto che l’attività
dell’Aero Club può considerarsi congelata, non solo
quella della compagnia aerea commerciale, ma anche quella
dell’Aero Club, di conseguenza i dubbi, le
perplessità, le preoccupazioni di coloro che sono venuti in
commissione in rappresentanza di questo ente sono confermate e
tutt’altro che dissipate.
Assessore, ci sembra di poter concludere che
l’attenzione della Regione per un ente di promozione
turistica come l’Aero Club, da parte sua in
particolare che è anche Assessore al turismo oltre che ai
trasporti, sia veramente minima e che il volume di movimentazione
turistica che crea un ente di questo tipo non può essere
minimizzato.
Ritengo perciò che queste iniziative aerodidattiche o
aeroturistiche o aerosportive debbano essere valutate più
attentamente dall’Assessore, non liquidate con frasi
del tipo:
"Loro sanno tutto, sanno che ricostruiremo gli hangar,
daremo la possibilità di svolgere la loro attività in un prossimo
futuro"
. Sì, ma gli hangar quando saranno costruiti? Quando
saranno di nuovo disponibili da parte di coloro che gli utilizzano?
Quando potranno ricominciare a svolgere la loro attività?
Certamente sulla base di una disciplina che è necessaria, però è
necessaria quanto è necessario mettere a loro disposizione queste
infrastrutture in forza di quella convenzione che lei ha citato, di
principi che devono non solo essere scritti in quella convenzione,
ma di principi che devono anche essere applicati e resi esecutivi
dalle parti che l’hanno sottoscritta: da una parte
l’Aero Club, dall’altra la
Regione.
Evidentemente la Regione si rivela inadempiente dinanzi a questa
convenzione, forte della sua posizione dominante, mettendo a
repentaglio la prosecuzione di un'attività quale è quella
dell’Aero Club che meriterebbe maggiore
considerazione. Prendiamo atto che, per quanto riguarda
l’Assessore e probabilmente anche la Giunta, questa
considerazione non sussiste. Ci rammarichiamo del fatto che
l’Aero Club rischia di subire le conseguenze di
questi lavori faticosi che stanno cercando di prendere corpo e
forma nell’area aeroportuale e di esserne seriamente
pregiudicato.
Presidente
La parola all’Assessore al
turismo, sport, commercio e trasporti, Lavoyer, ricordandogli che,
secondo l’articolo 57, può richiedere la parola per
fatto personale se ci sono opinioni contrarie a quelle che lei ha
espresso. Quindi le chiedo se la motivazione è questa, altrimenti
non posso darle la parola?
Frassy
(fuori microfono)
? non c’è
nessun fatto personale?
Lavoyer (SA)
Travisamento dei fatti e travisamento delle
affermazioni che sono state dette.
(interruzione della Consigliera Squarzino Secondina, fuori
microfono)
Presidente
Consigliera Squarzino,
l’articolo 57 parla chiaro: se ci sono queste
considerazioni, l’Assessore Lavoyer ha la parola per
cinque minuti per fatto personale.
Lavoyer (SA)
Solo per illustrare anche al Consiglio quanto
illustrato in modo approfondito in seno all'audizione in
commissione in modo che su questo argomento, se ci si vuole
ritornare, si ritorni, ma rispettando i fatti oggettivi.
Questa è la pista dell’aeroporto, questa è
l’autostrada; l’area di stoccaggio
dei TIR è dall’altra parte
dell’autostrada rispetto alla pista
dell’aeroporto?
(proteste fuori microfono)
? questi sono i fatti che sistematicamente Forza Italia,
cercando di fare della disinformazione, tenta di smentire in modo
scorretto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK