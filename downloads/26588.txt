Consiglio Regionale della Valle d'Aosta - Oggetto del Consiglio n. 225 del 29 luglio 1972 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 225 del 29 luglio 1972 - Resoconto
OGGETTO N. 225/72 - Sottoscrizione di capitale azionario
della Società Funivie di Champoluc.
Milanesio
(P.S.I.) -
Anche qui tutto è ampiamente
illustrato negli allegati. Abbiamo anche messo copia del bilancio,
situazione patrimoniale a tutto il 30 maggio 1972, con il conto
profitti e perdite... fare un aumento modesto di dieci milioni,
pari al trentatré per cento del capitale che verrà aumentato; cioè,
manteniamo pro quota la nostra partecipazione.
Manganoni
(P.C.I.) -
Io voglio porre un altro
interrogativo all'Assessore, che si riferisce sempre a tutti, a
tutte queste delibere.
Qui alla Regione, la Regione interviene in modo pesante
finanziariamente per tutti gli impianti di risalita, sia come
sottoscrizione di capitale, ogni anno, sia come pagamento di
deficit di gestione che, mi pare, ogni anno ammonta a circa
duecento milioni.
Ora, l'Assessore, io penso che forse ne sarà informato, nelle
altre zone alpine, sia in Italia sia in Francia, tutti questi
impianti di risalita come reggono finanziariamente?
Perché a me risulterebbe, e chiedo appunto all'Assessore se
questo corrisponde al vero, che nel Trentino-Alto Adige, per fare
un esempio calzante, perché è un'altra Regione autonoma, la Regione
interviene con una cifra per l'impianto, e poi non interviene
più.
Alla gestione, al deficit di gestione, devono fare fronte i
singoli enti o associazioni o privati, che so io, della zona, che
traggono vantaggio da questo impianto di risalita.
Ora, io vorrei sapere se questo corrisponde al vero e come se
l'aggiustano.
Chi è che paga i deficit, se ci sono i deficit? Nel caso che non
ci siano i deficit, come si spiega che là non ci sono e qui ci
sono?
Qui sono centinaia e centinaia di milioni tutti gli anni, che in
pochi anni fanno miliardi, ed allora, come ieri si è vista
un'alzata di scudi generale, quando si trattava di quei famosi
investimenti, non per riportare il discorso sulla Sirca-Davit, no,
ma sembrava che si mandasse a rotoli la Regione perché si cerca di
aumentare il patrimonio della Regione, perché rimaneva del
patrimonio di proprietà della Regione... per dare un lavoro fisso
era assicurato a duecento-duecentocinquanta dipendenti; qui, dove
pagano delle cifre notevolmente superiori che gravano ogni anno
sulla Regione, parlavano di duecento milioni di deficit, gestione,
che come assicurazione di lavoro, beh, il numero dei dipendenti è
inferiore certamente e non fisso come quello. Qui c'è lo scopo di
incrementare il turismo, io questo lo capisco, ed è per questo che
noi approviamo questa deliberazione; ma, comunque, mi stupiva
questa diversa posizione di quei settori del Consiglio. Questa è
una constatazione che sto facendo, perché qui va tutto bene, qui si
possono buttare centinaia di milioni, qui tutto va bene. Invece
ieri tutto andava male, si mandava in rovina l'Amministrazione
regionale ma, a parte questo, pregherei l'Assessore di rispondere,
appunto, al fatto come altrove vengono gestite, e chi copre il
deficit se c'è il deficit e, se il deficit c'è, come mai qui c'è e
là no.
Milanesio
(P.S.I.) -
Tanto non ci sono delle
situazioni, così, direi identiche. In Francia non mi risulta che
tutti gli impianti funiviari vadano bene, e siano tutti in attivo.
Tutt'altro, intanto in Francia si è sviluppato il concetto della
stazione integrale, cioè dove il proprietario degli impianti è
anche il proprietario dei suoli, è proprietario di tutta l'attività
immobiliare. Tipo l'Alpila, per intenderci. Sono state fatte,
intraprese le iniziative di quel tipo; ora va da sé che un certo
reddito su altre attività può compensare invece il costo di
funzionamento di gestione degli impianti di risalita che, in
definitiva, sono sempre esclusivamente delle infrastrutture, delle
attrezzature e, in genere, gli impianti di base, soprattutto quelli
pesanti, sono quasi tutti passivi. Quello che può rendere sono gli
skilift, quegli impianti leggeri, quelli che hanno un uso ripetuto
nella giornata. È chiaro che in Francia ci sono complessi dove vi è
una parte attiva e una parte passiva; è il complesso nella sua
gestione totale e qui, per esempio, in Valle d'Aosta, noi abbiamo
assistito a delle iniziative singole o di gruppi finanziari che
hanno messo degli impianti di risalita.
In questo momento, dei vecchi impianti di risalita l'unico
attivo è quello del Cervino, cioè le funivie del Cervino. Quello
del Bianco non è assolutamente attivo.
Anzi, è molto passivo e hanno già bussato alla porta della
Regione, porta che per adesso è rimasta chiusa, perché altrimenti
non so dove andremo a finire.
Voglio aggiungere questo, che anche nel Trentino non sono tutte
rose e fiori; però, molti di questi impianti sono nati da
iniziative locali. Cioè, gli stessi commercianti, albergatori del
luogo, con l'appoggio delle autorità locali e, quindi, della
Regione, o della Provincia a seconda dei casi, hanno costruito
questi impianti, e va da sé che le spese di gestione, quando la
gestione è passiva, e lo può essere almeno nei primi anni, sono
sostenute dagli azionisti. Anche noi, in questo caso, facciamo la
nostra parte di azionisti. Non è vero che la Regione interviene per
sanare il bilancio; la Regione non è mai intervenuta per sanare il
bilancio. Cioè, di fronte alla necessità di ridurre il capitale
sociale, come nel caso delle funivie del piccolo San Bernardo, noi
abbiamo accettato questa riduzione e poi, assieme agli azionisti
privati, interveniamo per aumentarla. Altrimenti dovremmo chiudere
queste funivie. Il nostro rischio non è mai stato superiore al
cinquanta per cento, cioè abbiamo sempre avuto partecipazioni che
oscillavano dal trenta al quaranta per cento, tranne in casi
eccezionali di alcune funivie, come era prima Pila e come mi pare
sia la funivia di Cogne.
Ecco, ma ci siamo sempre tenuti al di sotto di questo, proprio
per consentire una gestione privatistica. A un certo punto, è vero
che spendono anche i soldi della Regione, ma spendono anche i
propri quattrini; quindi, questa gestione è abbastanza accurata,
non è quella che spende i soldi di Pantalone.
Ora, è chiaro che il problema delle funivie è un problema che
deve essere esaminato, a nostro avviso, non solo a livello
regionale, ma anche a livello nazionale. In Francia, per esempio,
la politica dello sviluppo dell'arco alpino francese è stato fatto
dal Governo francese con finanziamenti massicci e con iniziative,
direi, di avanguardia anche.
Qui, in Italia fin ad oggi il Governo nazionale non ha mai fatto
nessuna politica per le Alpi, nessuna politica di sviluppo dello
sport alpino o dello sport sciistico. Anche i contributi delle
leggi 614 e 326 sono sempre rimasti con il contagocce, sono state
ampiamente insufficienti alle richieste che si sono
manifestate.
Ora, è giusto che la Regione partecipi all'attività delle
società, cioè intervenendo, acquisendo una quota capitale, o è
meglio che la Regione dia dei contributi a fondo perduto?
È sempre stato il solito dilemma, la solita discussione. Alcuni
sostengono che la Regione, partecipando, in definitiva, acquista
anche un patrimonio e, quindi, è titolare di un patrimonio; altri
invece, sostengono che sarebbe meglio un contributo a fondo
perduto, stabilito mediante una legge. Ora, io personalmente
propendo, per quello che mi riguarda, per il contributo a fondo
perduto, però, questa è una prassi che si è sempre seguita da tanti
anni. Anche cambiare radicalmente un tipo di politica di interventi
in questo settore diventa un po' difficile. Il tipo di intervento
che è stato proposto fino a questo momento è un intervento, però,
che ha dato dei risultati perché, in definitiva, certe attrezzature
son sorte là dove non c'era un'alternativa alla crisi, per esempio
mineraria. A La Thuile, se non ci fosse questa società, se non ci
fossero questi impianti. La Thuile si sarebbe ampiamente spopolata
e, comunque, non avrebbe avuto un'alternativa alla crisi del
settore minerario.
Ora, questa funivia, con tutte le deficienze, con tutti gli
errori di impostazione per la stazione che sono stati fatti,
comunque consente un'attività economica in loco.
Lo stesso valga per Gressoney; sono tutti Centri dove, con la
presenza di impianti di risalita, noi abbiamo creato la possibilità
di un turismo invernale.
Senza questo non vi era turismo invernale.
È chiaro che tutto questo comporta un costo. Il caso di
Valtournanche invece è già un po' più interessante, perché lì il
Comune e la comunità locale hanno partecipato massicciamente a
questa iniziativa ed è giusto, io ritengo, che anche la Regione
intervenga.
Ecco, è già un modo di concepire il problema in modo diverso da
quello che è successo precedentemente. Cioè, vi è già la comunità
locale, con tutti i suoi molteplici interessi, che ritiene
opportuna questa iniziativa, questa infrastruttura, perché è una
infrastruttura che dà del reddito indirettamente.
Siggia
(P.C.I.) -
Altri interventi?
Pongo in votazione l'oggetto n. 41 - Consigliere Manganoni.
Manganoni
(P.C.I.) -
La risposta dell'Assessore
dice che i redditi di altre attività connesse compensano le
passività degli impianti di risalita.
È esatto, cioè gli albergatori, gli esercenti locali che ne
traggono i vantaggi di questi impianti di risalita coprono anche i
deficit, e gli enti pubblici non intervengono. Ed io questa
conferma l'ho avuta a Briançon, Col Monginevro, mi pare che ho
posto, nella zona francese, dove vi sono molti impianti di
risalita, funivie, no funivie, seggiovie e skilift e l'ho posto in
un bar. Questo mi ha risposto; per l'installazione abbiamo avuto
degli interventi pubblici, per la gestione c'è una società locale
di cui fanno parte tutti gli esercenti, bar, alberghi, ecc., e se
vi sono dei deficit di esercizio noi siamo tenuti a coprirli.
Perché, ha aggiunto lui, - si vede che era uno che non aveva la
mentalità che vige in Valle d'Aosta - dice, siccome i vantaggi li
traiamo noi, è giusto che noi copriamo anche i deficit.
Ora, questi criteri sani di gestione e forse, in quei casi, i
deficit diminuiscono, perché non c'è mamma Regione che paga, perché
qui tanto paga la Regione e vas-y mon ami, no? Paga la Regione.
Allora, non sarebbe possibile creare anche in Valle d'Aosta questo
criterio? Interveniamo noi con delle cifre per le installazioni,
come succede - io cito Briançon, perché ho parlato lì, ma così deve
essere in tutta la Francia - interveniamo per l'installazione, poi
diciamo: egregi signori, i vantaggi che ne traete voi devono
indurvi, primo, a vigilare sulla gestione, fare una gestione sana,
primo. Secondo, se vi sono dei deficit, beh, con i vostri utili
dovete coprire anche i deficit.
Ora, siccome questo vige, vi dicevo, in Francia, vige, da quanto
mi risulta, anche nel Trentino-Alto Adige. Perché noi non possiamo
creare uno stesso criterio anche in Valle d'Aosta? Perché no qui,
pian pianino, stiamo diventando davvero, ma proprio la mucca da
mungere, ma non solo in questo campo, particolarmente, ma anche in
altri campi. Qui... (
voce
) ...no, lì è differente, perché
quello che noi abbiamo detto ieri, mi permetto di farle presente
una cosa, che mentre qui sono centinaia di milioni di deficit di
gestione, quello di ieri rende alla Regione, prima di tutto la
Regione rimane proprietaria, e rendeva alla Regione venti milioni
all'anno.
Quindi, vi è una piccola differenza, se non vogliamo metterci
della pelle di salame sugli occhi.
La differenza c'è, non vi parlo poi dell'aspetto umano e
sociale, su quello di ieri, ma rimanendo in questo argomento, come
in altre Regioni, in Italia, in Francia, non so in Svizzera, ma
pare che in Svizzera il criterio sia il medesimo, perché non lo
possiamo creare noi qui in Valle d'Aosta?
Perché, dice l'Assessore, ormai l'andazzo è quello. Purtroppo è
vero che l'andazzo è quello; però, se noi non cominciamo a
correggere le storture e continuiamo a seguire questo criterio
perché l'andazzo è quello, a forza di andazzi, ripeto, non solo in
questo campo, dove va a finire l'Amministrazione regionale? Va a
finire che se io domani voglio andare a raccogliere delle lumache,
dichiaro che questo è uno sport, faccio domanda alla Regione; la
Regione deve finanziarmi perché io ho il pallino di andare a
raccogliere lumache. Io adesso faccio un esempio limite, ma noi
arriveremo a quel punto.
Pertanto, io penso che sarebbe bene, perché questa è anche una
questione di moralizzazione, siamo chiari, sarebbe tempo che noi
incominciamo, non dico in tutti i campi, ma incominciamo in qualche
campo, dicendo: egregi signori, che la Regione cacci fuori dei
soldi... ma poi, scusateci, tiratevi su i pantaloni, voi non dovete
solo mungere e a nutrire la mucca è sempre e solo la Regione.
Perché, parlava Milanesio, a Valtournanche c'è l'intervento della
Regione, del Comune e del privato; il privato ha settantacinque
milioni, il Comune centosettanta milioni, ente pubblico, e la
Regione quante altre centinaia di milioni; quindi, di fatto
l'intervento del privato è insignificante, è irrisorio, perché, che
sia il Comune o la Regione, è sempre denaro di Pantalone, sono
sempre degli enti pubblici che intervengono e, quindi, intervengono
nel costo dell'installazione e nel coprire i deficit di gestione.
Questo è il più grave che tutti gli anni si ammucchiano, ecc., si
accumulano. Allora, io non era una osservazione, una obiezione che
voglio fare all'Assessore perché dice questo è l'andazzo che io ho
trovato e continuo. No, va beh, l'andazzo che c'è sempre stato, è
vero, perché purtroppo si è incominciato così, si è andato avanti
così; però io penso che non è il caso oggi, però sarebbe bene che
la Giunta esamini questo problema e cominciamo a mettere il termine
a certi andazzi.
Siggia
(P.C.I.) -
In votazione l'oggetto 41, chi è
favorevole alzi la mano. Contrari? Astenuti? Il Consiglio approva.
Oggetto n. 42.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK