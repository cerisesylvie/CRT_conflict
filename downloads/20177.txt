Consiglio Regionale della Valle d'Aosta - Oggetto del Consiglio n. 162 del 16 ottobre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula
Oggetto del Consiglio n. 162 del 16 ottobre 2003 - Resoconto
OGGETTO N. 162/XII - Risoluzione della circonvallazione di
Valtournenche. (Approvazione di risoluzione)
Risoluzione
Premesso:
- che la tortuosità e la larghezza insufficiente della strada
che attraversa il paese di Valtournenche comportano una
"strozzatura" che crea sovente disagi al traffico veicolare e alla
mobilità delle persone, specie durante i periodi di maggiore
affluenza turistica;
- che, per alleviare i disagi di cui sopra e per consentire
un migliore utilizzo del centro storico, si è ipotizzato - da tempo
- di realizzare una variante stradale alternativa (c.d.
"circonvallazione di Valtournenche") a quella esistente nel centro
abitato;
- che tale ipotesi si era concretizzata in un progetto di
massima dell'opera;
- che nei primi anni Novanta la strada della Valtournenche,
prima inclusa nel demanio statale, è stata trasferita a quello
regionale;
Considerato che l'esigenza di fruire di un tracciato stradale
alternativo è stata manifestata più volte dalla comunità di
Valtournenche e dai suoi amministratori locali;
Sentita la risposta fornita dall'assessore delegato
all'interpellanza presentata dal gruppo consiliare della CASA DELLE
LIBERTÀ;
Impegna
la Giunta regionale a intraprendere, d'intesa con il Comune
di Valtournenche, la procedura tecnico-amministrativa necessaria
alla realizzazione di un tracciato stradale alternativo a quello
che attraversa il centro abitato e, a tal fine, a procedere a uno
studio di fattibilità e a una progettazione di dettaglio inerenti
l'opera, nonché a individuarne le conseguenti modalità di
finanziamento.
F.to: Tibaldi - Frassy - Lattanzi
Président - La parole au Conseiller Tibaldi.
Tibaldi (CdL) - Ringraziamo innanzitutto il Consiglio per aver
iscritto tempestivamente la risoluzione sulla problematica inerente
la circonvallazione di Valtournenche. Nelle more intercorrenti fra
l'iscrizione e la discussione odierna è intervenuta la redazione e
la presentazione di un nuovo testo, che riassume a grandi linee le
istanze che il nostro gruppo consiliare aveva sintetizzato nel
testo originario.
Il problema è conosciuto ed è datato soprattutto, poiché la
tortuosità della strada, che in questo momento attraversa il centro
abitato di Valtournenche, non permette sempre un transito e un
flusso veicolare tale da poter valorizzare innanzitutto un centro
storico e un centro abitato, come dovrebbe essere fatto, ma
soprattutto crea dei disagi non indifferenti e per coloro che si
trovano sulle autovetture, ma soprattutto per coloro che vivono in
Valtournenche, quindi che devono subire i disagi di questo traffico
particolarmente intenso nei periodi coincidenti con le festività e
i weekend e con i periodi feriali. Di qui la proposta di iscrivere
questa risoluzione, che è stata concordata in un nuovo testo,
risoluzione che speriamo dia un input questa volta più concreto
alle legittime istanze e aspettative di questa comunità, un input
che traduca le parole in fatti e soprattutto che da questo primo
stadio di studio di fattibilità a seguire agli stadi successivi,
cioè a un progetto di massima, a un progetto di dettaglio e poi
alla vera e propria realizzazione dell'opera, si arrivi in tempi
relativamente brevi. Per questo credo che si possa trovare
l'accordo e si sia trovato l'accordo su questo testo, nella
speranza che parole che abbiamo rinvenuto in dibattiti precedenti
negli annali del Consiglio regionale non abbiano più a ripetersi.
Voglio solo ricordare nella fattispecie un passaggio, dove c'era la
rassicurazione dell'allora Assessore Martin che nel piano decennale
dell'ANAS era stata iscritta quest'opera; non ci risulta sia mai
stata iscritta quest'opera in tale piano decennale, nonostante
questa rassicurazione risalente al 1990.
Confidiamo quindi nel fatto che, innanzi a un impegno così
corale del Consiglio, in particolare dell'Assessore delegato, vi
sia effettivamente concretezza di intenti e di fatti che vengono a
seguire.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Intervengo per dire che noi abbiamo voluto
rivisitare questa risoluzione proposta dal gruppo della "Casa delle
Libertà" non tanto per affermare una posizione diversa o
conflittuale, oppure attestare una posizione di maggioranza, quanto
piuttosto per sottolineare come il problema della Valtournenche,
del suo abitato in particolare, sia uno dei problemi prioritari
nell'ambito di una strategia di intervento che deve portare a
risoluzione il problema di tutti questi paesi che sono attraversati
da arterie di traffico particolarmente frequentate, vuoi perché
raggiungono delle zone turistiche, vuoi per altri motivi.
Vi era un progetto complessivo più ambizioso che prendeva in
considerazione lo svincolo, gli accessi e che, in maniera
complementare fra la Regione e lo Stato, si sarebbe dovuto
realizzare con una rivisitazione complessiva di queste
infrastrutture, quindi dal loro innesto sulla parte centrale della
Valle fino alle località che andavano a raggiungere. Per una serie
di motivi, non ultimo degli accordi, che ancora sono in fieri per
quanto riguarda la parte degli svincoli, e per oggettive difficoltà
progettuali… pensiamo alla variante di
Valtournenche che era stata affrontata più di 10 anni fa dal comune
con un'ipotesi di progetto, che poi si è arenato per motivi di
ordine idrogeologico. La fattibilità era anche messa in discussione
dalla situazione del versante. Attualmente il Comune di
Valtournenche ha proposto una nuova iniziativa per esplorare una
strada alternativa. Ci troviamo quindi di fronte a una ferma
volontà di portare avanti questa iniziativa da parte delle comunità
locali ed è giusto che accogliamo questo sollecito e cominciamo a
fare una riflessione di tipo realizzativo, non dimenticando che si
tratta di un problema molto più generale, perché situazioni
analoghe, forse meno gravi, ma anche quelle molto serie,
interessano altri comuni della Valle d'Aosta. In questo senso
cogliamo il sollecito di questa risoluzione a cui aderiamo.
Président - La parole au Conseiller Maquignaz.
Maquignaz (UV) - Vorrei intervenire anch'io per la prima volta
in questo Consiglio regionale, soprattutto sono contento di parlare
per la prima volta riguardo ad una problematica che mi interessa in
prima persona, perché intervengo proprio in merito alla
circonvallazione di Valtournenche.
Ritengo che sia fondamentale portare avanti questa risoluzione
riguardo l'impegno della Giunta regionale per sviluppare un
progetto di dettaglio e creare un po' alla volta un piano di
finanziamento per la circonvallazione, ma soprattutto mi fa piacere
che tutte le forze politiche abbiano appoggiato questo progetto.
Vorrei sottolineare, oltre alla strozzatura famosa, della quale ha
parlato il Consigliere Tibaldi l'altro giorno nell'interpellanza,
che il motivo fondamentale - ma sono vari i motivi per cui è
importante costruire una variante a Valtournenche - è che questa
strozzatura sicuramente crea problemi agli abitanti di
Valtournenche, in quanto, quando queste macchine in periodi di
punta sono ferme, incolonnate in questa strettoia, si forma un
forte inquinamento, per cui è un motivo in più per cercare di fare
una variante; si tratta di incolonnamenti che durano parecchie
mezz'ore. Io dico che soprattutto bisogna puntare a livello
regionale alla qualità del nostro turismo; creando una variante a
Valtournenche, proporremo un Paese migliore, un Paese senza dubbio
a dimensione d'uomo. Credo che tutti noi, quando andiamo in
vacanza, vogliamo andare in paesi vivibili; Valtournenche, con
questo traffico, negli ultimi anni ha sicuramente dei problemi.
Non solo, voglio anche sottolineare l'importanza del commercio e
del rilancio economico di Valtournenche. Costruendo una
circonvallazione, si potrebbe costruire in parallelo un'isola
pedonale nel paese, per cui valorizzeremmo il centro di
Valtournenche, ma soprattutto daremmo la possibilità agli abitanti
della zona di investire di nuovo nel commercio, che sta passando un
momento di calo economico, perché Valtournenche sta rischiando di
diventare un paese satellite.
Confido pertanto nel Consiglio regionale e nella Giunta per
portare avanti questo progetto. Io, a questo punto, la definirei
un'opera prioritaria nelle grandi opere a livello regionale.
Président - La parole au Conseiller Isabellon.
Isabellon (UV) - A fronte della prima proposta presentata ieri
dal Consigliere Tibaldi, sicuramente questa risoluzione che andiamo
a votare ha un approccio più largo, nel senso che si vanno a
considerare altre situazioni simili sul territorio della Valle e
l'accenno ad altre problematiche è importante, perché nella Valle
del Lys abbiamo delle strozzature, che creano lo stesso tipo di
problematica, pur con un traffico inferiore. Lillianes e
Fontainemore sono 2 situazioni molto difficili. La stessa cosa
succede in parte nella Val d'Ayas, anche se questa valle ha, per
quel che riguarda la parte bassa, un polmone: quello dello svincolo
verso il Col de Joux, che viene attualmente molto utilizzato. In
prospettiva, anche i 2 Comuni di Challand e l'abitato di Brusson,
che non sono coperti dallo svincolo del Col de Joux, avranno un
maggior traffico perché, con la costruenda rotonda di Verrès, gli
automobilisti che scendono dalla Val d'Ayas saranno sicuramente
incentivati ad utilizzare di più la valle centrale. Questo perché?
Perché prima vi era un discorso logistico, vi era una facilità di
ingresso in autostrada per chi arrivava a Saint-Vincent, andava a
Verrès e precedeva tutti quelli che erano in coda da Verrès in su,
perché si immetteva direttamente nell'autostrada. Anche questo
problema quindi vale anche per la Val d'Ayas, che avrà necessità di
attenzione in futuro.
Tornando al discorso di Valtournenche, conosco bene la
situazione perché per anni in comunità montana abbiamo avuto modo
di occuparci di questo problema, e non solo per il discorso della
circonvallazione di Valtournenche, perché all'epoca, quando sono
stati studiati i bacini di traffico dello svincolo
Châtillon/Saint-Vincent e della parte alta Valtournenche-Breuil, si
era comunque evidenziata una possibilità di prendere in
considerazione la problematica nel suo complesso, nel senso che la
strozzatura di Valtournenche ha sicuramente effetti negativi per la
località, però funziona involontariamente anche da regolatore di
traffico per la parte bassa. Penso che il Consigliere Tibaldi
conosca bene la situazione di Châtillon, che negli anni è stata
molto congestionata da questo traffico "mordi e fuggi" domenicale o
comunque legato agli impianti di sci, quindi anche lì il problema
va preso in considerazione. All'epoca erano state individuate da
parte di studi di settore delle alternative, fra l'altro un
progetto molto fantasioso di una funicolare che saliva in collina a
Saint-Vincent e poi faceva tutti i vari comuni alti, che avrebbe
dovuto andare a decongestionare la Valtournenche. In realtà bisogna
attenerci a un discorso più pragmatico e andare ad individuare, in
tempi possibilmente brevi, una soluzione al problema.
Sarebbe importante, per la risoluzione di questo problema, in
concomitanza allo studio, affrontare anche per la parte turistica
una ricerca di intervento sul tipo di turismo che attualmente
frequenta il Breuil e cercare di convogliarlo verso altre
attrattive esistenti nella zona, non ultimo il
Casinò… perché, tra le varie ipotesi
che erano state previste all'epoca, vi era quella di un parcheggio
prima dell'ingresso in autostrada. Sappiamo bene che anche se
convogliamo immediatamente tutte le macchine domenicali provenienti
dalle piste di sci verso l'autostrada, l'autostrada ha delle
portate che sono comunque facilmente raggiungibili come livelli
massimi. Cosa succede allora? Che il gestore dell'autostrada
normalmente regolarizza l'ingresso all'autostrada, andando a
rallentare gli ingressi presso i caselli. Tutto questo cosa
comporta? Comporta un problema di ammassamento di auto nei centri
che si trovano in prossimità dell'autostrada e questo crea
inquinamento, problemi di disagio anche agli abitanti di quelle
zone. Dobbiamo quindi sì velocizzare l'immissione delle auto verso
il basso e quindi verso l'autostrada, ma fare in maniera che vi sia
una possibilità di andare ad intervenire anche in questo settore.
Un suggerimento che mi viene in mente, si parla dell'ampliamento
della clientela del Casinò: nulla vieta che, nei pacchetti di
offerta che vengono forniti al cliente degli impianti di sci, venga
concordata anche la possibilità di fermarsi magari al Casinò, così
si va ad aumentare ancora il possibile afflusso alla casa da gioco.
Questo comunque è un discorso da studiare; in ogni caso,
ricordiamoci che la problematica va analizzata nel suo insieme.
Per chiudere: ben venga questa risoluzione perché sicuramente,
come ha detto il Consigliere Maquignaz prima, il Comune di
Valtournenche in questo momento rischia di diventare un satellite
della sua frazione del Breuil e questo non deve succedere. La
possibilità di avere questa circonvallazione, inoltre, va a
collegarsi con il costruendo parcheggio di servizio dell'ovovia
delle Cime Bianche; tutto questo va nella direzione di
razionalizzare il traffico in quella zona.
Président - Je soumets au vote la résolution dans le nouveau
texte présenté par les Conseillers Tibaldi, Maquignaz, Sandri,
Riccarand, Salzone et Isabellon:
Risoluzione
Rilevato come l'assetto viario delle strade ex statali che
servono le importanti vallate del Lys, dell'Evançon e del Marmore
risulti essere inadeguato alle esigenze dell'attuale traffico sia
turistico che locale;
Constatato come l'attraversamento di molti centri urbani da
parte delle strade ora regionali costituisca un pericolo e sia
penalizzante per la qualità della vita dei cittadini residenti e
rappresenti un fattore limitante per lo sviluppo sostenibile delle
comunità stesse;
Preso atto delle sollecitazioni pervenute alla Regione per
risolvere questi problemi da parte delle comunità locali e
dell'esistenza di studi di fattibilità, in particolare per il
comune di Valtournenche, ove la situazione è particolarmente
critica;
Impegna
La Giunta regionale
1) ad attivarsi per risolvere il problema dell'inadeguatezza
della viabilità delle Valli richiamate;
2) a riprendere gli studi di fattibilità e concludere le
progettazioni relative alla risoluzione dell'attraversamento dei
centri urbani, in particolare per quanto riguarda la variante di
Valtournenche, ove la situazione è particolarmente critica;
3) a ricercare e programmare i finanziamenti necessari alla
realizzazione di queste opere.
F.to: Tibaldi - Maquignaz - Sandri - Riccarand - Salzone -
Isabellon
Conseillers présents et votants: 30
Pour: 30
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK