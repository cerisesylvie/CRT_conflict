Consiglio Regionale della Valle d'Aosta - Oggetto del Consiglio n. 1402 del 24 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1402 del 24 marzo 2022 - Resoconto
OGGETTO N. 1402/XVI - Interpellanze: "Intendimenti in merito
all'attuazione di misure sul riutilizzo delle acque reflue presso
gli impianti di depurazione regionali" e "Recepimento nel Piano di
tutela delle acque del Regolamento UE 2020/741 recante prescrizioni
minime per il riutilizzo delle acque reflue".
Bertin (Presidente) -
Alla presenza di 32 consiglieri,
riprendiamo l'analisi dell'ordine del giorno. Eravamo al punto n.
26 che sarà discusso insieme al punto n. 27 congiuntamente. Per
l'illustrazione delle due interpellanze, nell'ordine il consigliere
Distort e il consigliere Ganis. Il consigliere Distort si è
prenotato, ne ha facoltà.
Distort (LEGA VDA) -
Il buongiorno si vede dal mattino e,
visto che apro le danze di questa giornata, esprimo il mio
buongiorno alle colleghe, ai colleghi e a chi ci segue da casa con
un caffè: il caffè del mattino, che purtroppo è a base di acque
reflue, ma trattate! È di acque reflue che si parla, perché
l'elemento fondamentale è il primo termine: acqua. Elemento
indubbiamente vitale, assolutamente prioritario e mai come in
quest'inverno così asciutto noi possiamo percepire l'importanza di
questo bene primario. Tra l'altro è un po' tipico di tutto, perché
per tutto si riconosce il valore quando se ne avverte e se ne
percepisce la mancanza, ovviamente salvo le cose negative.
Con quest'interpellanza torniamo come gruppo Lega a parlare del
tema dell'acqua. Abbiamo presentato due distinte interpellanze con
un tema estremamente simile, sia io che il collega Ganis, non
perché nel gruppo Lega siamo talmente numerosi da non essere in
grado di confrontarci e di capire che stiamo presentando più o meno
gli stessi argomenti. Ovviamente l'idea è nata a entrambi,
probabilmente per una sensibilità condivisa, ma abbiamo deciso di
mantenere comunque la presenza di due interpellanze su un tema
estremamente simile, su un oggetto identico ma simile nella
trattazione, proprio per rafforzare il discorso, perché è sempre
vero che
repetita iuvant
, e per un tema così importante vale
veramente la pena di occupare lo spazio di due interpellanze.
Già ne avevamo parlato con un'iniziativa, una mozione che di cui
io ero il primo firmatario, che indirizzava l'analisi di strategie
per disciplinare la realizzazione di bacini di raccolta di
stoccaggio dell'acqua, oggi invece parliamo dello sfruttamento e
dell'ottimizzazione della risorsa acqua in un altro ambito, quello
appunto delle acque reflue a fine trattamento. Ovviamente la
filosofia di quest'interpellanza è sempre generare attenzione,
esprimere la nostra visione, una sana competizione nella capacità
di visione, che vuole innescare i meccanismi nel Governo a essere
superiori, a essere più competitivi della nostra capacità di
analisi e della nostra capacità di indirizzo; di indirizzo, di
gestione, di prevenzione, in una parola di programmazione.
Per quanto riguarda il tema delle acque reflue, è chiaro che ...
non stiamo parlando dell'utilizzo dell'acqua fognaria, ma stiamo
parlando della possibilità, delle modalità, della creatività nel
concepimento di una visione di riuso delle acque a fine trattamento
di depurazione. Come è del tutto noto, tutta la rete fognaria a
servizio delle varie attività antropiche confluisce in collettori,
che poi portano il refluo alle strutture specifiche che hanno lo
scopo di depurare. I depuratori sparsi nel territorio: alcuni sono
ancora in costruzione, abbiamo comunque già una dotazione
interessante di depuratori, per evitare di far confluire nelle aste
torrentizie o nella Dora Baltea un refluo non trattato. A fine del
trattamento di depurazione, l'acqua depurata, non più utilizzabile
per il consumo umano, ma per altri consumi sì, viene per lo più
reimmessa nelle aste torrentizie o in prossimità della Dora Baltea
nella Dora stessa.
Facciamo soltanto una piccola analisi partendo dai dati, perché
il tema acqua è fondamentale, il tema di evitare lo spreco è
fondamentale, ma è estremamente importante capire di quali numeri
si tratta. Il consumo medio giornaliero di acqua per uso civile, io
mi ricordo dal percorso accademico, nel momento in cui si deve
pensare alla presentazione di un piano regolatore, quindi al
dimensionamento dell'apporto idrico per il consumo umano, si stima
dai 250 litri fino a un massimo di 500 litri per abitante. Io ho
preso il numero più basso, 250 litri, e tra l'altro ho scoperto che
da un ottimo report del 2007 da parte dell'Assessorato regionale
all'ambiente, si è analizzato e per quell'anno è stato individuato
un consumo effettivo al giorno di 221 litri per abitante; ecco che
questa stima di 250 funziona molto bene. Chiaro è che 250 litri per
abitante è l'acqua proveniente dai contatori, dall'acquedotto, ma
noi abbiamo anche tutta una rete di scarico, una rete fognaria che
va poi a confluire negli impianti di depurazione, che raccoglie
anche le acque di gronda, quindi la quantità di acqua che
confluisce in tutto il sistema di depuratori della Valle d'Aosta è
come minimo 250 litri per abitante al giorno, vale a dire 30 mila
metri cubi di acqua al giorno! Questa è la porzione potabile che
viene poi utilizzata e scaricata in fogna. Ribadisco, poi c'è la
porzione delle acque di gronda che danno tutti altri dati che però
non sono quantificabili.
Solo l'acqua per il consumo umano arriva a 11 milioni di metri
cubi di acqua potabile nel corso dell'anno. Undici milioni di metri
cubi! Vogliamo farci una visione e capire quanti sono 11 milioni di
metri cubi? Diciamo che il lago artificiale di Cignana, costruito
sotto il periodo fascista - questo solo per una nota storica, così
come piace all'assessore Caveri che ieri mi ha citato e oggi io
cito lei - contiene circa 16 milioni di metri cubi di acqua. Quindi
16 milioni di metri cubi di acqua è la capienza dell'invaso a pieno
regime del lago di Cignana, 11 milioni è il consumo di acqua
potabile che confluisce nei collettori.
Una piccola parte viene restituita in
ru
, come risulta da
un'analisi presa da un allegato a una delibera di Giunta, perché
sono provvedimenti dirigenziali che autorizzano gli scarichi delle
acque, e in certi casi si vede che va a confluire in ru oppure nel
suolo, quindi questa viene restituita. Però la nostra attenzione si
pone esattamente su che cosa possiamo fare per evitare questo
spreco, per ottimizzare il consumo di acqua, in modo tale che tutto
questo non finisca semplicemente in un corso d'acqua, ma possa
essere riutilizzato. I modi sono diversi, non è detto che si debba
costruire un'ulteriore struttura di diramazione a Valle del
depuratore per utilizzare l'acqua. I modi possono essere altri; non
li elenco perché siete voi il Governo, siete voi che dovete avere
una visione esecutiva del tema. Noi diamo suggestioni e queste si
esplicitano con i tre quesiti allegati a quest'interpellanza, che
per mancanza di tempo non posso esporre, ma dalla risposta del
Governo si potrà capire in che natura venivano posti questi
quesiti.
Presidente -
Consigliere
Ganis ne ha facoltà.
Ganis (LEGA VDA) -
Ringrazio il collega Distort per il
caffè a base di acque reflue e per la sua presentazione molto
dettagliata. Come ha sottolineato il collega, queste sono due
iniziative che vanno nella stessa direzione e che evidenziano
l'importanza del riutilizzo delle acque reflue. Pur essendo due
interpellanze molto simili, ed essendo un tema attuale e di grande
importanza, come gruppo abbiamo deciso appunto di presentarle
entrambe. Vorrei inoltre ricordare che proprio mercoledì 22 marzo
si celebrava la giornata mondiale dell'acqua, una ricorrenza
finalizzata a ridurre lo spreco idrico.
Detto questo, come abbiamo evidenziato con un'iniziativa
presentata nello scorso Consiglio regionale, il cambiamento
climatico sta man mano erodendo le risorse di acqua dolce, infatti
le risorse idriche non sono più disponibili in quantità idonea a
causa, come abbiamo più volte evidenziato, dei forti periodi di
siccità. Ecco che diventa di assoluta importanza gestire in modo
consapevole l'acqua in natura, tramite la realizzazione di nuovi
invasi, l'efficientamento della rete di distribuzione dell'acqua e,
come buona norma, l'utilizzo delle acque reflue una volta depurate.
Ed è proprio su quest'ultimo punto su cui si concentra la nostra
iniziativa. Le acque reflue o di scarico, come ha detto il collega,
sono quelle che derivano dalle attività domestiche, industriali o
agricole, le quali contengono sostanze nocive alla salute dell'uomo
e all'ambiente e che devono essere sottoposte a interventi di
depurazione prima di essere riversate nell'ambiente. Non vogliamo
entrare nel merito della funzionalità dei depuratori, anche perché
un'iniziativa è già stata presentata dal nostro gruppo, ma vorremmo
oggi evidenziare l'importanza del riutilizzo delle acque reflue,
una volta depurate, soprattutto in campo agricolo.
Il riutilizzo delle acque reflue non è un tema nuovo. La prima
normativa in materia di tutela delle acque risale alla legge n. 319
del 1976, che acconsentiva all'utilizzazione delle acque
superficiali e sotterranee naturali, senza considerare l'impatto
sui bilanci idrici. Con la legge n. 36 del 1994, abrogata dal
decreto legislativo n. 152 del 2006, è stato fatto un passo avanti,
anche perché per la prima volta si è data l'importanza al
significato di risparmio della risorsa idrica e al concetto di uso
e di riutilizzo. Successivamente il decreto legislativo n. 152 del
1999, recependo la direttiva europea n. 271 del 1991, ha
disciplinato la tutela e l'uso sostenibile dell'acqua e il
riutilizzo delle acque reflue, offrendo una visione più ampia di
quella vigente in precedenza, a maggior difesa del patrimonio
idrico. Infine il decreto ministeriale n. 185 del 12 giugno 2003
regolamenta il riutilizzo delle acque reflue attraverso le norme
tecniche e stabilisce i parametri chimici e biologici, affinché
queste possano essere riutilizzate. Questo decreto definisce in
modo chiaro tre possibili utilizzi delle acque reflue depurate:
irriguo, civile e industriale, rispettando un certo grado di
qualità, in particolare sotto l'aspetto igienico sanitario. Termino
questo excursus normativo ricordando che la direttiva europea n.
260 è stata recepita in Italia con il decreto legislativo n.152 del
2006 e dispone che le Regioni, nel rispetto dei principi della
legislazione statale e sentita l'autorità di vigilanza sulle
risorse idriche e sui rifiuti, adottino norme e misure volte a
favorire il riciclo dell'acqua e il riutilizzo delle acque
depurate.
In merito a queste considerazioni, a livello europeo la
Commissione con gli Stati membri ha discusso a fondo sulla
questione relativa al riutilizzo delle acque reflue, arrivando ad
approvare così il regolamento europeo n. 741 del 2020, approvato lo
scorso 25 maggio. Il presente regolamento, nell'articolo 1,
stabilisce le prescrizioni minime applicabili alla qualità
dell'acqua e il relativo monitoraggio, nonché disposizioni sulla
gestione dei rischi e sull'utilizzo sicuro delle acque affinate,
nel quadro di una gestione integrata delle risorse idriche, e il
riutilizzo delle acque reflue appunto per scopo agricolo.
Da quello che si evince, le Regioni avranno così un ruolo
importante nell'economia del riutilizzo delle acque depurate,
adottando politiche volte alla sua approvazione e attuazione sul
territorio regionale e prevedendo risorse finanziarie per tale
scopo. Ecco che, attraverso un piano di tutela delle acque, il PTA,
si potranno individuare gli impianti di trattamento delle acque
reflue urbane da destinare al riutilizzo e richiedere dei piani di
gestione per il riuso delle acque. È un regolamento che ha come
obiettivo quello di promuovere e sviluppare il riutilizzo delle
acque reflue e incoraggiare l'utilizzo sostenibile dell'acqua
soprattutto in campo agricolo. Si auspica quindi che le Regioni,
anche in vista dei contributi pubblici a fondo perduto del Recovery
Fund europeo, provvedano a colmare i vuoti legislativi locali e a
sviluppare nuove tecnologie innovative.
In merito a queste considerazioni, chiediamo; quali siano a oggi
nella nostra regione la diffusione delle tecniche, nonché dei
sistemi di riutilizzo delle acque reflue; in caso di risposta
affermativa, in quali impianti di depurazione è possibile vederne
l'applicazione anche a scopo agricolo; quali siano le ricadute per
la nostra regione dell'entrata in forza dei principi del già citato
regolamento europeo e se sia intenzione del Governo regionale
recepirne i principi, nell'ambito del percorso di definizione del
piano di tutela delle acque o di altri specifici atti
amministrativi e in che termini.
Presidente -
Risponde il Presidente della Regione, ne ha
facoltà.
Lavevaz (UV) -
Ringrazio il gruppo Lega e i due
componenti che hanno proposto quest'iniziativa assolutamente
puntuale e che tratta un tema di grande attualità. Al di là dei
punti più specifici legati al riuso, in generale quello dell'acqua,
mai come quest'anno, è un tema sentito e un problema per quanto
riguarda in particolare l'ambito agricolo, ma non solo, perché
credo che anche per quanto riguarda le risorse idriche per uso
umano, credo che nella prossima estate avremo delle criticità da
gestire, questo indubbiamente.
Per quanto riguarda la nostra Regione abbiamo due poli
principali che gestiscono e monitorano puntualmente in tempo reale
la situazione, che sono il Centro funzionale e l'ARPA, che hanno la
fotografia aggiornatissima della situazione nivologica. In
particolare, per quanto riguarda la cosiddetta riserva idrica
nivale, quest'anno i dati aggiornati alle ultime settimane
confermano una diminuzione di circa il 40/50 percento di questa
risorsa rispetto al periodo 2000-2020, una media degli ultimi
vent'anni. Questo è un dato molto significativo e molto
preoccupante, da questo punto di vista. Sicuramente la Valle
d'Aosta non è a rischio desertificazione, ma devono essere
considerati tutti i potenziali impatti su tutti i settori, in
particolare sul settore agricolo.
In questo senso il riutilizzo delle acque reflue in agricoltura
in particolare è una di quelle strategie che, anche a livello
europeo, sono state analizzate. C'è un nuovo regolamento che è
stato adottato nel 2020, il n. 741, che reca anche le prescrizioni
minime per il riutilizzo dell'acqua e tutte quelle iniziative per
limitarne l'estrazione, sia dei corpi idrici superficiali che
quelli sotterranei. L'idea è quella sempre di cercare di promuovere
un'economia circolare anche nell'utilizzo dell'acqua. Questo
regolamento entrerà in vigore peraltro nel giugno 2023, l'aspetto
del riutilizzo delle acque reflue è contenuto in questo regolamento
e può essere sicuramente, almeno in linea teorica, un elemento da
prendere in considerazione.
L'utilizzo dell'acqua in uscita dai depuratori è sicuramente
interessante per diversi aspetti, perché costituisce un flusso
continuo, peraltro ricco anche già di nutrienti per quanto riguarda
l'uso in ambito agricolo, in particolare di fosforo che in queste
ore è all'onore delle cronache come arma chimica, invece in
agricoltura è un elemento molto interessante e utile, anzi,
fondamentale per le piante. Le acque reflue hanno già al loro
interno una grande quantità sia di fosforo che di azoto, che può
essere già una sorta di fertirrigazione in un certo senso. Questo a
livello europeo è stato individuato anche come alternativa alla
desalinizzazione delle acque marine, questione che non riguarda le
realtà montane ma è stata utilizzata come alternativa.
La questione è che comunque non è semplicissimo l'utilizzo di
queste acque, per diversi motivi. Il primo fondamentalmente perché
queste acque non possono essere utilizzate
tout court
, cioè
all'uscita dal depuratore essere convogliate nei sistemi di
irrigazione, perché devono essere comunque sottoposte a un processo
di disinfezione. Al di là del fatto che sono depurate con un
processo di depurazione, contengono ancora degli agenti microbici
patogeni che devono essere eliminati in un processo appunto di
disinfezione. Questo deve essere fatto attraverso dei sistemi di
stoccaggio che devono essere messi tra il depuratore e l'inizio
della distribuzione per l'uso agricolo. Questo comporta la
necessità di un'analisi molto puntuale dei costi e dei benefici di
questo sistema di utilizzo, e ciò con particolare riferimento alla
realtà valdostana dove la posizione degli impianti, in particolare
degli impianti di depurazione, è legata a una conformazione del
nostro territorio e quindi bisogna capire se poi questi depuratori
hanno una posizione tale per cui possono essere utilizzati a valle.
È chiaro che questa possibilità ha probabilmente una valenza
maggiore e una facilità maggiore di utilizzo in paesi come i Paesi
Bassi, ma anche banalmente più vicino a noi nella Pianura Padana.
Il discorso è diverso ovviamente in una realtà alpina dove la
conformazione del territorio ha delle difficoltà che sono molto
differenti.
Poi è chiaro e lo sappiamo tutti, ne abbiamo già parlato forse
anche rispetto a un'iniziativa del collega Distort di recente,
quando si parlava dei sistemi di irrigazione: abbiamo un sistema
millenario di irrigazione che utilizza la gravità la quale, per
fortuna, è ancora gratuita. Quasi tutti i sistemi di irrigazione,
la stragrande maggioranza, usano sistemi a scorrimento per gravità,
questo a scapito dei prelievi della risorsa sotterranea per ovvi
motivi. È chiaro che questo si lega, come dicevo prima, al
potenziale utilizzo di queste acque depurate, al netto del fatto
che deve essere costituito un sistema di stoccaggio.
Per rispondere però alle questioni più puntuali poste in
particolare dal collega Ganis, al momento c'è un unico caso di
rilievo in termini di riutilizzo delle acque reflue depurate in
Valle d'Aosta, che è quello del depuratore di Brissogne nel quale
parte dell'acqua di scarico è utilizzata dalla società di gestione
per gli usi interni del polo ecologico, in particolare per irrigare
le aree verdi, per supportare l'inerbimento dei cumuli della
discarica e anche a uso antincendio.
Per quanto riguarda invece gli intendimenti futuri, come dicevo
prima il riutilizzo di queste acque è potenzialmente e sicuramente
una possibilità nell'ambito agricolo, ma sicuramente da sola non è
un'azione di adattamento efficace per ridurre il deficit di acqua
in particolare d'estate, proprio per questioni di costi-benefici
legati anche alla nostra conformazione territoriale.
Il collega Distort ha fatto un'analisi di massima abbastanza
corretta per quanto riguarda la quantità di acqua utilizzata in
particolare per uso umano. Il collega ha parlato di 11 milioni di
metri cubi all'anno per il consumo umano, che è un conto fatto da
urbanista, nel senso che è un conto di massima. Abbiamo dei
conteggi più puntuali, che sono ben maggiori addirittura: sono i
conteggi delle acque che arrivano al depuratore e sono circa il
doppio, sono circa 21 milioni di metri cubi all'anno, questo è il
dato del 2020. Sono numeri comunque molto importanti, ma questo è
proprio per il fatto che ovviamente al di là dell'uso umano, come
giustamente ha detto lei, ci sono tutte le acque di gronda,
eccetera, che arrivano nei depuratori e questo crea anche dei
problemi, ma queste sono altre questioni che non interessano in
particolare questo tipo di discorso. Questo comunque è un numero
abbastanza marginale se lo confrontiamo invece con i numeri
necessari e utilizzati in ambito agricolo, che sono poco meno di
800 milioni di metri cubi per quanto riguarda le acque utilizzate
ai fini irrigui. Quindi parliamo di circa un 2 percento, ma questo
proprio così, a titolo puramente statistico, perché non ha una
valenza particolare nel nostro ragionamento, però per avere
comunque un'idea in linea teorica, utilizzando tutto quello che
defluisce dai depuratori, parliamo di un 2 percento del totale
dell'acqua utilizzata ai fini irrigui.
Il problema rimane quello che accennavo prima, cioè la
localizzazione dei nostri impianti di depurazione, perché sono
impianti che già in fase di progettazione - lo dico a un
progettista che sa meglio di me di cosa sto parlando - la posizione
plano-altimetrica dei depuratori è legata proprio al fatto che i
nostri sistemi fognari sono per la stragrande maggioranza a
gravità, quindi sono a fondovalle e sono messi già nelle immediate
vicinanze del torrente o comunque del corso d'acqua nel quale viene
restituita l'acqua depurata. Questi elementi si conciliano male con
un utilizzo di queste acque a scopi irrigui, perché si trovano già
a fondovalle e quindi bisogna fare le valutazioni di quello che
ancora può essere utilizzato ancora più a valle, però questo
richiede un'analisi puntuale dei costi per quanto riguarda i
sistemi di stoccaggio e di disinfezione e poi un eventuale
riutilizzo.
Questi principi generali, che il regolamento europeo n. 741 che
ho citato prima contengono, devono essere recepiti anche dai nostri
piani di settore, in particolare il PTA di cui ha parlato il
collega Ganis, ma così anche il piano regionale di adattamento al
cambiamento climatico. Però, da lì a dire che questa può essere una
soluzione risolutiva per lo stress idrico delle nostre vallate,
credo che non sia così immediato. Va sicuramente tenuto in
considerazione, va analizzato, ma mi pare di dire che sia molto
difficilmente utilizzabile come possibilità reale, vista proprio la
nostra conformazione territoriale. Però è chiaro che la sfida che
dobbiamo tutti affrontare dei cambiamenti climatici, in particolare
per quanto riguarda la difficoltà di reperire risorse idriche, deve
essere un giusto mix tra le azioni immediate di sensibilizzazione e
di ottimizzazione del consumo idrico e la progettazione di
investimenti infrastrutturali, eccetera, di prospettiva più lunga,
come ad esempio la costruzione di bacini di accumulo multiuso, di
cui abbiamo parlato anche qui rispetto ad altre iniziative, che
devono essere in qualche modo ragionati e progettati in una maniera
completa di pianificazione territoriale di tutta la regione; questo
direi senza escludere la possibilità di usare queste acque reflue
dove questo sia strutturalmente ed economicamente in qualche modo
sostenibile.
Presidente -
Per replica il consigliere Distort.
Distort (LEGA VDA) -
Grazie presidente Lavevaz. È chiaro
che questa risposta, perché possa essere efficace, avrebbe bisogno
di molto più tempo, per cui io fin d'ora chiedo, non è una mozione,
questa è un'interpellanza, ma mi affido alla sensibilità del
presidente di Commissione, il presidente Chatrian, di poter
calendarizzare o valutare la calendarizzazione di un
approfondimento. Noi dovremmo anche trattare il piano di tutela
delle acque, quindi questo può rientrare e può essere un argomento
specifico.
Da parte nostra nessuna presunzione di una soluzione risolutiva
del problema dello stress idrico; assolutamente, siamo
perfettamente consapevoli dei numeri. I numeri li abbiamo portati
per dare la dimensione di una quantità che, al momento, va
"sprecata", una quantità che comunque confluisce nei depuratori,
ben venga che esistano, ma sono degli investimenti fatti con fondi
pubblici, per i quali, tra l'altro, una quota parte del servizio
idrico, il costo del servizio idrico integrato che incappa ogni
cittadino e ogni utente, è relativo anche a una quota parte per il
funzionamento del depuratore. Quindi entra veramente nella vita,
nella quotidianità delle persone, dei nostri abitanti, ed è per
questo che deve essere preso, assunto, in maniera seria e
approfondita da parte dell'Amministrazione e di un Governo che
voglia essere sicuramente all'altezza, anche semplicemente di
contenere uno spreco.
Tra l'altro la ringrazio dei dati che mi ha fornito. Io continuo
a riferirmi a quest'indagine del 2007 dove si parlava dell'uso
potabile per il 2 percento delle risorse idriche, del 20 percento
delle risorse idriche a uso irriguo, quindi dieci volte tanto - mi
sembra che i numeri che ha portato lei forse sono anche un po'
superiori per la parte irrigua - mentre il 76 percento è
idroelettrico industriale. Ben venga, questo vuol dire la nostra
capacità di costruire energia pulita. Comunque sia, è un tema che
va sicuramente sviscerato in tempi più lunghi e questa è soltanto
la prima puntata di una sensibilizzazione.
Non ho potuto leggere le domande, ma lo faccio adesso. La terza
domanda è quella che proprio esprime lo spazio in cui si può
muovere il Governo regionale. In caso di diniego dell'ipotesi di
riutilizzo delle acque reflue a fine ciclo, quindi per tutti i
problemi emersi e ben espressi da lei nella risposta, qual è una
soluzione alternativa? Perché si tratta di avere anche la fantasia
creativa di poter pensare semplicemente a un uso compensativo: non
usiamo quella, ma usiamo un quantitativo equivalente, poi estratto
dal fiume, dal corso d'acqua. Queste sono delle ipotesi su cui si
tratta di ragionare.
Sicuramente è una sfida importante e come tutte le sfide
presuppongono visione, presuppongono capacità di analisi,
presuppongono senso di missione del proprio incarico, senso di
utilità, di rendersi utili, capacità di gestire il personale
tecnico che noi abbiamo per spingerlo in questa direzione. E poi si
tratta anche di capire un fatto: siccome, è vero, soltanto una
piccola parte del fabbisogno idrico irriguo sarebbe coperto da
questo eventuale riuso delle acque reflue a fine trattamento, e per
posizione orografica e per legge di gravità vorrebbe dire che
probabilmente ne beneficerebbe soltanto una piccola parte del
fondovalle, però non sarebbe male pensare anche a un progetto
pilota, proprio esattamente in questa linea, cioè di poter pensare
che nel fondovalle ci sia un'attività agricola che si costruisce
con l'utilizzo di questa risorsa riutilizzata.
Ricordiamoci anche che esistono dei fondi europei, il
Recovery Fund
parla appunto, come ha citato lei, della
misura del 2020. Ricordo che entro giugno la Regione deve
provvedere alla riorganizzazione del modello di gestione delle
acque, pena il rischio di perdere i fondi del PNRR. Questa non
vuole essere una minaccia, ma vuole essere un ulteriore accorato
invito.
Presidente -
Collega Ganis ne ha facoltà.
Ganis (LEGA VDA) -
Grazie Assessore. Un tema importante è
quello del riuso delle acque, come lei ha evidenziato. La ringrazio
per la risposta, per aver fatto un po' di chiarezza sull'utilizzo
delle acque reflue e anche sul depuratore di Brissogne. Questa
comunque non la ritengo ovviamente una soluzione definitiva, ma
crediamo che vada presa in considerazione e analizzata.
Dicevo dell'importanza del settore agricolo, perché gli
agricoltori avrebbero così una diversa opzione, senza così limitare
le acque di falda e le acque superficiali. Va ricordato, e non me
ne voglia il collega Planaz, che i maggiori consumi dell'acqua in
agricoltura sono legati all'irrigazione; ecco che il riutilizzo
delle acque reflue potrebbe ridurre gli sprechi d'acqua e in
agricoltura, come ha detto lei, le acque depurate non avrebbero
bisogno di applicazioni di integrati di concime. Certo, bisognerà
investire nella costruzione di impianti di depurazione nuovi,
questioni che andrebbero affrontate con incentivi economici.
Bisogna intervenire nell'immediato, ridurre lo stress idrico e
dare alle regioni gli strumenti normativi adatti per poter
garantire al meglio il ricorso a questa pratica. Occorre entrare
nell'ottica che il riutilizzo delle acque reflue creerebbe così un
riutilizzo sostenibile, una forma di economia circolare dell'acqua,
cosa che lei ha ben evidenziato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK