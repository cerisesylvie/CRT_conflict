Consiglio Regionale della Valle d'Aosta - Oggetto del Consiglio n. 637 del 26 maggio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 637 del 26 maggio 1999 - Resoconto
SÉANCE DU 26 MAI 1999 (MATIN)
OGGETTO N. 637/XI Intendimenti circa la stipulazione del nuovo
contratto di servizio con le Ferrovie dello Stato.
(Interpellanza)
Interpellanza Preso atto che è in via di pubblicazione il nuovo
orario ferroviario estivo, definito sulla base degli accordi con le
Ferrovie dello Stato;
Constatato che a fine maggio scade la prima proroga del
contratto di servizio Regione - Ferrovie dello Stato;
Considerata l'importanza che riveste per la nostra Regione la
definizione della tipologia dei servizi ferroviari che vengono
garantiti agli utenti;
Ritenendo negativo procedere ad una seconda proroga del
contratto esistente;
Ribadito quanto sia importante operare per potenziare i servizi
di trasporto pubblico ed in particolare di quello ferroviario.
I sottoscritti Consiglieri regionali:
Interpellano
l'Assessore competente per conoscere
Quali sono gli intenti dell'Amministrazione regionale circa la
stipulazione del nuovo contratto di servizio con le Ferrovie dello
Stato.
F.to: Squarzino Secondina - Curtaz - Beneforti
Président La parole à la Conseillère Squarzino Secondina.
Squarzino (PVA-cU) Rileggendo ancora l'interpellanza, sembra
strano che uno inizi nella premessa parlando della pubblicazione di
un orario ferroviario per affrontare i temi del trasporto
ferroviario.
Ma qui vorrei sottolineare un aspetto che già il collega Curtaz
ha stamani evidenziato, che chi è all'opposizione non accede alle
diverse fasi di una decisione, non ha le informazioni che
accompagnano una scelta, e conosce dei problemi solo gli aspetti e
le decisioni che sono formalizzate via via in atti ufficiali come
le delibere, ad esempio. Così è successo che, dal momento in cui è
stata presentata l'interpellanza al momento in cui la si discute in
aula, è già stata presa la decisione, proprio quella decisione
relativa al problema che l'interpellanza voleva sollevare, cioè il
problema della scadenza del contratto di servizio fra la Regione e
le Ferrovie dello Stato, contratto di servizio che chiedeva
necessariamente una continuazione.
Sappiamo tutti che c'è questo contratto di servizio fra la
Regione e le Ferrovie dello Stato, finalizzato a migliorare il
servizio agli utenti anche per quanto riguarda le tariffe
privilegiate per gli studenti, per le persone della terza età; un
contratto di servizio finalizzato a migliorare la linea, con, ad
esempio, l'elettrificazione che è presente; un contratto di
servizio finalizzato ad intervenire su quei nodi strutturali che
rallentano la velocità dei treni e a perseguire l'utilizzo
funzionale dell'attuale linea: penso a quella bretella di cui ha
parlato stamani l'Assessore Lavoyer, penso anche ai sottopassi e
alle stazioni di Châtillon, di Pont-Saint-Martin, di Verrès, e via
dicendo. Con questo contratto si chiarisce ciò che ognuna delle due
parti contraenti è disposta a dare.
Ora, il contratto è stato stipulato nel 1993, aveva una scadenza
biennale che riguardava il periodo 1994-1995; nel 1996 è stato
rinnovato per altri due anni e poi abbiamo avuto ultimamente una
proroga fino al 29 maggio 1999; si trattava a questo punto di
decidere come continuare.
Il timore, non del tutto dissipato (quindi la valutazione è più
articolata rispetto ad un semplice sì oppure no, soddisfatto o non
soddisfatto), il timore era di vedere apparire ancora una volta una
proroga, proprio in attesa delle norme che disciplinano
l'attivazione e l'esercizio di nuove competenze, demandate alle
regioni in materia di trasporto ferroviario di interesse regionale
e locale.
A ben vedere questa delibera che, ripeto, è stata adottata dalla
Giunta nella seduta del 24 maggio 1999, in parte si presenta come
rinnovo del contratto. Il titolo è infatti rinnovo del contratto di
servizio; ma se uno va a vedere la durata di questo contratto di
servizio, sembra più una proroga, perché lo si rinnova per sei
mesi, dal 30 maggio 1999 al 31 dicembre 1999; quindi nominalmente è
un rinnovo, in pratica è più una proroga.
Ci sono nel contratto alcune parti rinnovate nei contenuti, ma
direi più nella forma che non nei contenuti; d'altra parte, avendo
pagato una consulenza di 20 milioni per predisporre un progetto di
contratto di servizio, bisognava dimostrare che i 20 milioni erano
stati ben spesi.
A questo punto, essendo intervenuta una serie di decisioni dal
momento in cui è stata presentata l'interpellanza al momento in cui
la si discute, è chiaro che la domanda viene leggermente
modificata: intendo sapere quali sono stati gli intenti che hanno
guidato l'Assessorato nel fare la scelta di rinnovare per soli sei
mesi il contratto, quali sono i contenuti di questo "rinnovo",
quali sono eventualmente le novità rispetto alla precedente
convenzione, e poi quali sono gli intenti dell'Amministrazione
regionale rispetto al nuovo contratto di servizio, quello di cui il
contratto approvato in Giunta il 24 maggio è soltanto un ponte, una
fase di passaggio.
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) Effettivamente all'interpellanza fatta dai
Consiglieri Squarzino e Curtaz, nell'illustrazione la Consigliera
Squarzino ha già dato anche la risposta, quindi avrei poco da
dire.
Normalmente le risposte della Giunta dovrebbero essere
finalizzate ad illustrare i quesiti scritti nell'interpellanza;
adesso la Consigliera, visto che erano superati questi quesiti, me
ne ha fatti altre due. Cercherò nei limiti del possibile di
rispondere ai quesiti relativi a quali sono i contenuti e a quali
sono le novità di questa proroga.
Il fatto stesso poi che l'iniziativa consiliare molte volte
coincida con un provvedimento di Giunta, è ovvio che se siamo in
una scadenza, come in questo caso, di una proroga di un contratto,
la Giunta non può che al momento della scadenza o prorogare o
rinnovare il contratto, come abbiamo fatto noi in questo caso. Non
può certamente stare ferma e far sì che venga a cadere l'attuale
servizio.
Quindi non so se è più l'interpellanza che normalmente cerca di
accostarsi qualche giorno prima di una decisione che si sa che
viene comunque presa, o viceversa; questo tanto per chiarire.
Per quanto attiene invece nello specifico, la Consigliera
Squarzino sa bene che l'obiettivo principale della Giunta regionale
è quello di dare attuazione al decreto legislativo n. 422/97, che
dovrebbe trasferire le competenze all'Amministrazione regionale.
Questo è un tavolo di lavoro parallelo che l'Amministrazione
regionale e le strutture tecniche supportate anche da consulenze
stanno portano avanti, insieme anche alle altre regioni perché non
è un provvedimento che interessa solo la Regione Valle d'Aosta.
Quindi qual era l'azione che poteva mettere in atto la Giunta?
Visto che questo provvedimento definitivo non si è potuto ancora
concretizzare, non certo per mancanza di buona volontà da parte
della Giunta o per l'inerzia degli uffici, ma perché è un
provvedimento che ha rilevanza e carattere nazionale, chiaramente
rilievi specifici per quanto attiene la nostra realtà, non potevamo
che o prorogare il contratto esistente, oppure rinnovarne un altro
che prudenzialmente è stato rinnovato per sei mesi.
Speriamo che prima della scadenza naturale di questo rinnovo
avvenga la concretizzazione dell'accordo che si sta portando avanti
sull'altro tavolo parallelo. Infatti l'articolo 5, comma 3, del
rinnovo del contratto prevede che, qualora venga concretizzato
l'accordo complessivo in attuazione del decreto n. 422/97,
automaticamente vengano a cadere gli attuali trasferimenti
finanziari che l'Amministrazione regionale ha nei confronti delle
Ferrovie dello Stato.
Ma va subito chiarito, per rispondere al quesito, che il nuovo
contratto non costituisce assolutamente una semplice proroga del
precedente contratto di servizio, ma contiene, come peraltro è già
stato sottolineato parzialmente dall'interpellante, forti elementi
innovativi, che anticipano anche le principali linee direttrici
della riforma avviata con il decreto n. 422/97. Dico questo non
tanto per giustificare la modestissima spesa di 20 milioni data a
una società di consulenze (peraltro estremamente qualificata).
È invece un elemento indispensabile e oggettivo, perché quando
andiamo a contrattare dobbiamo avere tutti gli elementi che devono
essere noti alla controparte per poter impostare un contratto che,
salvaguardando l'efficienza, salvaguardi dal punto di vista dei
trasferimenti finanziari, perché a fronte di un trasferimento di
competenze ci dovrà essere anche un trasferimento di risorse.
Quindi il contratto che è stato rinnovato, pur salvaguardando
nella loro dimensione complessiva i servizi aggiuntivi, ossia le
ulteriori percorrenze che la Regione già aveva ottenuto dalle
Ferrovie dello Stato in aggiunta a quelle concordate dal ministero
per il periodo 1992-1993, e pur assicurando anche il mantenimento
di tutte le facilitazioni in essere a favore dei residenti -
quindi, tanto per non cadere negli equivoci, saranno salvaguardati
tutti i provvedimenti relativi alle categorie protette, ai giovani,
agli studenti universitari, articolo 19 -, il nuovo contratto
introduce per la prima volta nella parte IV, dall'articolo 22
all'articolo 26, un dettagliato e approfondito sistema di
monitoraggio. Ci sono tutte le schede allegate e sono elementi
estremamente importanti per andare poi a discutere, nel momento in
cui si darà attuazione al decreto del 1997.
Questo sistema di monitoraggio si riferisce alla qualità,
rilevazione di costi, ricavi del servizio, ed è molto importante la
conoscenza di questi elementi.
Sono stati inoltre individuati 5 parametri per una completa
misurazione dell'efficacia e dell'efficienza del servizio (come è
specificato nell'articolo 11), la cui rilevazione è riferita
all'anno 1998 e al primo semestre 1999, ci fornirà quei dati che
sono essenziali per una più consapevole impostazione delle
successive trattative con lo Stato e le Ferrovie dello Stato,
finalizzata al trasferimento alla nostra regione delle competenze
in materia di ferrovie.
Sottolineo ancora, per evitare equivoci, che all'articolo 5 è
stato poi introdotto il fondamentale principio della completa
compensazione delle prestazioni previste dal contratto con quelle
che dovessero essere previste da nuovi contratti di servizio, che
potranno venire successivamente stipulati in applicazione della
riforma promossa dalla "422/97".
Ciò consentirà di recuperare integralmente le quote di
corrispettivo, riferito ai periodi successivi all'entrata in vigore
di eventuali nuovi contratti, salvo le somme pari a qualche
centinaio di milioni, relative agli sconti dell'articolo 19 e agli
ulteriori servizi commerciali previsti dall'articolo 7.
In sintesi, il nuovo contratto è da un lato un atto dovuto, come
è già stato sottolineato anche dall'interpellante, al fine anche di
dare continuità all'insieme dei servizi ferroviari attualmente
forniti alla nostra regione, ma dall'altro costituisce lo strumento
per impostare su basi più favorevoli e più adeguate alle specifiche
esigenze della nostra regione l'attuazione della riforma del
trasporto ferroviario locale, i cui passi successivi saranno
costituiti dall'adesione all'accordo quadro nazionale e quindi
all'elaborazione ed emanazione delle norme di attuazione dei
principi della citata legge n. 422/97 e di trasferimento delle
relative competenze alla nostra regione.
Ancora una piccola informazione - per non cadere anche qui negli
equivoci - sugli investimenti; non si fa cenno al programma
d'investimenti perché gli stessi sono ormai in corso di
realizzazione secondo un programma operativo che ci è stato
illustrato anche dalla divisione infrastrutture e che possiamo
sintetizzare in interventi di protezione degli impianti ferroviari
dal dissesto idrogeologico per 7 miliardi e interventi di
miglioramento della sicurezza della circolazione, da eseguirsi in
alcune stazioni ferroviarie per 3 miliardi.
Questi interventi sono pianificati nel budget investimenti della
divisione infrastrutture delle Ferrovie dello Stato. Sono in fase
di definizione le varie procedure, per poter iniziare i lavori
entro la fine del 1999 e i primi del 2000. L'ultimazione di tutti
questi interventi è prevista nel dicembre 2001.
Non sto a dilungarmi nel dettaglio degli interventi di
protezione per 7 miliardi, che riguardano la tratta Chivasso/Aosta
e la tratta Aosta/Pré-Saint-Didier, che sono prevalentemente
consolidamento di fondazioni, costruzione di muri, rifacimenti di
difese, sistemazioni di muri d'ala, consolidamenti e drenaggi di
zone in frana, realizzazione di fossi di guardia, eccetera.
Per quanto attiene gli interventi di miglioramento della
sicurezza della circolazione, come ha già sottolineato bene
l'interpellanza, riguardano la stazione di Verrès, di Châtillon e
di Pont-Saint-Martin, dove sono previsti interventi di modifica
degli impianti per ingresso di contemporanei treni che si
incrociano e la costruzione di sottopassaggi viaggiatori per
migliorare la qualità del servizio.
Président La parole à la Conseillère Squarzino Secondina.
Squarzino (PVA-cU) Ringrazio l'Assessore per alcune informazioni
che mi ha dato, anzi gli sarei grata se potesse farmi avere questo
piano d'investimenti per 7 miliardi, per vedere anche la loro
progressione, perché se ho capito bene sono tutti gli investimenti
che erano già presenti nel rinnovo del contratto di servizio del 30
novembre 1998 ripresi dai contratti dei servizi precedenti.
Quindi sono impegni che da alcuni anni vengono affermati e
vengono ripresi e speriamo che questa volta finalmente gli impegni
decisi già diversi anni fa, riescano a raggiungere un risultato. Mi
sembra che ci sia effettivamente, in base a questo piano
d'investimenti di 7 miliardi, un impegno da parte delle Ferrovie
dello Stato di adempiere ai propri impegni.
C'è, se mi permette l'Assessore, un appunto che vorrei fargli
per quanto riguarda gli impegni della Regione.
Nell'articolo 18, in cui vengono individuati gli impegni
programmatici delle parti e l'impegno della Regione, si dice che la
Regione s'impegna a promuovere l'integrazione modale e tariffaria,
e qui torniamo di nuovo al sistema integrato delle tariffe,
torniamo al problema dolente che avevamo già sollevato
precedentemente sul fatto che siamo ancora molto indietro rispetto
all'attuazione di un sistema integrato di tariffe e di moduli, di
carte, di strumenti per i passeggeri.
Nel momento in cui non ci preoccupiamo di attuare questo sistema
integrato delle tariffe e dei biglietti, a cosa andiamo incontro?
Andiamo incontro a quegli inconvenienti che erano segnalati nella
precedente interrogazione: i passeggeri non hanno più la
possibilità di utilizzare una o due corse del treno, il che è poco
rispetto al sistema complessivo; ma, essendo legati ad un orario di
lavoro ben preciso, non possono tornare a casa o andare al lavoro
con il treno, per cui sono costretti a scegliere un altro sistema,
quello del bus, ma questo li obbliga ad avere due tipi di
abbonamento e non possono invece utilizzare con uno stesso
biglietto l'uno e l'altro mezzo a seconda degli orari e dei servizi
che forniscono.
Quindi inviterei ancora l'Assessore ad incentivare l'attuazione
di questo servizio, perché siamo ancora in alto mare. Fra l'altro
avevo fatto delle richieste di documentazione rispetto a questo
problema e non ho avuto a tutt'oggi una risposta.
Sempre in merito al rinnovo del contratto, faccio notare anche
che rispetto a sei mesi fa gli investimenti che la Regione fa sono
aumentati di circa 600 milioni; c'è un aumento per quanto riguarda
gli investimenti che la Regione corrisponderà, per cui il
contributo da 2,125 miliardi fissato sei mesi fa passa a 2,975
miliardi, con un aumento di oltre 600 milioni.
C'è un aumento poi di una settantina di milioni per i servizi
commerciali a terra; mentre prima la Regione stanziava un
contributo di 160 milioni, nei prossimi sei mesi stanzierà un
contributo di 232 milioni.
E rispetto a questo aumento di stanziamenti della Regione non è
che siano previste delle prestazioni tali da giustificare questo
aumento di contributo in sei mesi.
Comunque continueremo a seguire con attenzione questo problema e
aspettiamo con interesse di vedere i primi passi di
quest'integrazione tariffaria del sistema trasporti in Valle
d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK