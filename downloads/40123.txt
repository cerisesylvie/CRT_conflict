Consiglio Regionale della Valle d'Aosta - Oggetto del Consiglio n. 3012 del 8 novembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3012 del 8 novembre 2017 - Resoconto
OGGETTO N. 3012/XIV - Reiezione di Mozione: "Costituzione di
una Commissione consiliare speciale, ai sensi dell'articolo 21 del
Regolamento interno del Consiglio, per verificare gli appalti di
lavori gestiti dalle società partecipate".
Rosset (Presidente) -
Passiamo al punto n. 37 dell'ordine
del giorno. Per l'illustrazione ha chiesto la parola il consigliere
Gerandin, ne ha facoltà.
Gerandin (GM) -
Chiedo, come eravamo rimasti d'accordo
nella pausa precedente, un incontro tra maggioranza e minoranza, al
fine di definire come vogliamo procedere, sia in merito a questa
mozione sia eventualmente sulle altre.
Presidente -
Sospensione concessa. Ha chiesto la parola
il consigliere Gerandin, ne ha facoltà.
Gerandin (GM) -
Mi sono dimenticato di dire che nel
frattempo verrà presentata una risoluzione. Peraltro, il presidente
Viérin ci aveva annunciato una risoluzione sulla Catalogna; noi ne
presenteremo una su un altro aspetto, per cui ne discuteremo, se
siamo d'accordo.
Presidente -
Sospensione concessa.
La seduta è sospesa alle ore 10:10 e riprende alle ore
10:53
.
Rosset (Presidente) -
Possiamo riprendere i lavori. Siamo
giunti al punto n. 37 dell'ordine del giorno. È stata chiesta una
sospensione. Ci sono richieste di intervento? Qualcuno vuole
illustrare? Ha chiesto la parola il consigliere Gerandin, ne ha
facoltà.
Gerandin (GM) -
Aspettavo di avere alcune indicazioni in
merito, visto che la sospensione era propedeutica a capire se c'era
la possibilità di condividere il percorso almeno su questa mozione.
Nulla è stato detto, pertanto penso che l'iter sarà quello
consueto.
Con questa mozione chiede di costituire, ai sensi dell'articolo
21 del Regolamento interno per il funzionamento del Consiglio
regionale, una Commissione consiliare speciale. Non è una
commissione d'inchiesta, non ci piace il termine "d'inchiesta", ma
è una Commissione speciale che è necessaria in un sistema
valdostano, che ripetutamente è stato oggetto di giudizi e
commenti:
in primis
da parte della presidente della
Commissione parlamentare antimafia, l'onorevole Rosy Bindi, in
seguito dal Procuratore generale di Torino dottor Francesco
Saluzzo, dal nuovo capo della Procura di Aosta dottor Paolo Fortuna
e delle numerose pagine di giornali che ormai, non dico
quotidianamente, ma settimanalmente dipingono una Valle d'Aosta;
l'ultimo titolo del La Repubblica è "Una Valle d'Aosta tutti i
guai". Quello che dispiace di più, su come viene dipinto il sistema
valdostano, è che tutto questo avviene in un assordante e
imbarazzante silenzio delle istituzioni e del Governo regionale. I
casi sono due. Non abbiamo argomenti per difenderci: ma io, come
consigliere regionale e come cittadino valdostano, mi rifiuto di
credere che non abbiamo argomenti per difendere la nostra autonomia
e le scelte fatte fino a oggi, da quella che tutti chiedono sia
un'Amministrazione trasparente. Mi rifiuto di crederlo, in primis
come cittadino valdostano! Ma se non è il caso uno, è il caso due!
Il secondo caso è che in questo momento, chi rappresenta la
politica, in primis chi rappresenta il governo e le istituzioni,
coloro che hanno i rapporti diretti con le società partecipate, non
hanno informazioni o non hanno argomenti per potersi difendere. Ma
se non ci sono informazioni sufficienti, se non ci sono argomenti
sufficienti, è ora di fare chiarezza. È una politica di basso
livello quella che delega alla magistratura un compito che è
sicuramente quello di indagare se ci sono o meno degli abusi, se ci
sono degli atti illegittimi, ma che non è in grado di
autoregolamentarsi per avere una politica chiara, trasparente, che
sia di esempio per le altre autonomie, per gli altri modelli di
gestione a livello nazionale e soprattutto che sia di chiara e
facile lettura per i cittadini.
Ecco perché noi chiediamo questa Commissione speciale: per dare
l'opportunità a tutti di avere argomenti a sufficienza per
difendere la legittimità delle scelte, in primis delle società
partecipate, che sono il vero anello economico che in questo
momento sta ancora avendo quei residui di capacità finanziarie che,
purtroppo, da altre parti non ci sono più. Per gestire risorse
pubbliche è d'obbligo che ci sia quella dovuta e adeguata
trasparenza. Pertanto, non è che si voglia arrivare a delle
sentenze, o fare un'attività che non ci riguarda. Noi vogliamo che
la politica abbia la possibilità di intervenire e di leggere gli
atti.
I 116 che abbiamo fatto fino a oggi non sono sufficienti, perché
ci portano degli atti che sono la fase finale di un percorso. Noi
vogliamo entrare nel percorso e capire cos'è successo nel percorso.
Sicuramente in questa fase non c'è molto tempo, tenuto conto che
queste commissioni decadono poi in automatico quando termina la
legislatura. Noi vogliamo arrivare in tempi brevi ad avere accesso
a questi atti. Per cui, rispetto al testo originario della mozione,
noi chiederemo che questa Commissione speciale sia definita
nell'ambito di casinò, CVA e impianti a fune, proprio perché c'è
poco tempo.
Crediamo sia un'opportunità della politica di non trincerarsi
dietro quel silenzio imbarazzante che ha dipinto una Valle d'Aosta
- continuiamo a credere e vogliamo credere che non sia quella
dipinta - con anche delle palesi inesattezze sugli organi di
informazione, ma che nessuno ha smentito a nessun livello, nel più
imbarazzante e assordante silenzio delle istituzioni.
È un'opportunità quella che si vuole dare, senza arrivare a
facili giudizi, tenuto conto che comunque - ci tengo a
sottolinearlo - un po' di chiarezza nel percorso di CVA è già stato
fatto in merito alle turbine cinesi. È stato fatto grazie a una
commissione consiliare speciale, che ha redatto degli atti, sulla
base dei quali si stanno muovendo i vertici, lentamente in questo
momento, per chiedere dei rimborsi spese o dei danni, dovuti a una
gestione assolutamente impropria delle risorse pubbliche.
Non voglio dilungarmi oltre nell'illustrazione, perché penso che
ognuno avrà qualcosa da dire. Naturalmente, nell'intervento in cui
entrerò un po' più nello specifico, dirò anche dove e quanti sono
gli aspetti oscuri di tutta questa faccenda, di queste
partecipate.
Presidente -
Siamo in discussione generale. Chi vuole
intervenire? Ha chiesto la parola il consigliere Fabbri, ne ha
facoltà.
Fabbri (UVP) -
Noi, come gruppo dell'Union Valdôtaine
Progressiste, non mettiamo certamente in discussione la validità
delle commissioni speciali. Non l'abbiamo mai messa in dubbio e,
anzi, partecipando attivamente, in prima persona e anche
presiedendo una commissione speciale che ha avuto dei risvolti
estremamente importanti per la nostra vita politica e
amministrativa, l'abbiamo dimostrato e l'abbiamo sostenuta fino in
fondo. Quella che oggi discutiamo con questa mozione, non è la
validità, ma l'opportunità di istituire questa commissione speciale
che, in questo particolare momento che stiamo vivendo di fine
legislatura, secondo noi non può avere la possibilità di espletare
correttamente ed efficacemente ciò che ripropone. Ci ripropone
infatti di indagare su un amplissimo settore della vita
amministrativa che, a nostro avviso, richiederebbe molto più tempo
e molto più impegno di quanto possiamo dedicare in quest'ultimo
scorcio di legislatura. Anche riducendoci alle principali
partecipate regionali, noi crediamo non ci sarebbe il tempo
necessario e l'opportunità di entrare nello specifico, per
sviscerare i problemi e per darne dei giudizi definitivi. Penso
anche alla difficoltà che alcuni gruppi consiliari presenti, con
scarso numero di consiglieri, potrebbero avere in questa
funzione.
Procedendo in questi tempi ristretti, a nostro avviso, non
avremmo gli strumenti e la possibilità di approfondire queste
situazioni. Abbiamo ancora però la possibilità di approfondire in
Commissione, specificatamente su alcuni argomenti, le problematiche
che i vari consiglieri vorranno sottoporre. Le Commissioni non si
sono mai negate a discutere approfonditamente questi problemi. Per
cui, a nostro avviso, se ci sono delle tematiche particolari, non
ci sarà, da parte né della presidenza né delle Commissioni, una
volontà di non approfondire i problemi nel tempo che ci rimarrà.
Torno a ripetere che per noi, come gruppo UVP, queste commissioni
speciali sono fondamentali nell'affrontare specifici argomenti e
non per affrontare degli argomenti troppo ampi, per avere la
freddezza del giudizio di esprimersi su argomenti specifici.
Vorrei ribadire che la nostra posizione non è quella della messa
in discussione dello strumento, ma che questo strumento non può
avere, in quest'ultimo periodo della legislatura, la possibilità di
svolgere il suo compito. La nostra posizione, quindi, è di
demandare, se ci sono degli argomenti che si vogliono sviscerare e
approfondire, alle Commissioni competenti, che hanno la possibilità
e sicuramente la disponibilità di affrontare questi argomenti.
Pertanto, noi, come gruppo dell'Union Valdôtaine Progressiste ci
asterremo su questa mozione.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Solo per chiarire alcuni concetti
presenti all'interno di questa mozione, che ho firmato
convintamente. Mi è sembrato di capire dalle parole del collega
Fabbri, che il voto di astensione dell'UVP sia giustificato dal
fatto che non c'è tempo - ormai siamo a fine legislatura e siamo
talmente tanto presi dagli impegni che non c'è tempo - e che, così
facendo, magari si aiutano anche i gruppi con piccoli numeri. Mi
sono sentito preso in causa, perché sicuramente sono in uno dei
gruppi con il numero più piccolo. Sostanzialmente quindi non è
opportuno, non c'è l'opportunità.
Vorrei soltanto spiegare a quest'aula che per quanto mi
riguarda, per quanto riguarda il nostro gruppo, per me si può
cominciare a lavorare anche subito. Siamo pagati fino all'ultimo
giorno, quindi per quanto mi riguarda queste affermazioni lasciano
il tempo che trovano. Ho lavorato anche nella Commissione
d'inchiesta nella stessa situazione attuale e non mi sembra di aver
fatto cose diverse.
Io trovo che siano solo scuse. D'altronde, i fatti e quello che
sta accadendo stanno sopravanzando le nostre mozioni. Basta leggere
il giornale di oggi e si vede chiaramente che le parole della
presidente Bindi sono più che accertate. Ma lo erano già per noi e
non è una novità, non doveva venire la Bindi a dircelo, almeno per
quanto ci riguarda. Sono cinque anni, ma anche da prima di questi
cinque anni, che raccontiamo che c'è un sistema, chiamato da noi
"sacra grolla unita", che prospera sulle spalle di alcuni
valdostani, mentre altri valdostani prosperano.
Quindi, per me sarebbe necessario. Io sto ancora aspettando
quello che l'assessore Perron aveva promesso di farci vedere sul
casinò. Sto ancora aspettando: magari la prossima legislatura, se
sarà ancora assessore, mi farà vedere le famose fatture! Ma non c'è
bisogno, tanto, con i 116 che abbiamo avuto e con quello che
abbiamo tirato fuori, è già uscito di tutto. D'altronde,
l'organizzazione che c'è negli uffici, da un punto di vista
formale, è sempre perfetta. Questa è la cosa più divertente. Però
abbiamo visto, con la Commissione speciale su CVA, che sebbene così
perfetta non ha portato ai risultati sperati.
Ripeto: per quanto riguarda me, ma posso tranquillamente dirlo a
nome di tutto il gruppo, si può cominciare anche subito. Siamo
pagati per fare questo lavoro, dovremmo farlo al meglio delle
nostre possibilità. Spesso vedo che alcuni colleghi, in qualche
modo, vengono meno a questo mandato, ma non sta a me giudicare, sia
chiaro. Quindi per quanto riguarda, respingo completamente le
parole dette a questo riguardo dal collega Fabbri.
Un'ultima cosa vorrei dire all'aula e a chi ci ascolta. Se
pensate, in questo modo, di mettere il coperchio su una pentola che
ormai tracima da tutte le parti, avete sbagliato completamente. Se
non vi rendete conto che ormai tutto questo sistema sta
collassando, sta uscendo fuori di tutto e verrà fuori tutto, e
pensate di farlo gestire alla magistratura all'esterno di
quest'aula, non avete minimamente capito quello che sta per
succedere. Sta arrivando uno tsunami e non ve ne siete ancora resi
conto. Continuate a fare così, a mettere la testa sotto la sabbia e
a far finta di nulla. I fatti vi travolgeranno.
Presidente -
Ha chiesto la parola l'assessore Baccega, ne
ha facoltà.
Baccega (EPAV) -
Certamente è un argomento difficile e
complicato, soprattutto a pochi mesi dalla chiusura di una
legislatura. Abbiamo avuto modo, in questa legislatura, di
confrontarci più volte su queste questioni. Si è costituita la
Commissione speciale per la CVA e risultati ne ha dati. Si è
costituita la commissione speciale, la cosiddetta "task force
Casinò", che mi sembra non abbia dato risultati efficaci. Si è
lavorato per parecchi anni alla formulazione della legge n. 20
sulle partecipate: è stato un percorso di autoregolamentazione e,
da questo punto di vista, abbiamo scoperto che questa legge
presenta alcune lacune e va rivista. In alcuni casi si è rivelata
estremamente stringente e ha messo fortemente in difficoltà alcune
società partecipate.
Per questo, noi riteniamo, concordando con il collega capogruppo
dell'Union Valdôtaine Progressiste, che i tempi siano decisamente
stretti. Concordiamo che non ci possiamo sottrarre al lavoro,
perché siamo giustamente pagati, ma siamo certi che il tempo non
sarà sufficiente per fare un lavoro adeguato, ma probabilmente per
avvicinarci a una campagna elettorale che è già iniziata e che è
già in corso. Quindi non c'è nessuna volontà di bavaglio, ma la
volontà di intervenire seriamente. E questo tempo potremmo
sprecarlo intervenendo sulla legge n. 20, rimodulandola e dando
l'opportunità di avere una legge più efficace e che dia più
risultati.
Presidente -
Ha chiesto la parola il consigliere
Padovani, ne ha facoltà.
Padovani (GM) -
Francamente, sarà che sono giovane e che
sono appena entrato, ma sono basito dagli interventi dei colleghi
di maggioranza. Sono basito perché francamente non ho capito
l'intervento del collega Baccega, che mi sembrato totalmente fuori
tema. Invece ho capito l'intervento del collega Fabbri e,
francamente, non lo condivido, perché anche i fatti che stanno
succedendo in altri palazzi rispetto a questo, ci impongono il
dovere di fare chiarezza. Noi non facciamo il lavoro della
magistratura, ma noi siamo chiamati a chiarire come sono stati
spesi i soldi dei valdostani, cioè delle persone che, con il loro
voto, ci hanno permesso di stare qui, perché pensavano che noi
potessimo rappresentare le loro idee e i loro bisogni al
meglio.
Io penso che sia dovere di quest'aula, che sia dovere di ognuno
di noi, di noi trentacinque o di coloro che oggi sono in aula,
visto che non siamo tutti presenti, di chiarire, di spiegare alle
valdostane e ai valdostani, a coloro i quali ci hanno dato il
mandato, come sono stati usati i soldi nelle partecipate. Io penso
che i fatti di queste ore ce lo impongano. Le dichiarazioni
dell'onorevole Bindi sono, secondo me, importanti e da non
sottovalutare.
Anche se non ho firmato questa mozione, perché ne avevo già
firmate altre tre - se non ci fosse il limite, l'avrei firmata
molto volentieri - io la sostengo con grandissima forza, perché io
penso che soprattutto i fatti che stanno succedendo in queste ore
fuori da qui, ci impongano il dovere di fare chiarezza sui soldi
nelle partecipate. Se non lo capite, se fate finta di non capirlo,
davvero io concordo con il collega Cognetta: i fatti vi
travolgeranno.
Presidente -
Ha chiesto la parola il consigliere Marquis,
ne ha facoltà.
Marquis (AC-SA-PNV) -
Il tema che è stato posto
all'attenzione è di grande attualità. È un tema di cui si è
iniziato a parlare e a riflettere negli ultimi giorni, anche a
seguito dell'audizione che c'è stata della Commissione antimafia
nazionale ad Aosta, dove sono state espresse delle parole piuttosto
preoccupanti riguardo alla situazione della nostra valle, riguardo
alla situazione del tessuto economico e produttivo. È stato
affermato in quell'occasione che le infiltrazioni mafiose
condizionano l'economia di questa terra e anche la politica e le
sue scelte.
Credo sia più che mai opportuno condividere l'iniziativa che è
stata presentata, perché vuole portare a fare chiarezza sul sistema
delle partecipate. In un momento particolarmente difficile, è
doveroso dare contezza ai valdostani che la Valle d'Aosta non è
tutta così, che c'è una situazione di pulizia morale nella nostra
valle e quindi dobbiamo essere messi nelle condizioni di poter
avere gli elementi per far capire alla gente la nostra realtà.
Credo che la piega che sta prendendo questo Consiglio oggi sia
completamente opposta, perché è una piega che porta all'omertà,
alla voglia di non vedere, alla voglia di non approfondire le
questioni. Mi spiace aver sentito le parole del collega Fabbri, che
ho sempre molto apprezzato in questa legislatura per il suo alto
senso di responsabilità nelle sue dichiarazioni. Ma trincerarsi
oggi dietro al fatto che non c'è tempo, caro collega Fabbri, questo
mi sembra che evidenzi una metamorfosi del suo gruppo. Noi abbiamo
condiviso con voi un'esperienza, abbiamo condiviso la costituzione
della Commissione d'inchiesta sulla CVA, che mi sembra abbia
prodotto dei buoni risultati. Abbiamo lavorato con intensità in
poche sedute e siamo riusciti a portare dei risultati alla comunità
valdostana. Credo che oggi ci siano tutti i tempi - basta volerlo!
- di approfondire le questioni.
Non mi stupisco delle affermazioni fatte dal collega Baccega,
perché è in continuità con quella che era la sua visione, con
quello che aveva rappresentato già anche al momento della
costituzione della Commissione d'inchiesta sulla CVA. Ma qui si
tratta di una involuzione rispetto alla posizione che veniva
tenuta, che era una posizione che portava ad approfondire i temi e
a cercare di fare chiarezza. Quindi io mi aspettavo che la vostra
presenza oggi nella maggioranza regionale, potesse far sì di
portare anche le altre forze che allora non erano su questa
posizione a condividere tale percorso, invece siamo qui a vedere
che è successo il contrario, che sono le altre forze che hanno
portato voi a condividere la loro posizione.
Faccio solo alcuni esempi sul perché, secondo me, bisogna fare
questi approfondimenti. Io non entro nel merito della legittimità
delle scelte che vengono fatte nelle partecipate, perché ci sono
dei consigli di amministrazione e ci sono dei collegi sindacali che
devono verificare la correttezza degli affidamenti e della spesa.
Però, credo che la politica abbia la responsabilità di verificare
l'adeguatezza della spesa che viene fatta all'interno delle società
partecipate e mi riferisco laddove sono stati fatti dei grandi
investimenti, in particolare sul casinò. Se un metro quadro di
piastrelle costa 30 euro al metro o 90 euro al metro, la spesa è
tre volte tanto! Quindi, se abbiamo speso 100 milioni di euro, se
ne potevano spendere magari 50 milioni per ristrutturare il casinò?
Queste sono delle verifiche che dobbiamo fare, perché fino a oggi
abbiamo avuto la difficoltà dell'accesso a capire e a vedere quali
sono state le motivazioni, le ragioni, l'entità delle singole spese
che sono state prodotte.
Credo che nell'arco di pochi pomeriggi, guardando dei
capitolati, siamo in grado di capire benissimo se c'è stata
un'adeguatezza di spesa. Così come sul casinò, lo si può fare anche
sulla CVA, lo si può fare sugli impianti di risalita, e questo
porterebbe a chiarire definitivamente, di fronte alla popolazione,
che i soldi vengono ben spesi. Tenere un comportamento oggi
passivo, trincerarsi dietro il fatto che non abbiamo tempo o che
abbiamo altro da fare, o che forse ci sono delle altre priorità,
vuol dire nascondere la testa sotto la sabbia. Ci sono anche delle
persone nuove dentro il Consiglio - mi riferisco al collega Contoz,
che è sempre stata una persona che ha contribuito attivamente
nell'ambito delle discussioni politiche, nei movimenti che ha
frequentato in modo guerrigliero, con la voglia di fare chiarezza -
ma io mi chiedo se voi oggi tutti vi adeguate a queste posizioni,
di stare qui, di non affrontare le questioni e non fare chiarezza e
nel frattempo succedono delle cose che non devono accadere.
Pertanto, credo sia opportuno condividere questa linea e questo
percorso, per cercare di diffondere un'immagine positiva del
sistema delle partecipate, perché è un sistema dove lavorano delle
persone corrette, dove lavorano delle persone con senso di
responsabilità e quindi noi abbiamo anche il dovere, nei loro
confronti, di valorizzare la loro attività. Ma così facendo, stiamo
facendo tutto il contrario. Pertanto, credo ci sia la necessità di
condividere l'iniziativa e di darsi dei tempi precisi. Credo che
nell'ambito di qualche di qualche settimana (trenta o sessanta
giorni) si possa fornire un contributo interessante alla comunità
valdostana, per poter definitivamente chiarire la situazione. È
sicuramente una priorità in questo momento e credo che il senso di
responsabilità di tutti non possa che portare a condividere
l'iniziativa.
Presidente -
Ha chiesto la parola il consigliere Gerandin
per il secondo intervento, ne ha facoltà.
Gerandin (GM) -
No, io prima ho solo illustrato. Sono tra
i firmatari.
Presidente -
La richiesta del collega è lecita.
Gerandin (GM) -
È il primo intervento, perché io ho
illustrato la mozione e sono tra i firmatari.
Ho voluto ascoltare ed è stato interessante: abbiamo sentito la
posizione dell'UVP, abbiamo sentito la posizione di EPAV. A nostro
parere, era interessante capire anche la posizione dell'Union
Valdôtaine ed eventualmente del PD, per avere un quadro un po' più
realistico della situazione, perché sappiamo che all'interno di
questo Consiglio ci sono sensibilità diverse.
In questo momento, dopo i primi interventi, ritengo di assistere
a un quadro molto triste. Quando sono intervenuto
nell'illustrazione ho detto che non si trattava di emettere
sentenze, ma di fare esclusivamente un'attività di vigilanza dal
punto di vista amministrativo, che spetta alla politica e che la
politica non può demandare alla magistratura, perché la
magistratura deve fare poi eventualmente delle inchieste, se c'è
qualcosa che non funziona indagare e, se è il caso, portare a
giudizio e condannare. Noi abbiamo chiesto un'attività ispettiva,
che è nei compiti della politica.
Ci tengo a ricordare che forse qualcuno ha un po' frainteso tra
l'attività delle Commissioni e quella di una commissione speciale.
Noi, nelle Commissioni, possiamo chiedere audizioni o quant'altro,
ma molto difficilmente si può avere accesso in tempi brevi a tutta
una serie di atti. Quello che si chiede con questa commissione
speciale è esclusivamente la possibilità di avere accesso agli
atti. Torno sul passaggio che ha fatto molto opportunamente il
collega Cognetta. Durante la precedente esperienza di assessore del
collega Perron, in quest'Aula ho fatto un'espressa richiesta,
dicendo "venga a relazionare in Commissione e ci porti gli atti",
tenuto conto che pare ci sia una sorta di segreto di Stato, nel
senso che "mi raccomando, gli atti non possiamo darveli, se no li
divulgate". A nessuno interessava divulgare gli atti, ma
interessava avervi accesso, su come 120 milioni di euro di
interventi contabilizzati in conto investimenti della società
Casinò, di cui - voglio entrare nel dettaglio - 90 milioni di euro
contabilizzati con gare di aggiudicazione dei lavori, che erano
gare di dialogo competitivo, operando una prima selezione e poi
dialogando con i primi tre concorrenti gli elementi essenziali
della commessa. Noi nella Casinò abbiamo aggiudicato 90 milioni di
euro con questo sistema.
Mi dite perché c'è qualcuno che viene in Valle d'Aosta e dice
che le società partecipate sono dei contenitori bui, in cui bisogna
fare trasparenza e in cui c'è tutto meno che trasparenza sulla
gestione delle risorse pubbliche? Costoro hanno legittimamente
sollevato un problema, di cui la politica fino a oggi e penso anche
con oggi, sentendo i primi interventi... Collega Fabbri, io ho di
lei la massima stima e sono convinto che quello che ha detto non
sia quello che pensa: sono veramente convinto che non sia quello
che pensa, per la stima che riconosco alla sua persona!
Negare che c'è questa esigenza di avere accesso agli atti!
Perché, assessore Perron, che lei venga in Commissione e ci metta
giù l'elenco di chi si è aggiudicato le gare, a noi non importa. Io
voglio capire su che basi sono state aggiudicate, come sono state
fatte le perizie, come sono stati aggiudicati i lavori, le perizie
suppletive, chi avete invitato, le modalità, chi ha fatto i bandi,
come sono stati aggiudicati i bandi. Queste cose qua, pur
prendendosi l'impegno in quest'aula, lei non l'ha fatto, perché
quando è venuto in aula è stata una grande delusione - una grande
delusione! - perché non è quello che le abbiamo chiesto.
Io mi ricordo che all'epoca c'era comunque una certa sensibilità
trasversale su queste cose, perché è un impegno che è stato preso
in quest'aula. In questo momento noi diciamo che è fallito il
compito delle Commissioni, perché se non c'era una Commissione
speciale, non avremmo avuto accesso. Mi dite che ci sono montagne
di atti, bene: che questa Commissione prenda la macchina, vada
direttamente nelle sedi delle società e controlli. Non è che
chiediamo che gli atti vengano portati qui, ma vogliamo
controllare, perché la verifica è un obbligo e un compito della
politica. Io ricordo, per chi probabilmente se ne dimentica, che
visto che c'è tutta questa disponibilità di accesso agli atti che
qualcuno ha paventato dicendo che "basta chiedere in Commissione",
i colleghi del Movimento Cinque Stelle, per avere accesso agli atti
sulle forniture della società Forte di Bard, sono dovuti andare a
sentenza in tribunale! Questa è la trasparenza con cui si sono
gestiti questi anni di politica in Valle d'Aosta! Allora, è chiaro
che non siamo difendibili! Se non vogliamo fare chiarezza, non
siamo difendibili. Non siamo difendibili, perché se ci vuole un
atto del tribunale per avere accesso agli atti, che ti dica che
comunque una società come la Forte di Bard è obbligata a
trasmettere la documentazione ai consiglieri regionali nella loro
attività ispettiva, è certo che siamo fuori, ma siamo totalmente
fuori!
Guardo il collega Nogara: quando saremmo riusciti ad arrivare in
fondo alla questione delle turbine cinesi, se non avessimo messo in
piedi una Commissione speciale? Quando? Ci saremmo riusciti? Noi ci
siamo battuti per anni in Commissione per avere audizioni o
quant'altro: effetto zero! Questa Commissione ha messo in luce
tutta una serie di... Io mi auguro che poi si abbia il coraggio di
andare fino in fondo anche sulla responsabilità di chi ha gestito
questo passaggio, perché è troppo comodo adesso chiedere
eventualmente i danni a una società a cui nel passato si è affidato
direttamente, senza gara, tutta una serie di forniture. E poi
adesso, improvvisamente, ci si sveglia e si dice: no, queste
forniture non erano il massimo.
Perché ci siamo concentrati su queste tre società? Perché la CVA
ha un fatturato al netto nel 2015 di 666 milioni di euro; il
settore impianti a fune nel 2015/2016 ne ha 70 milioni; la Casinò
nel 2016 ha 65 milioni di euro. Sono le società che in questo
momento hanno il pacchetto forte delle risorse. Su queste società
bisogna probabilmente fare luce. Quando qualcuno, che penso molto
opportunamente si deve difendere anche eventualmente da attacchi
personali, dice che in questo momento nessuno ha voluto porre
l'attenzione su CVA, io dico senza ombra di dubbio: io voglio porre
l'attenzione su CVA. Voglio porre attenzione anche a seguito delle
parole che ci ha detto a suo tempo il dottor Giachino, quando aveva
un altro ruolo. In Commissione, quando si parlava delle modalità di
assunzione in CVA, diceva che la commissione è sempre composta da
tre persone: due dell'area tecnica e una dell'ufficio personale;
fanno la loro graduatoria e quella è. Se in una società così
importante, che ha patrimonio totalmente pubblico, le modalità di
assunzione sono queste, noi abbiamo il dovere di fare un'attività
ispettiva in questo senso. Non riusciremo a fare tutto? Bene, ma
quello che riusciremo a fare sarà comunque di aiuto al discorso di
fare chiarezza nel modello valdostano.
Io non penso che la
pax valdôtaine
, come l'ha chiamata
l'onorevole Bindi, sia questa collusione o questa poca trasparenza.
La pax valdôtaine è altra cosa! La pax valdôtaine è dare chiarezza
a tutti e a tutti i valdostani le stesse opportunità. I nostri
disoccupati, i nostri figli, o i giovani che sono in attesa di
lavoro, vorrebbero avere tutti l'opportunità di avere
l'imprenditore che ti offre un posto di lavoro e poi magari
rifiutarlo, sapendo che sei assunto in una partecipata. Questo è il
sogno di tutti i valdostani, ma solo qualcuno può! Noi vogliamo
capire come mai qualcuno può e altri no: vogliamo capirlo! Vogliamo
capire come sono le modalità con cui qualcuno può permettersi il
lusso di rifiutare posti di lavoro, sapendo che ci sono altre porte
spalancate.
Non volete fare chiarezza? Tutti complici! Tranquilli, non ci
sarà un voto segreto su questo, perché dovete schiacciare, dovete
metterci la faccia, dovete presentarvi di fronte ai valdostani,
perché questa è una cosa che fa vergognare la politica, quella
giusta, quella onesta! Uscite fuori da quel limbo, tirate giù il
paravento, se no sarete sorpassati dagli eventi. Sono eventi che
nessuno si auspica - che sia chiaro: nessuno li auspica - ma quando
la politica non fa politica, a volte è la magistratura che deve
intromettersi nella politica. Forse questo non l'avete ancora
capito! Quando si parla di uso smodato di società partecipate, che
fa pensare a un patto di fondo, non sono bei messaggi per la
politica, non incentivano la partecipazione al voto, non si
rivolgono ai valdostani che hanno voglia comunque di essere
partecipi di scelte politiche.
Nessuno vuole emettere sentenze o condanne. È una grande
opportunità quella che si chiede: fare chiarezza in un settore che,
nostro malgrado, in questo momento è indifendibile per i motivi che
ho detto prima, perché qualcuno non si sente o non è in grado di
difendere, o perché non siamo sufficientemente a conoscenza di
elementi per poterlo difendere.
Dico questo, perché non bisogna trovare scappatoie o vie di
uscita. Qua siamo di fronte a un bivio: si accetta, si vuole fare
chiarezza, si ritiene che il 20 gennaio è troppo presto? Bene,
mettiamo il 15 febbraio. Non riusciremo a fare tutto? Faremo tanto!
Ve lo posso garantire che faremo tanto, perché si sa già, più o
meno, dove mettere le mani. Però, trovare delle scuse dicendo che
ci vuole molto più tempo e ci vuole molto più impegno! Ha detto
bene il collega Cognetta: noi siamo pagati fino all'ultimo giorno e
fino all'ultimo giorno noi dobbiamo essere al servizio dei
cittadini e fare chiarezza, perché se non facciamo chiarezza, chi
perde è la politica valdostana, anche quella sana.
A mio modesto parere, non è veramente comprensibile come mai ci
sia questa non volontà di dare un'immagine diversa, di poterci
difendere a testa alta. Probabilmente andremo a scrivere tra un po'
una risoluzione sulla Catalogna, dove si parlerà di
autodeterminazione e di indipendenza. È un livello in più di quella
che è la nostra autonomia. Ma se noi non siamo in grado di
difendere la nostra autonomia, dicendo che comunque è spesa bene,
quale sostegno diamo alla Catalogna? Siamo credibili? Non lo so.
Perché la prima credibilità è a casa nostra e se non si vuole fare
pulizia, è un pessimo esempio!
Presidente -
Ha chiesto la parola la consigliera Certan,
ne ha facoltà.
Certan (ALPE) -
Credo che la presentazione di questa
mozione sia già stata ampiamente fatta dai colleghi. Sono state
richiamate le dichiarazioni dell'onorevole Bindi e, giustamente, è
stato detto che sono state sicuramente importanti, perché, essendo
parole autorevoli di una persona autorevole, hanno in qualche modo
confermato quello che da anni cerchiamo di mettere in evidenza.
Condividendo l'intervento di presentazione della mozione del
collega Gerandin, ricordo anche che il nostro gruppo ALPE da
diversi anni ha richiesto un osservatorio antimafia. Sì, lo abbiamo
chiesto come gruppo ALPE: il collega Bertin faceva parte del gruppo
ALPE e portava avanti le istanze del gruppo. Presidente, ho sentito
il suo intervento, quindi mi sono permessa di precisare meglio.
Da diversi anni crediamo che sia importante in Valle d'Aosta
avere palazzi di vetro, in cui veramente venga portato a conoscenza
di quello che avviene al loro interno. In particolare oggi parliamo
di società partecipate, ma da diversi anni chiediamo che cosa fa e
in che modo agisce il Forte di Bard e anche altre fondazioni, non
solo le società partecipate. Ritengo che in un momento in cui la
politica ha perso tutta la sua credibilità, la politica sana,
quella non fatta di affarismo e di strategie per poter rimanere
sempre in sella e avere le redini e i cordoni della politichina, in
un momento in cui la politica, quella sana, perde sempre di più
terreno e viene delegittimata sempre di più dai fatti - condivido
quanto ha detto il collega Gerandin - nel momento in cui la
politica non è più credibile, è chiaro che altre istituzioni - mi
permetto di dire: meno male! - prendono il sopravvento e la
delegittimano sempre di più. In un momento in cui questo sta
avvenendo, ormai non solo in Italia, ma purtroppo anche in Valle
d'Aosta, credo sia importante invece dare un segnale diverso: una
commissione speciale, anche per poco tempo.
Mi dispiace davvero sentire dire dal collega Fabbri, con una
voce un po' rotta e un po' sommessa, che non c'è più tempo. La
Commissione sulle turbine cinesi credo che non abbia lavorato per
tanti mesi. Certo, c'era già un po' di documentazione raccolta
negli anni, ma poi è stata fatta un'azione mirata e, giustamente,
noi siamo in ufficio e lavoriamo tutti i giorni, quindi penso che
in poco tempo, anche prima di Natale, se fosse istituita adesso, si
potrebbero terminare i lavori. Quindi non c'entra assolutamente
nulla il tempo. La questione è un'altra: si vuole in qualche modo
insabbiare tutto. In questo momento è meglio non approfondire
ancora altre cose, perché in questo momento, tutto sommato, il
giochino è bello e può essere ancora interessante rimanere a
cavallo, non approfondendo e tirando fuori altri discorsi. Non si
vuole una commissione speciale che approfondisca temi importanti e
a la une
quali le assunzioni e gli acquisti, su cui abbiamo
chiesto approfondimenti. Per dei consiglieri semplici - lo dico
soprattutto per chi ci ascolta - che non facciano parte di una
commissione speciale, è difficile avere le informazioni. Per quanto
si possa intuire, chiedere l'informazione giusta, vuol dire, a
volte, fare due, tre o quattro domande, per arrivare ad avere il
documento necessario richiesto, perché bisogna chiedere in modo
esatto e quindi bisogna sempre di più approfondire. A volte vuol
dire un mese, due o tre di lavoro. Con una Commissione speciale,
per i consiglieri sarebbe molto più facile avere tutte le
informazioni.
Un anno e mezzo fa noi sollevammo un problema di assunzioni
strane in CVA. Mi permetto di dire che le assunzioni strane in CVA
non sono fatti personali, sono fatti della comunità valdostana, che
interessano la comunità valdostana e che devono essere trattati
dalle istituzioni che stanno indagando - è giusto e noi non
vogliamo entrare nel merito - ma che devono essere riferiti anche
in quest'aula, perché le assunzioni fatte in CVA sono fatti della
comunità valdostana e non di qualcuno! Su questo, io ritengo
gravissimo il passaggio che è stato fatto ieri, anche e soprattutto
con le scelte dell'Ufficio di Presidenza di non poter discutere un
punto già iscritto all'ordine del giorno. Era un punto
assolutamente iscrivibile: che si siano andati a cercare cavilli e
poi non si è neanche rispettato l'articolo, perché, Presidente
Rosset...
Presidente -
Si attenga all'ordine del giorno.
Certan (ALPE) -
Io mi attengo all'ordine del giorno che
riguarda le società partecipate: CVA e anche quello di ieri.
L'articolo precisava che lei doveva leggere tutta
l'interpellanza...
Presidente -
Si attenga all'ordine del giorno!
Certan (ALPE) -
L'interpellanza non è stata letta...
Presidente -
Se no le tolgo la parola.
Certan (ALPE) -
Ma me la tolga. Provi: provi pure! Lo
faccia! Cosa sono: minacce, Presidente?
Presidente -
Le sto dicendo di attenersi all'ordine del
giorno.
Certan (ALPE) -
Mi attengo all'ordine del giorno e mi
dispiace anche che in aula non siano presenti tutti gli assessori,
perché le società partecipate sono trasversali a tutti gli
assessorati. Quindi mi attengo all'ordine del giorno!
Voce fuori microfono.
Certo, sì, infatti!
Presidente -
Per favore, lasciatela concludere!
Certan (ALPE) -
Ritengo proprio che una commissione
speciale sia assolutamente importante, anche con poco tempo a
disposizione, perché ormai sono imminenti le elezioni. Devo dire la
verità che, quando ho firmato questa mozione, l'ho fatto abbastanza
tranquilla che sarebbe stata discussa in poco tempo e non credevo
certo che ci sarebbe stata una presa di posizione, soprattutto da
parte del gruppo UVP, che ha sempre decantato la volontà di fare
chiarezza in tutti i modi.
Credo che le notizie di oggi - mi attengo all'ordine del giorno
e alla richiesta di trasparenza che fa questa mozione - riguardino
anche le società partecipate. Il 9 marzo 2016, quando presentai
un'interpellanza, chiedendo chiarimenti in aula riguardo alle
assunzioni strane avvenute in una società partecipata, mi fu
risposto che era stato assunto
un quelconque
. I fatti di
questi giorni, che noi abbiamo letto dai giornali, hanno messo
insieme diversi aspetti. C'è una fase A; noi eravamo a conoscenza
solo della fase B, cioè delle assunzioni successive fatte in CVA.
In particolare, già nella II Commissione - ecco l'importanza di
avere una commissione speciale che possa entrare invece nel
dettaglio - in parte il collega Gerandin ha già riportato le
dichiarazioni dell'allora direttore Giachino, ma a una mia domanda
su come mai in un ufficio legale fosse stato assunto un ingegnere,
ci fu detto: abbiamo avuto bisogno a un certo punto, proprio in
quel momento, di avere anche una parte tecnica vicino alla parte
legale. Quindi capite che se non si può approfondire, qualsiasi
risposta può essere interpretabile. Inoltre, noi riteniamo che
questa commissione potrebbe in questo momento, a maggior ragione da
questa mattina, con i fatti che stiamo leggendo, fare chiarezza e
poter ridare dignità a quella politica sana che, a nostro avviso,
c'è e deve continuare a esserci, che deve diventare importante e
punto di riferimento per i valdostani, mettendo da parte il
modus operandi
di una politica che probabilmente in questi
anni è stata - non sappiamo bene e non siamo noi che possiamo dirlo
- illecita o collusa. Non lo sappiamo, però sicuramente la politica
potrebbe fare chiarezza e questo potrebbe dare veramente un po' di
dignità anche al lavoro fatto sicuramente da quella politica sana
in questi anni.
Credo che la chiusura a riccio che oggi dimostrate come
maggioranza non sia sicuramente una bella pagina, così come il
prendere posizione e non lasciare discutere in aula dei punti già
iscritti all'ordine del giorno, penso sia proprio il segno di
debolezza, di superficialità e di delegittimazione del metodo di
lavoro.
Come gruppo ALPE abbiamo siglato la mozione e sicuramente la
sosteniamo e chiediamo davvero non di astenervi: piuttosto votate
contro, ma non astenetevi, prendete posizione. Le commissioni
speciali che sono state fatte in passato servivano solo a qualcuno
per avere visibilità? Non credo. Hanno portato anche a dei
risultati.
Riteniamo che, anche con poco tempo, questa commissione possa
essere istituita e forse andare fino in fondo soprattutto su alcune
tematiche. Lo ripeto: le assunzioni nelle società partecipate non
sono fatti privati, sono fatti di tutta la comunità valdostana; gli
acquisti che vengono fatti, da chi, in che modo e con quali
metodologie, non sono fatti privati di qualche imprenditore.
Un quelconque
, mi era stato detto dall'allora presidente
Rollandin, quando mi rispose.
Les uns quelconques
in questi
giorni sono usciti e non erano
quelconque
! Lo abbiamo capito
bene! Quando chiesi "Presidente, le sembra tutto a posto su questa
assunzione che CVA ha fatto in questo periodo?", la risposta che mi
fu data dall'allora presidente Rollandin - è tutto documentato -
fu: "
il semble tout parfaitement en règle
". Credo che in
questi giorni sia magari da approfondire
si était tout
parfaitement en règle
.
Presidente -
Ha chiesto la parola il consigliere Bertin,
ne ha facoltà.
Bertin (GM) -
Intervengo in quanto firmatario di questa
mozione, anche perché bisogna un po' stare attenti a non fare
confusione. Le commissioni speciali, come quelle d'inchiesta, hanno
gli stessi poteri delle commissioni normali, ma la differenza è che
si concentrano su una cosa soltanto e sono evidentemente, da questo
punto di vista, molto più efficaci, e sono a tempo. Queste sono le
caratteristiche di una commissione speciale d'inchiesta. È proprio
questa la caratteristica che le rende più efficaci: essere a tempo
e concentrarsi su un singolo aspetto della questione.
Il problema è chiedersi se c'è bisogno, o no, di una commissione
d'inchiesta, in questo caso di una commissione speciale sulla
gestione delle partecipate. La risposta è sì e i fatti di questi
giorni non fanno altro che rafforzare la necessità che c'era e che
c'è, di approfondire e di fare chiarezza su come si sono gestite in
questi anni le società partecipate. Le dichiarazioni dei vari
soggetti istituzionali, dalla Presidente della Commissione
antimafia, al Procuratore capo Fortuna, ai fatti di queste ore, con
indagini aperte e addirittura arresti, con fatti che comunque si
intrecciano con società collegate e controllate
dall'Amministrazione regionale, non fanno altro che accrescere la
necessità di fare chiarezza. Questa mozione era nata quindici
giorni fa, proprio con l'intento di fare chiarezza su questi
aspetti. La questione non è il tempo, ma se è necessario, o no,
fare una commissione speciale su questi aspetti. A mio avviso è
estremamente necessario farlo, alla luce di quanto si è fatto in
questi anni e di quanto sta emergendo.
Presidente -
Ha chiesto la parola la consigliera Morelli,
ne ha facoltà.
Morelli (GM) -
Per fare un intervento molto breve, perché
credo che i colleghi abbiano già sviscerato la questione. Ci sembra
assolutamente paradossale l'atteggiamento della maggioranza - in
particolare di alcuni gruppi, lasciatemelo dire - perché abbiamo
memoria del fatto che già, per quanto riguarda la Commissione
speciale di CVA, l'Union Valdôtaine e il PD non vi avessero
aderito, ma altri gruppi avevano aderito. Mi sembra paradossale il
fatto che noi stiamo qui a discutere sull'opportunità, o meno, di
una Commissione, sul fatto se c'è il tempo sufficiente. Questo non
è un problema! Il tempo sarà quello che sarà e si farà quello che
si potrà fare.
Io leggo su La Repubblica una notizia - mentre noi stiamo
discutendo di lana caprina, sull'opportunità o meno - che dice: "Un
sistema corruttivo in Valle d'Aosta, che riguardava principalmente
le forniture di beni, alimentari e non, ad alcune partecipate
regionali. È quanto ipotizza la Procura di Aosta nell'ambito di
un'inchiesta che ha portato oggi agli arresti domiciliari",
eccetera! Potete leggere le notizie Ansa.
Di fronte a queste cose, il Consiglio regionale sta a discutere
sull'opportunità o meno di una commissione d'inchiesta sulle
partecipate regionali?! E magari voterà pure contro, o si asterrà?
Io credo che chi segue il Consiglio farà le sue valutazioni!
Presidente -
Non ci sono altri colleghi iscritti. La
discussione generale è chiusa. Ha chiesto la parola l'assessore
Perron, ne ha facoltà.
Perron (UV) -
Interverremo ancora nel merito di questa
questione. La mozione, credo, trae origine da alcune dichiarazioni
che sono state rilasciate da alcuni organismi inquirenti. In modo
particolare la Presidente della Commissione antimafia ha parlato ai
giornalisti, durante una conferenza stampa in seguito
all'audizione. Dichiarazioni riprese dal procuratore generale
Saluzzo, dal procuratore Fortuna, che hanno commentato con
dichiarazioni le affermazioni della stessa Presidente.
Io credo che con molto rispetto, di fronte a fatti e circostanze
del genere, non ci si possa che richiamare anche al rispetto dei
ruoli reciproci. Certamente le autorità inquirenti hanno il potere
di aprire delle inchieste, per accertare se ci sono dei reati.
Compito degli organismi politici, quale il nostro, è quello di
espletare un ruolo di indirizzo e anche certamente di controllo sul
funzionamento dell'ente che sono chiamati ad amministrare, compresa
quindi la sua azione finanziaria, ma anche la partecipazione in
eventuali società. Si tratta di poteri diversi, che viaggiano su
percorsi separati. Lo sottolineo, perché credo sia corretto e
doveroso sottolinearlo. Quindi si parte dalle parole riportate dai
media
, che sono parole - mi permetto di dirlo - non
sottolineate in atti giudiziari. Poi, arriveremo anche a questioni
più puntuali. Per arrivare a sostenere che la situazione delle
partecipazioni in generale sia a un livello, in qualche modo, di
emergenza sul piano della trasparenza e sul piano della
correttezza, al punto di arrivare alla necessità di istituire una
commissione speciale, affinché, tra virgolette, l'immagine della
Valle d'Aosta non esca definitivamente compromessa.
Noi ci sentiamo di dire che certamente le indagini dovranno
avere il loro corso, in tutti i casi dove questi si renderanno
necessari, ma rifiutiamo con fermezza una visione per cui società
partecipata sia sinonimo di voto di scambio, alla luce anche di
alcune considerazioni in merito alle società controllate, che
chiariscono perché questa concezione non può essere accolta. Io
voglio ricordare che ogni società controllata dalla Regione ha un
proprio consiglio di amministrazione, i quali hanno delle
responsabilità nell'esercizio delle società. Ogni società
controllata dalla Regione ha un proprio organismo di controllo, che
deve, giustamente, rendicontare e controllare, nell'esercizio delle
proprie funzioni, ma nel rispetto della legge, ciò che succede
all'interno delle società. In molti casi, queste società hanno
addirittura anche una società di revisione esterna, in aggiunta,
oltre agli organismi di vigilanza interna. Questo è un controllo
che viene fatto regolarmente su tutte le società che esistono. Non
si può omettere di ricordare questa cosa. Questa è una cosa che
funziona con regolarità. Questi organismi non rispondono alla
Regione, ma traggono dalla legge, dal rispetto della legge, il
fondamento del loro operato. Aggiungiamo, ad esempio del caso di
FINAOSTA, che questa, in aggiunta, è sottoposta alla vigilanza
della Banca d'Italia. Io credo che si possa dire con molta serenità
che ogni società ha un controllo robusto, che viene effettuato su
diversi livelli e che quindi credo, qualora si ravvisino
all'interno di queste società dei non funzionamenti, è compito
prima di tutto degli organi di metterli in evidenza.
Va detto poi, in aggiunta, a proposito di controllo, che le
società applicano - non potrebbe essere altrimenti - le normative
di vigenti, il decreto legislativo n. 175 del 2016, testo unico in
materia di società di partecipazione pubblica, e applicano il
Codice dei contratti. Aggiungo che questo Consiglio regionale si è
dotato della legge n. 20, che noi abbiamo sostenuto e votato;
questa legge prevede ulteriori meccanismi di controllo dalla parte
della Regione; prevede ulteriori regole specifiche, che vanno nella
direzione di rafforzare addirittura la trasparenza delle società
controllate dalla Regione. In modo particolare - guardo i promotori
di questa legge - per quello che riguarda le procedure di gara e le
assunzioni. Questo Consiglio, sempre su questa materia, ha
approvato a settembre scorso la revisione straordinaria delle
partecipazioni - questo è previsto dal decreto che dicevo prima -
rispettando puntualmente le tempistiche previste dalla legge; poche
Regioni in Italia lo hanno fatto. La revisione che è già stata
sottoposta, come previsto dalla normativa, alla valutazione della
Sezione regionale del controllo della Corte dei Conti.
Io credo che dal punto di vista anche politico, quello che
compete a questo Consiglio, cioè l'attenzione sulle società,
l'attenzione da parte della Regione, non sia mai venuta meno, anzi
si sia tradotto in specifici provvedimenti normativi che ho citato,
oltre che nelle normali attività ispettive che i colleghi
Consiglieri possono svolgere in ogni occasione. Quindi devo dire
che dal nostro punto di vista non c'è il rifiuto di avere un
atteggiamento di pulizia morale, nessun atteggiamento di omertà,
nessuna voglia di non intervenire nelle società. Credo siamo
lontani da questo atteggiamento, nel modo più assoluto. Da questo
punto di vista, quando parliamo di legge n. 20, io voglio ricordare
che tale norma è stata, anche per l'esercizio delle Commissioni,
addirittura rafforzativa, nel senso che si è prevista la
possibilità, irrobustendo il ruolo delle Commissioni, di
intervenire nelle funzioni di verifica e di valutazione, anche
politica, sull'operato delle società nelle quali la Regione nomina
i propri rappresentanti. Voglio ricordare che le Commissioni, anche
non deliberando a maggioranza, ma su richiesta di due componenti,
procede all'audizione dei propri rappresentanti, provvede ad
acquisire direttamente ogni notizia utile richiedendole alla
società; provvede ad acquisire direttamente, anche tramite i propri
rappresentanti, di relazionare sull'attività svolta, con
particolare riferimento alle richieste di accesso da parte dei
consiglieri regionali. Quindi io credo che si sia operato in tal
senso.
Aggiungo un'ultima considerazione su ciò che è stato fatto. In
materia di prevenzione dei tentativi di infiltrazione della
criminalità organizzata nel settore dei contratti pubblici dei
lavori, servizi e forniture, fin dal 2011 è stato reso operativo un
protocollo d'intesa tra la Regione e il centro operativo della
Direzione Investigativa Antimafia di Torino. Questo consente alla
DIA la fruizione di tutti i dati normativi concernenti il ciclo di
esecuzione dei contratti di lavori pubblici, di forniture, di
servizi, non solo per quanto riguarda l'attività
dell'Amministrazione regionale, ma anche di società come CVA o
Casinò de la Vallée. Quindi credo che dal nostro punto di vista mai
ci si è sottratti a una politica di controllo e di ampia
trasparenza all'interno delle società.
Credo sia ogni tanto singolare notare il cambiamento di
atteggiamento quando si è in maggioranza o si è all'opposizione.
Presidente Marquis, lei è stato Presidente della Regione per sette
mesi: se voleva imprimere un'inversione di tendenza all'interno
delle società sul tema dei controlli, poteva tranquillamente farlo.
Non mi pare che in quella fase sia stato impresso un
turnover
di questo genere. Semplicemente credo che avete
dato corso anche voi alle normative esistenti e che si sia
continuato a lavorare all'insegna della trasparenza e della
regolarità.
Termino dicendo che noi non riteniamo che vi sia la necessità,
in questa fase, di una commissione speciale, anche considerando che
i singoli consiglieri e le Commissioni permanenti hanno tutti gli
strumenti, se lo decidono, di poter svolgere quell'attività di
indagine e di inchiesta che è consentita.
Collega Gerandin, quando parlammo di casinò - lo dico senza
polemica - noi mettemmo a disposizione della Commissione i
responsabili. C'era la possibilità di approfondire tutte le cose
che volevate approfondire. In quella fase, la Commissione poteva
tranquillamente audire e richiedere documentazione. Quindi da
questo punto di vista nessuno si è mai sottratto al voler fornire
della documentazione sulla ricostruzione dei lavori effettuati dal
casinò. I progettisti responsabili sono stati a disposizione della
Commissione. La Commissione ha avuto la possibilità e l'autonomia
di svolgere tutto il lavoro di indagine e di verifica che le era
consentito. Quindi da questo punto di vista credo che noi non
possiamo che - come hanno fatto altri colleghi - ribadire la nostra
astensione su questa mozione.
Alle ore 12:00 assume la presidenza il vicepresidente
Farcoz
.
Farcoz (Presidente) -
Ha chiesto la parola il consigliere
Cognetta, ne ha facoltà.
Cognetta (M5S) -
Solo per cercare di confortare le parole
del collega assessore Perron. Fermo restando che un avviso di
garanzia non è di per sé una colpevolezza di nessuno. L'avviso di
garanzia è semplicemente un qualcosa che dice che si stanno facendo
delle indagini su una persona, quindi non vuol dire che è o non è
colpevole. È semplicemente qualcosa che dovrebbe garantirti che si
sta lavorando su. Vorrei ricordare a tutti che i membri del
collegio sindacale del casinò hanno preso, il 27 giugno di
quest'anno, un avviso di garanzia perché probabilmente nei bilanci
del casinò non tutto era correttissimo. Però, bisogna
verificare.
È successo in quest'aula che ne abbiamo parlato in maniera
diffusa del fatto che i bilanci non fossero precisissimi: lo
ricordate! Non è l'unico caso che ho sollevato io su questa
questione degli organi competenti che poi devono lavorare nelle
società, perché mi sembra che sia successo anche per altre società.
Siccome è il potere politico che nomina sia chi gestisce la
società, sia chi dovrebbe controllarla, viene da sé che fa
abbastanza da sorridere quando lei, Assessore, afferma che ci sono
anche degli organismi preposti. Se poi tutti rispondono allo stesso
comando, questi organismi preposti al controllo, non controllano, o
controllano senza approfondire troppo il controllo. Ci sono tanti
modi di controllare: uno può sfogliare i fogli e dire che va tutto
bene, oppure uno può andare nel dettaglio e controllare
effettivamente. Se poi si mette a fare veramente quel controllo lì,
il più delle volte salta il suo lavoro, oppure gli salta la
presidenza della società, a seconda dei casi. Quindi bisogna vedere
un attimo come la intende questo enorme controllo fatto all'interno
delle società dagli organismi competenti.
Anche sul discorso "partecipate, uguale voto di scambio", lei ha
ragione, non è un'equazione giusta, perché non sono mica solo le
partecipate. Io non mi limiterei affatto alle partecipate,
assolutamente no! Ci sono anche società private, del tutto private:
sui giornali lo vediamo! Poi ci sono Comuni, poi ci sono Comunità
montane. C'è un elenco tale che è assolutamente sbagliato dire che
sono solo le partecipate. Ma chi l'ha mai detta questa cosa? Non
esiste proprio. Ci sono, come in tutte le strutture, i buoni e i
cattivi. Poi ci sono quelle più cattive e quelle un po' meno
cattive. Ci sono quelle più buone e quelle meno buone. Però, io non
mi limiterei davvero alle partecipate, mi sembrerebbe davvero
limitato, assessore Perron.
Tutto questo per dire che non ci concedete l'agio di andare a
vedere con maggiore profondità ciò che sta accadendo all'interno di
CVA, casinò e delle società di impianti a fune. Va beh, è una
vostra prerogativa. Io credo che - ripeto, l'ho già detto nel
passato intervento, ma vorrei soltanto aggiungere una piccola
riflessione - comunque sia, dovrete in qualche modo giustificare il
vostro operato. È un impegno che la politica dovrebbe prendersi.
Invece, mi sembra che non vi prendiate un impegno politico
predefinito nella vera essenza del politico. Il politico dovrebbe
lavorare per tutti e in qualche modo anche evitare certi
ragionamenti, ma soprattutto non coprirli. Se ci sono, dovrebbe
andare a fondo. Voi fate una mancanza, da un punto di vista
politico, assoluta. Quindi non si tratta neanche più di essere
indagati: si è complici quando si sta zitti. Non l'ho detta io
questa cosa, sto citando solo qualcun altro molto più importante di
me. È stato fatto in passato da altre maggioranze in quest'aula.
Non è stato fatto da chi ha cambiato e continua a non essere fatto
da questa nuova maggioranza. Fate voi, continuate così!
Presidente -
Ha chiesto la parola l'assessore
Marguerettaz, ne ha facoltà.
Marguerettaz (UV) -
Un breve intervento per condividere
con voi alcuni passaggi. Noi abbiamo delle società partecipate che
svolgono un'attività commerciale. Durante lo svolgimento di
un'attività commerciale, è possibile che ci siano delle cose che
sono fatte meglio, che ci siano delle cose che sono fatte peggio,
che ci siano delle attività che generano dei contenziosi. In tutte
le società vi sono delle forniture: bisogna verificare la congruità
delle forniture, se queste forniture non sono adeguate c'è un
contraddittorio che potrebbe sfociare in un contenzioso. Quindi è
fisiologico che nell'attività ci siano questi passaggi.
Non credo che sfuggirà a nessuno il tentativo o la voglia di
alcuni componenti di questo Consiglio di arrivare alla conclusione
per cui queste attività, che possono generare dei contraddittori,
siano colpa della politica. Gerandin ha detto: sappiamo dove andare
a cercare. Allora, proprio rifacendomi all'ultimo intervento, se sa
qualcosa, vada a dirlo dove ritiene più opportuno. Ma io rifiuto,
anche con sdegno, questa teoria che ho intravisto in qualche
intervento, dove si vogliono fare dei ragionamenti che vanno ben al
di là del consentito, del lecito e dell'eticamente accettabile.
Vede, collega Marquis, se lei è indagato perché ci sono delle
operazioni legate ai 25 mila euro, nessuno si è sognato di creare
una commissione d'inchiesta per capire se le scrivanie hanno un
doppio fondo, hanno dei cassetti o non hanno dei cassetti. Lei ha
detto delle cose qua in aula; noi abbiamo ascoltato e attendiamo
l'esito delle indagini della magistratura. Le ho detto allora che
ha tutta la mia solidarietà e ascolto con attenzione le cose che
lei ha detto. Ma nessuno di noi si è mai permesso di dire qualcosa.
Sono state tante le attività fatte. Qualcuno ha detto che i sistemi
di sicurezza non funzionano. Ci sono i responsabili dei sistemi di
sicurezza. I consiglieri regionali si mettono a fare una
commissione d'inchiesta per capire se è adeguato o non è adeguato
il sistema di sicurezza? Quando qualcuno è stato condannato per un
uso illecito dei fondi regionali per i gruppi, avete sentito
qualcuno che ha voluto mettere alla gogna?
Io chiedo, Gerandin, lei che si erge a tuttologo, lei ha voglia
di mettersi a controllare gli appalti, le assunzioni? Ma io ho
un'invidia per le sue competenze, perché in queste società ci sono
direttori dei lavori, RUP, OIV (Organismi interni di vigilanza),
collegi sindacali. Voi, con questa Commissione d'inchiesta volete
semplicemente alzare un polverone, in modo tale da dire che qua
sono tutti corrotti, salvo voi! Perché voi siete i duri e puri e
gli altri sono corrotti! Siete rimasti sette mesi in maggioranza:
non mi sembra che abbiate rivoluzionato il mondo. Avete portato
avanti esattamente quello che era il percorso. Avete sentito anche
voi, si va per tentativi, abbiamo fatto la legge n. 20. Lei,
Chatrian, ha sentito cosa ha detto Di Matteo quando l'abbiamo
ascoltato? Ha detto: avete fatto una legge n. 20 che ci paralizza.
E lei devo dire che ha veramente un
bon-ton
, perché non ha
fatto una piega. Era lei il paladino di quella legge e adesso noi
dobbiamo modificarla. Ma non è un problema: le leggi si modificano.
Ci sono dei tentativi, ma andate a fare delle attività...!
Cognetta, ovviamente per me sarebbe troppo facile dirle:
parliamo di Roma? Parliamo dell'organismo di vigilanza sul
bilancio? Vogliamo parlare di Roma, dove il collegio sindacale ha
detto che il bilancio non è proponibile? Quindi, quando vi fa
comodo: duri e puri, l'avviso di garanzia e tutti a casa! Adesso
avete iniziato in due città a fare un po' di amministrazione e
siete indagati dappertutto. Ma non vi viene in mente che questa
carneficina, questa lotta nel distruggere l'avversario politico con
questi argomenti, porterà la nostra regione, ma anche la nostra
nazione, al blocco totale?
Nessuno di noi - è stato detto prima - si oppone a qualsiasi
tipo di controllo, ma un approccio generalizzato, qualunquista,
superficiale, io credo che faccia un torto a tutti coloro che
lavorano. Io, in questo momento, parlo delle società degli impianti
a fune. Ci sono tutta una serie di soggetti che lavorano, che
cercano di dare una risposta, che stanno anche portando dei
risultati. Dire che noi mettiamo sotto inchiesta, con una
commissione speciale, gli impianti a fune, fa un torto alle
centinaia di persone che lavorano, agli amministratori e a tutta
l'attività che in qualche modo stiamo facendo.
Se ci sono dei casi specifici, analizziamoli. Gerandin, lei ieri
mi ha fatto giustamente un'interpellanza per chiedermi come stava
andando al TAR. Sono delle attività che fanno parte della
quotidianità e sono fisiologiche. Però, io rifiuto totalmente
questa speculazione che state facendo.
Adesso non c'è la collega Morelli in aula, la quale è sempre
molto attenta e ci ha letto quello che è apparso su La Repubblica.
Poi, magari, se la collega Morelli ha un po' di tempo, io ho un
dossier
e le faccio vedere gli articoli che sono usciti
quando sono venute fuori le condanne per il finanziamento illecito
ai partiti, per vedere se aveva gli stessi fremiti che ha avuto
adesso.
Alle ore 12:12 riassume la presidenza il presidente
Rosset
.
Rosset (Presidente) -
Ha chiesto la parola il consigliere
Padovani, ne ha facoltà.
Padovani (GM) -
Sarà la giovane età, ma io sono sempre
più basito dal livello degli interventi dei membri di questa
maggioranza! Collega Marguerettaz, la vedo un po' spento da quando
è tornato in maggioranza. Sinceramente, ha fatto un intervento dove
ha banalizzato, secondo me, un fatto che invece è gravissimo!
Quello che sta succedendo fuori di qua è di una gravità assoluta!
Premetto che si è innocenti fino alla Cassazione. Io sono un
garantista, continuo a esserlo e lo sarò sempre: si è innocenti
fino alla Cassazione. Ma quello che si dice, quello che sta
succedendo fuori da qui è di una gravità inaudita e banalizzarlo è
ancora più grave. Ve lo ripeto: se voi fate finta che quello che
sta succedendo fuori da qua non ci riguarda, o ci riguarda
marginalmente e quindi forse non è il caso di andare a vedere...!
Nessuno vuole sostituirsi alla magistratura. Noi qui vorremmo
capire e vorremmo far capire a chi ci ha votati, tutti noi
trentacinque, anche a coloro che non sono andati a votare, perché
magari gli facevamo schifo tutti, come sono stati spesi i loro
soldi nelle partecipate.
Poi, vorrei rivolgermi ai colleghi del PD che ancora non ho
sentito: io spero che almeno voi non vi facciate mettere in mezzo
da queste dichiarazioni. Io mi ricordo in campagna elettorale che
cosa dicevamo nel 2013, mi ricordo che cosa chiedevamo e c'è ancora
nel programma del gruppo: una Regione trasparente. Lo leggo: "La
Regione deve diventare trasparente. Totale accessibilità agli atti
e comunicazione più diretta con i cittadini". Se non è questa, se
non è una commissione speciale - non è un sostituirsi alla
magistratura, ma è un voler capire come sono stati spesi i soldi
delle valdostane e dei valdostani, senza emettere sentenze che non
ci competono - se la trasparenza non è questa, io sinceramente non
so che cosa possa essere. Quindi, per favore, colleghi del PD,
collega Cretier e collega Guichardaz, non fatevi mettere in mezzo a
queste dichiarazioni che io trovo di una banalità, di un fuori tema
e di una gravità davvero sconvolgente. Io ve lo ripeto e ve l'aveva
già detto il collega Cognetta nel primo intervento: se voi fate
finta che i fatti che stanno succedendo fuori da qua non ci
riguardano, quei fatti vi travolgeranno!
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Aspettavo per vedere se c'era anche
l'intervento dell'assessore Perron. Non è importante, tanto quello
che devo dire, più che alla politica che non vuol sentire, devo
dirlo ai valdostani, cosa secondo me molto più importante.
Nessuno si è mai sognato di non rispettare i ruoli. Certo che
c'è un ruolo della politica, c'è un ruolo della magistratura e di
chi indaga, ci mancherebbe! Che i percorsi siano diversi tra
politica e magistratura è un dato di fatto. Quello che in questo
momento noi abbiamo provato a far capire a questa politica è che
non è trincerandosi dietro al non voler capire, al non voler
sentire, che si risolvono i problemi. Vede, collega Marguerettaz,
nella mia esperienza di consigliere regionale, io ho sempre detto
in quest'aula quello che sapevo, quel poco che sapevo. Non ho mai
pensato di essere in grado di dare lezioni a nessuno, però, magari
sbagliando, io sempre detto in quest'aula quello che sapevo. Se in
questo momento c'è una verifica da parte della Corte dei Conti e da
parte della magistratura su come voi avete gestito il bilancio del
casinò in questi anni, sulle imposte anticipate e su quant'altro,
io l'ho detto tre anni fa: vedremo cosa succede! Ma non m'importa:
io ho detto quello che sapevo. Io non ho mai fatto l'omertoso e ho
sempre detto quello che nella mia poca competenza potevo
capire.
L'accesso agli atti non necessita per forza di una competenza in
materia giuridica; basta andare a vedere e capire cos'è successo in
questi anni. Voi rispondete, prima l'assessore Perron e poi
l'assessore Marguerettaz, dicendo che comunque in queste società
c'è un consiglio di amministrazione e c'è un collegio dei sindaci.
Beh, vogliamo ricordare la Forte di Bard? Chi era l'amministratore
della Forte di Bard? Che ne è stato? Che ne è stato del collegio
sindacale della Casinò? Nessuno vuole fare condanne, ma io dico
solo che c'è in atto una serie di azioni di carattere giudiziario.
Poi, io mi auguro, da valdostano, che tutti ne escano puliti: io me
lo auguro, perché è solo la Valle d'Aosta che ne perde.
Nessuno vuole alzare polveroni. Qua si tratta solo ed
esclusivamente di dare una possibilità
in primis
a voi -
perché chi ha messo in piedi questo sistema, chi l'ha creato, siete
voi - di poter eventualmente giustificare delle azioni
amministrative. Io penso che siano sempre e solo azioni
amministrative: mi auguro che siano sempre e solo azioni
amministrative! È questo il fine.
Lei, come tanti altri, assessore Marguerettaz, è uno di quelli
che ha creato questo assordante e imbarazzante silenzio della
politica valdostana e del Governo valdostano, di fronte ad attacchi
di giornalisti che quotidianamente o settimanalmente, dipingono una
Valle d'Aosta che per me non esiste. Per lei esiste? Se per lei non
esiste, giustifichi i suoi atti, perché non li ho fatti io, li ha
fatti lei! Lei è il primo responsabile, assieme con tutta la sua
componente di Governo, che ha creato queste situazioni.
Io le dico, in tutta sincerità, che non è cercando di rimbalzare
sugli altri delle responsabilità. Io mi auguro che da questa
verifica, se ci darete la possibilità di farla, ne esca fuori una
Valle d'Aosta che non è quella che dipingono. Però, torno a dire,
Assessore, che lei fa parte di quel silenzio assordante e
imbarazzante, che d'altronde è difficile giustificare se non si
hanno elementi. Forse voi avevate qualche elemento in più: se li
avete, dateci questi elementi. Quando lei parla di generalizzato.
qualunquista e quant'altro, a me non pare che sia il momento di
dare dei giudizi che siano generalizzati, qualunquisti o comunque
di speculazione politica. In questo momento si tratta di dare
un'immagine della Valle d'Aosta che sia quella reale, quella che
tutti i cittadini valdostani auspicano e sperano. Perché se no,
sarete coinvolti e sarà una macchina che vi stritolerà un po' alla
volta, perché...
Voce fuori microfono.
No, io non sto facendo sentenze! Ma la mancanza di volontà di
dare trasparenza all'azione amministrativa e l'inizio di una
deriva, di una
deregulation
. Chi meglio di voi può avere e
deve avere l'opportunità di chiarire quella che è stata l'azione
politica? Perché trincerarsi dietro a qualcosa che non esiste, se
veramente non esiste?
Io non voglio dilungarmi troppo, perché tanto vi ho detto quello
che pensavo, per cui non sarà sicuramente il mio secondo intervento
che vi farà cambiare idea. Quello che veramente a me dispiace è che
non state facendo il bene né vostro, né della politica a cui
appartenete, né della Valle d'Aosta, né dei cittadini, né di chi vi
ha votato! Pensateci! Sono convinto che in ognuno qui dentro, oltre
che un'appartenenza politica, abbia una sensibilità personale. Non
si può cambiare idea e sventolare fogli in cui c'erano foto di
casinò, di sperperi nella Casinò e in questo momento prendere le
distanze e non voler approfondire questi aspetti. Noi abbiamo visto
questo in quest'aula. Oppure fare dei percorsi in cui si diceva che
la politica clientelare di assunzione era uno dei mali della Valle
d'Aosta. Io questo percorso l'ho condiviso con qualcuno e sono
anche convinto che all'interno di queste sensibilità personali, per
tanti di voi, questo sentimento e questa volontà di fare chiarezza,
ci sia ancora. Non può essere l'appartenenza a una maggioranza che
vi autorizza a cancellare quello che voi pensate e che avete
pensato, che avete condiviso nel vostro percorso politico.
Presidente -
Ha chiesto la parola il consigliere Marquis,
ne ha facoltà.
Marquis (AC-SA-PNV) -
Due brevi considerazioni su quanto
ha riferito il collega Marguerettaz, l'Assessore che mi ha chiamato
in ballo. Credo che l'Assessore sia abituato a fare un po' di
confusione sugli argomenti e a cercare di uscire dall'alveo in cui
si stava discutendo. Per quanto mi riguarda, questa è un'iniziativa
che è stata presentata dieci/quindici giorni fa, quindi per me
prescinde da quello che è successo oggi. Quanto è successo oggi si
è innestato nell'ambito della discussione generale che si è
prodotta. Per quanto mi riguarda, sono convinto che nelle
partecipate, come ho detto prima, ci sono delle persone che sanno
lavorare, che lavorano bene, che lavorano e operano nella piena
legalità. Io ho parlato non di controllo della legalità e della
legittimità, ma dell'adeguatezza della spesa e degli investimenti.
Credo ci sia la necessità di fare chiarezza nell'ambito delle
partecipate, laddove sono stati fatti dei grandi investimenti,
degli investimenti milionari, verificando sotto il profilo
politico, che credo sia quello che interessa all'aula - a noi non
interessa la legittimità, non è il  nostro compito, perché ci
sono altri organismi che fanno queste verifiche - come sono stati
spesi i soldi, se sono stati spesi nella giusta dimensione, in
rapporto agli obiettivi che la comunità si aspetta e ha la
necessità di essere soddisfatti.
Si chiede di entrare nel merito nell'ambito di due o tre
partecipate che hanno fatto dei grossi investimenti, per verificare
ciò che è stato evidenziato, non altro. Noi non siamo per andare a
controllare cosa ha fatto un dipendente piuttosto che un altro. Non
è questo lo scopo di una commissione speciale, perché credo che la
discussione vada riportata entro il perimetro sulla quale è nata.
La mozione è stata presentata giorni fa e quindi credo che segua
anche alle innovazioni che ci sono state, tra cui le audizioni
della Commissione antimafia. Si tratta di fare chiarezza su questo
argomento: dobbiamo rappresentare e difendere il sistema Valle
d'Aosta, il quale non è così come viene dipinto. Quindi credo che
non ci dobbiamo sottrarre a questo ruolo e a questo compito.
È vero che non l'abbiamo posto al centro dell'attenzione in
particolare in questi sei mesi di governo, ma è anche vero che noi
avevamo terminato i lavori della Commissione d'inchiesta sulla CVA,
che ritenevamo fossero stati molto produttivi. Ma negli ultimi
giorni abbiamo saputo che ci sono stati degli ulteriori fatti, che
la CVA ha dovuto smontare delle turbine, che ci sono dei danni per
la comunità, verso gli azionisti e verso la società, quindi è
giusto fare questi approfondimenti di come sono state fatte queste
spese. Credo che siamo tutti convinti ormai che quella degli
acquisti cinesi non sia stata un'operazione che ha dato delle
grosse soddisfazioni. Pertanto, se non ci fosse stato il lavoro
fatto in Commissione, oggi non sarebbe stata fatta chiarezza
nemmeno su questo argomento. E così come per le turbine cinesi,
ritengo che se daremo il la ai lavori di questa commissione, sono
sicuro che potranno anche essere fatte delle valutazioni su altri
tipi di investimenti che sono stati fatti, non negli ultimi mesi,
ma negli anni passati.
Presidente -
Ha chiesto la parola l'assessore Guichardaz,
ne ha facoltà.
Guichardaz (PD-SIN.VDA) -
Io ho vissuto questi quattro
anni e mezzo di consiliatura in vari ruoli, quindi ho una certa
esperienza in commissioni speciali,
task force
e chi più ne
ha, più ne metta. Collega Padovani, lei è qua da qualche mese, per
cui non risponde il collega Cretier con il quale siete entrati
insieme, alla fine di questa consiliatura. Io invece ero qui
dall'inizio e devo dire che quando eravamo all'opposizione ho
sostenuto convintamente le richieste di una commissione su CVA, di
una commissione sul Casinò e di commissioni speciali sul sistema
delle partecipate in genere. Richieste che furono tutte respinte
con il voto decisivo di molti colleghi che oggi sono con voi
all'opposizione e che erano in maggioranza fino a tre settimane fa.
Alcuni colleghi della Stella Alpina, il collega Fosson, il collega
Restano, erano in maggioranza e io mi ricordo bene, da novizio di
questo Consiglio, anche la rabbia che lei oggi ha espresso: dice
lei da giovane, ma non è più tanto giovane, collega Padovani,
perché lei ha trent'anni; giovane della politica di sicuro.
Prendemmo atto, in quella fase, che non vi era la volontà, da
parte dell'allora maggioranza, di costituire le commissioni
speciali, per noi inspiegabilmente. Ognuno aveva le sue
motivazioni, furono fatte delle votazioni e quelle commissioni non
partirono. Noi continuammo a operare all'opposizione con i consueti
strumenti che ci concede il Regolamento: abbiamo fatto un sacco di
116, abbiamo chiesto diversi dati, abbiamo fatto un'opposizione che
credo nessuno possa dire fosse morbida, ma neppure pretestuosa.
Abbiamo fatto il nostro lavoro di richiesta di atti, avendo, tra
l'altro, ottenuto credo anche molti dati che ci hanno permesso poi
di svolgere la nostra attività ispettiva. Entrammo nella task force
del casinò e alla prima di riunione ci fu fornita - non ricordo chi
c'era dei colleghi - documentazione estremamente interessante, che
ci permise di cominciare a fare dei ragionamenti sulle forniture,
sulle retribuzioni, sul sistema che nel frattempo si era creato.
Poi, qualcuno uscì da quella commissione, qualcun altro, che magari
si erge oggi a paladino della morale, neanche ci entrò, perché
entrare dentro una task forc
e
dall'opposizione vuol dire
assumersi delle responsabilità, vuol dire indagare da dentro e poi
magari dare anche delle soluzioni; soluzioni, per esempio, sul
contenimento degli stipendi, soluzioni sul personale, soluzioni che
per qualcuno potevano sembrare scomode. Noi non ci siamo sottratti
e non siamo usciti noi dalla task force del casinò, è uscito
qualcun altro; perché lei richiama il PD su cosa fece: "almeno
voi...!"
Dopo quell'esperienza ci furono eventi e vicende che, in modo
alternato, fecero propendere per la costituzione di commissioni di
approfondimento all'interno delle Commissioni ordinarie, o della
costituzione di commissioni cosiddette speciali o d'indagine,
naturalmente sempre in un'ottica di opposizione e maggioranza, che
è quella sana e che dovrebbe contraddistinguere il dibattito
politico. Ma non solo, collega Padovani: a un certo punto,
all'interno della stessa maggioranza, alcuni colleghi si scoprirono
sostenitori di commissioni speciali! Io non ho mai avuto problemi a
fare un dibattito con alleati, ex alleati, o non alleati. Quella
cosa lì per noi fu un elemento politicamente discutibile. Si
proposero alcuni colleghi, facendo sponda ad altri colleghi della
minoranza - noi lo dicemmo - a fini anche politici e di consenso.
Tant'è che qualche settimana o qualche mese dopo, la maggioranza
cambiò anche sul
volet
, come dice qualcuno, proprio degli
esiti della commissione CVA, delle commissioni casinò e via
dicendo.
A quel punto, colleghi, siccome fummo richiamati noi del PD,
cominciammo a non votare più per le commissioni speciali e non
partecipammo, come dice lei, alla commissione, per esempio, sul
CVA, ma con delle motivazioni molto chiare, perché secondo noi, a
quel punto il sistema delle commissioni cominciava a essere usato
non più per risalire alle informazioni o per avere dei dati, ma
veniva utilizzato per fini squisitamente politici e di cambiamento
di schieramento. Questo è quanto. È vero o no?
Voce fuori microfono
.
Certo che lo dico io: l'ho detto prima! Non è che io adesso sono
qua e la questione è cambiata: le Commissioni sono state usate
politicamente. Che cosa succede poi e che cosa facemmo noi?
Voce fuori microfono
.
No, no, aspetti, collega Padovani! Io credo che nel momento in
cui siamo finiti all'opposizione, noi coerentemente crediamo di non
aver applicato lo stesso metodo che avete applicato voi. Non
abbiamo mai chiesto, per esempio, la costituzione di commissioni
speciali, malgrado non fossimo più in maggioranza. Non abbiamo
chiesto di approfondire questioni che magari dall'opposizione
avremmo potuto brandire dopo tre settimane, come state facendo voi:
la trasparenza, il modo di governo. E voi però, colleghi, in otto
mesi di maggioranza - vi ricordo che fino a tre settimane fa
eravate voi la maggioranza - non vi siete mai preoccupati, come vi
state preoccupando oggi, di chiedere la costituzione di una pletora
di commissioni speciali come state facendo oggi. Come se la
questione...
Voce fuori microfono
.
Collega Padovani, lei, a un certo momento, insieme al collega
Gerandin, vi alzaste in questa stessa aula, dicendo che c'erano dei
problemi nelle assunzioni di CVA, accusando esplicitamente i vostri
colleghi della maggioranza e dicendo che mancava la trasparenza. In
quel caso, potevate tranquillamente chiedere la costituzione di una
commissione speciale sulla trasparenza rispetto a queste
assunzioni, cosa che non avete fatto. Oggi vi trovate
all'opposizione e che cosa fate? Chiedete l'istituzione di
commissioni speciali! Tra l'altro, su che cosa? Su un panorama: una
commissione speciale, collega Padovani, che indaghi su ciò che è
avvenuto nelle partecipate, non penso in queste tre settimane! O
no? Ciò che è avvenuto nelle partecipate negli ultimi anni,
sovrapponendo, tra l'altro, un lavoro del genere con la commissione
che era stata fatta all'epoca - lei non c'era - sul casinò, con
quella su CVA, con gli approfondimenti che furono fatti e oggi
riproponiamo di nuovo quegli argomenti a distanza di otto mesi da
allora. Io non credo che il panorama dipinto dall'onorevole Bindi,
quando è venuta qua, sia stato costruito in queste tre settimane,
per quanto mi riguarda. Sono questioni che affondano nel passato;
sono questioni che affondano in situazioni che lei ha anche
denunciato quando non era consigliere regionale; in opere pubbliche
e in questioni fatte da chi oggi magari fa la morale e si erge a
moralizzatore; opere pubbliche incompiute e altre questioni. Le
questioni dipinte da La Repubblica, dal Corriere della Sera e da
altri, sono la riproposizione di un
refrain
che c'è da
sempre e non è una questione che interviene adesso.
Ma è possibile che oggi dobbiamo ragionare, a distanza di cinque
mesi dalla fine della legislatura, di una richiesta di
costituzione, tra l'altro, generica, perché la mozione parla della
generica costituzione di una commissione speciale che indaghi sugli
appalti o sulle modalità di forniture degli ultimi anni sulle
partecipate...
Voce fuori microfono
.
Avrete perimetrato, ma io parlo della mozione e di come è stata
scritta adesso. L'abbiamo riparametrata su CVA, sulla Casinò e
sugli impianti a fune. Quindi tematiche che abbiamo già in parte
discusso e che potevate approfondire quando eravate in
maggioranza.
Presidente -
Ci sono altri interventi? Io chiederei un
po' di attenzione a essere più presenti in aula: non si può andare
avanti in questa maniera! È tutta la mattina che devo continuare a
conteggiare i presenti. Ve lo chiedo per cortesia!
Ha chiesto la parola il collega Restano, ne ha facoltà.
Restano
(AC-SA-PNV) -
Ritengo vi sia la necessità,
almeno per quanto mi riguarda, di chiarire un pochino le posizioni,
perché la richiesta di una commissione speciale non ha
assolutamente la volontà e l'obiettivo di far svolgere alla
politica dei compiti che non le appartengono. Questo lo avete detto
voi dai banchi del governo, non è stato detto da noi. Noi sentiamo
la necessità di dimostrare che questa Regione non è quella
descritta dai giornali, ma è una Regione diversa, dove le
partecipate lavorano in un certo modo. Non vogliamo che la politica
si nasconda, che passi per un organo che quando viene accusato a
livello nazionale, si nasconde e fa finta di niente. Noi sappiamo
di aver lavorato bene, io ho lavorato in varie vesti con tanto
impegno e sono disponibile a dimostrarlo. Non c'è una volontà di
inquisizione.
Collega Guichardaz, io probabilmente non ho capito bene, però
l'ha detto lei stesso che quello della commissione è un compito
politico e dobbiamo attenerci al nostro ruolo di fare politica. E
così è stato fatto! Non è stato svolto un altro ruolo. Lei si è un
po' contraddetto nelle sue dichiarazioni. La commissione speciale,
come le altre commissioni, svolgono il proprio ruolo per fare
politica, per poi dare degli indirizzi alle partecipate. Poi, si
può essere a favore o contro, e ogni parere è rispettabilissimo: si
vota e si procede. Però, non sono accettabili le accuse di
strumentalizzazione prima ancora che questa venga avviata. Non mi
sembra corretto.
In passato, qualcuno della maggioranza ha proposto una
commissione speciale e questa commissione ha lavorato. Non sempre
la maggioranza ha risposto picche alle proposte della minoranza.
Non è come è stato detto: a volte lo si è fatto e a volte no.
C'erano delle motivazioni, più o meno valide, che si possono
condividere o meno. Siamo qua per confrontarci su questo. Però non
è accettabile, come detto da qualche collega, che a seconda dei
ruoli, a seconda del posto dove ci si siede, di punto in bianco si
diventi esperti di tutto e gli altri non sono competenti, non sono
adeguati, non sono capaci, non sono degni.
Cosa si vuole nascondere con queste affermazioni? Dimostriamo ai
valdostani, all'Italia, che non abbiamo nulla da nascondere, che
siamo disponibili a qualsivoglia accertamento politico e siamo in
grado di dettare la strada e di dettarci la strada da soli, di fare
delle scelte. Questo è il fine della commissione speciale. Se non
si accetta la commissione speciale, in questo caso, ci si nasconde
e non si fa altro che aumentare i fari che si sono accesi sulla
nostra Regione, con forse anche l'intento di distruggere quanto di
buono fino a oggi è stato fatto. Noi abbiamo la necessità, la
volontà e la determinazione di dimostrare che questa è una Regione,
non solo in grado di andare avanti da sola, ma in grado di
dimostrare alle altre Regioni come si amministra, e lo possiamo
fare solo attraverso la trasparenza, senza nasconderci, senza
timore di affrontare ciò che una commissione politica può portare
avanti.
Presidente -
Ha chiesto la parola l'assessore Bertschy,
ne ha facoltà.
Bertschy (UVP) -
Direi che il tentativo di far diventare
brutta e cattiva l'UVP, è stato esercitato in aula con la massima
perfezione politica. È un tentativo e un modo di lavorare verso il
nostro movimento, che va avanti da tempo: a seconda di dove siamo,
siamo più trasparenti o meno trasparenti, più bravi o meno bravi,
più onesti o meno onesti. Io non credevo dall'inizio di questa
legislatura a questo modo di fare politica, non ci credo oggi e
sono contento che nel movimento, nel quale ho l'onore di svolgere
la mia funzione politica, questo messaggio non sia cambiato.
Ho massimo rispetto per i colleghi che sono in aula. Tra
l'altro, con i colleghi di ALPE, di Stella Alpina e di PNV abbiamo
fatto, a mio avviso, un ottimo tentativo di fare qualcosa di nuovo.
Abbiamo avuto poca forza e UVP ha rinunciato a questo progetto,
nella misura in cui non ha non ha visto una visione politica, ma
tutto questo non ha nulla a che vedere con i rapporti con le
persone e con il riconoscimento della volontà di cambiare modo.
Così come oggi vedo questa visione nuova nelle persone che
appartengono a questo Governo, nel Presidente in primo luogo e
nelle persone che hanno voglia di sostenere questa maggioranza.
Certamente questa continua visione sul passato può avere valore
in termini politici: la politica a pochi mesi dalle elezioni può
dare un'ultima registrata a fatti e situazioni, dove tutti sappiamo
che forse un altro palazzo è molto più avanti rispetto al nostro.
Io credo che noi ci dovremmo concentrare, sempre di più in questi
ultimi mesi di legislatura, a fare provvedimenti che vadano nella
direzione della trasparenza. Il collega Chatrian aveva portato un
provvedimento sulle partecipate, che abbiamo sostenuto e che va in
quella direzione, e in quella medesima direzione stiamo andando con
i nostri provvedimenti. È la visione del futuro che deve cambiare,
è la visione sulla progettualità che deve affermarsi, è in questo
senso che, io credo, dobbiamo lavorare per cambiare registro.
Associare le dichiarazioni del nostro capogruppo al fatto che l'UVP
non voglia fare della trasparenza il suo motto e non voglia creare
occasioni di confronto su certi temi, è evidentemente un passaggio
politico che può premiare in questa fase, in questo momento di
dibattito, ma che non è la verità! Il collega Gerandin sa bene che
non abbiamo voglia di rinunciare, ma neanche di non lavorare a
questi temi, come credo i colleghi che hanno lavorato con noi.
In questo momento, a noi non sembra aggiungere nulla
l'istituzione di una commissione speciale, in una fase molto
delicata per noi. Siamo alle porte di un dibattito
sull'approvazione del bilancio e le forze le stiamo dedicando a
questo. Non rinunciamo ad approfondire nelle Commissioni i temi che
avete enunciato e non rinunciamo a dare la nostra disponibilità su
tutte le cose che si ritiene di fare. Però vi chiediamo anche di
avere il coraggio di pensare a una Valle d'Aosta diversa,
cominciando a rappresentarla in maniera diversa soprattutto in
termini politici. Ci pensano già le commissioni, i giornali e chi è
preposto a fare i controlli a creare un'immagine più negativa di
quella che tante volte forse le persone vivono. Non più tardi di
qualche giorno fa, il Comune di Torino ha approvato un bilancio di
risanamento con una società, quella degli autotrasporti, che ha un
buco di bilancio - vi posso assicurare - superiore a quella della
Casinò. Però nessuno si è sognato di fare attacchi al sistema di
amministrare delle Regioni ordinarie. Quando questo capita in una
Regione a Statuto straordinario diventa l'incapacità di
governare.
Io credo che gli errori si compiano nell'amministrare e anche
nel fare politica. Però a noi tocca anche valorizzare quello che di
buono abbiamo fatto in questa fase di legislatura e quello che di
buono faremo in quest'ultima fase di legislatura, se vogliamo
creare un po' di speranza e un po' di futuro. Altrimenti è un
continuo voltarsi indietro (giusto, legittimo, anche
politicamente), ma è un continuo dispendio di energie che non si
impiegano verso il futuro.
Quindi intervengo anche con un po' di amarezza, perché capisco
tutte le posizioni, però rifiuto che una semplice valutazione su
una situazione specifica come questa, possa far passare il
messaggio che UVP ha cambiato modo di vedere l'amministrazione, la
politica e la visione sul futuro. Non è questo. Il collega Nello
Fabbri, oggi capogruppo, lo rappresenta da tempo, tra tutti noi
forse nella maniera più indicata, perché in questa legislatura come
consigliere regionale ha un percorso alle spalle, ma ha anche una
visione che ha sempre portato in aula, una visione di chi vuole
vedere un modo di stare in politica. Tutti noi stiamo cercando di
mettere il nostro impegno per dare delle risposte concrete ai
problemi di oggi, lo dico anche ai colleghi che oggi sono
all'opposizione. Questo non deve far nascondere la voglia di fare
chiarezza su certe situazioni: se sarà il caso di farlo, ben venga,
però non si può dire che se non si vuole fare una commissione non
si vuole parlare di queste cose. Non è assolutamente questo il tema
e non è questo l'atteggiamento dell'UVP. Altrimenti si rischia poi
di andare a gamba tesa su tutta una serie di problemi che ci
tolgono solo capacità e forza per guardare al futuro. Quindi
ringrazio il capogruppo per aver detto onestamente qual è la nostra
posizione. C'è stata una discussione serena in maggioranza, nella
quale abbiamo detto in maniera chiara come la pensiamo. È una
maggioranza che discute, come discuteva quella precedente; è una
maggioranza dove i gruppi e le persone dicono come la pensano.
Questa è una linea politica che non è di negazione, ma è una linea
politica di disponibilità a lavorare, e a lavorare in maniera seria
su tutte le cose che avremo voglia di portare in aula.
Presidente -
Ha chiesto la parola il Presidente della
Regione, ne ha facoltà.
Viérin (UVP) -
Nous avons écouté avec attention les
différentes interventions qui ont eu lieu sur ce thème. Un thème
qui ne date pas d'aujourd'hui, cela a été rappelé, un thème qui
dans cette législature, en particulier, a fait souvent l'objet de
discussions dans cette salle.
Quand il y a des évènements, comme celui de la venue de la
commission en Vallée d'Aoste et de déclarations de presse qui ont
eu une attention d'envergure dans les journaux nationaux, bien
évidemment l'image de la Vallée d'Aoste, associée aux Régions à
statut spéciale, a été celle d'une Région qui est mal administrée,
qui a toute une série d'éléments qui vont mettre en discussion
l'autonomie spéciale même.
Se dobbiamo essere sinceri fino in fondo, a noi quegli articoli
hanno fatto male e dispiace che ci sia, a volte, una sottile gioia
o quasi una soddisfazione che ci siano queste cose. Vorrei
ricordare che negli articoli de La Repubblica, o comunque della
stampa nazionale, si sono toccati tutti gli elementi degli ultimi
decenni della politica valdostana: dal Grand Hotel Billia,
all'aeroporto, o altre cose. Qui la politica tutta e gli
amministratori tutti, nei decenni, hanno fatto delle scelte:
legittime, buone, sbagliate; ognuno di noi è stato in maggioranza,
in opposizione, ha contestato e ognuno di noi ha fatto le proprie
battaglie. Ma quella, secondo noi, è una ricostruzione
dell'autonomia speciale che è parziale, che secondo noi non è - lo
ricorderemo nella risoluzione sulla Catalogna - quello che noi
crediamo sia l'autonomia e l'autogoverno. Noi stiamo facendo una
battaglia finanziaria con lo Stato per rivendicare delle
prerogative, che significano, al di là di autogoverno e autonomia
finanziaria, anche responsabilità. Quindi ci hanno fatto male le
ricostruzioni dell'abbinamento: prendere spunto da un elemento
negativo, abbinare l'autonomia speciale e ridurla a tutto ciò che è
stato fatto dal dopoguerra a oggi, tanto per essere chiari.
Le battaglie in quest'aula sono state fatte tante volte e il
tema della trasparenza è giusto che rimanga uno degli obiettivi
principali. È giusto ed è stato ricordato da più parti, ma noi
vorremmo ribadire perché non accettiamo una commissione che
vorrebbe fare chiarezza, da qui al 20 gennaio - neanche tre mesi! -
su tutte le società partecipate e su tutti gli enti controllati.
Noi l'abbiamo anticipato: non abbiamo detto che non siamo
d'accordo. Abbiamo detto che la Commissione su CVA aveva un senso e
ne siamo stati promotori. Il collega Nogara ne è stato il
presidente! Non è che adesso, e neanche nelle maggioranze che si
sono succedute, uno cambia idea. Ma aveva un senso, perché c'erano
dei fatti specifici, c'erano state delle sollecitazioni, abbiamo
deciso di fare una commissione speciale e abbiamo proceduto con i
crismi di quel regolamento. Quindi, non bisogna approssimare per
dire che non si vogliono fare delle commissioni speciali, ma si
vuole esercitare quel ruolo di commissione speciale in certi casi,
come è previsto da regolamento. Avevamo anche detto che magari si
riesce a costituirle su alcuni temi e i temi sono stati ampi: il
casinò, CVA, tutti gli impianti a fune.
Questo per dire che bisogna anche ricostruire le cose in modo
corretto. Questo anche e soprattutto per sottolineare che le
battaglie di trasparenza non sono prerogativa solo di qualcuno.
Ognuno di noi sa le cose di sua prerogativa e gli ideali per cui
combatte e lotta. Ma neanche parlare di omertà! Qui sono state
utilizzate delle parole nelle quali noi proprio non ci
riconosciamo! Io non mi riconosco! Qui non c'è nessuna omertà, per
quanto ci riguarda. Ripeto, le battaglie che sono state fatte da
più parti -  l'ha detto bene il collega Bertschy e lo hanno
ribadito anche i colleghi Fabbri e Marguerettaz -, ognuno con il
proprio ruolo e ognuno con la propria sensibilità anche politica di
appartenenza ai diversi movimenti, sono delle battaglie che noi
rivendichiamo e che ci impegniamo a continuare a fare. Gli
strumenti da utilizzare - se possiamo dire anche noi la nostra - si
possono anche condividere. Abbiamo condiviso nella maggioranza, da
marzo in avanti, alcune battaglie e non ci è mai venuto in mente di
fare delle commissioni d'inchiesta. Le possono fare anche le
maggioranze le commissioni d'inchiesta! Ma io non ne ho mai sentito
parlare.
Quello che vorremmo evitare - lo dico in tutta tranquillità - è
che si faccia populismo per fare populismo e per altri scopi
elettoralistici o di consenso, cercando di distinguere in
quest'aula i buoni e i cattivi. Noi siamo stati seduti in
opposizione e in maggioranza, e le nostre idee le abbiamo sempre
portate avanti - le
nostre
idee! - e quelle degli altri
abbiamo cercato di mediarle. Questa è la politica e la democrazia:
ci si confronta e si possono avere delle visioni diverse.
Sull'iniziativa precedente avevamo un'idea che, dopo essersi
ritrovati nell'altra sala, è stata mediata e con alcuni
aggiustamenti abbiamo trovato una sintesi. Abbiamo cercato di
trovare una sintesi anche su questa mozione: è stata la prima cosa
che vi abbiamo chiesto.
Non è praticabile questa impostazione! È impossibile fare una
commissione. Collega Cognetta, è vero che siamo in carica fino
all'ultimo giorno, ma qui c'è scritto 21 gennaio! Questa questione
è come quella delle azioni a Finaosta in cui si dice: qui a fine
anno facciamo! Sì, quando abbiamo provveduto a dirglielo, abbiamo
risolto il problema! Se si fanno le cose, le facciamo, ma le
facciamo per davvero. Ma sul fatto di fare neanche in tre mesi, con
le vacanze di Natale e con il bilancio, un lavoro su tutte le
partecipate, ci sembrava veramente giusto dire no. Vediamo di
ritrovarci, vediamo se ci sono alcuni temi da calibrare, come è
stato su CVA, e valutiamo, ma non accettiamo di essere scissi tra
buoni e cattivi, semplicemente perché si dice no. Abbiamo detto,
perché si dice di no: non è che il collega Fabbri si è alzato e ha
detto che non c'è tempo; ha articolato il discorso. Poi, è giusto
che ognuno faccia il proprio gioco politico, però, quando si parla
di omertà e che "sarete tutti travolti", ognuno pensi a quello da
cui sarà travolto! Ognuno qui cerca di portare avanti un ruolo con
serietà, con onestà e sapendo che in Amministrazione è sempre più
difficile amministrare. Cerchiamo sempre di ascoltare tutte le
sensibilità che provano a portare avanti una prerogativa della
nostra Regione, ma io personalmente non mi sento di essere
coinvolto, in modo così approssimativo, in altre questioni: omertà,
saremmo tutti complici! Il fare chiarezza ci sta, il partire dal
fare chiarezza io lo condivido.
Il "silenzio assordante": ma quale silenzio assordante! Noi oggi
ci siamo alzati, abbiamo cercato di fare un dibattito che
raccogliamo volentieri. Su altri organi, al di là delle conferenze
stampa, ci sono anche delle delicatezze, degli atti secretati,
delle discussioni che si svolgono. Abbiamo cercato di dire che -
l'abbiamo fatto anche in conferenza stampa, partendo dalla
Catalogna - noi non accettavamo gli attacchi all'autonomia, che
erano degli attacchi, secondo noi, approssimativi, al di là dei
fatti specifici. Ma non si può fare di tutta l'erba un fascio.
Noi abbiamo rilevato che, secondo noi, il tempo era poco,
volendo fare tutto in tre mesi, e il perimetro ci sembrava non
circoscritto. Ma neanche nel famoso film di Cetto La Qualunque:
tutto in tre mesi facciamo! Siamo stati qui cinque anni, ognuno di
noi ha avuto dei ruoli distinti e chi è stato in maggioranza prima
di noi aveva il tempo di farlo. Qui abbiamo parlato di trasparenza,
di assunzioni. Vi ricordiamo anche delle battaglie fatte qui su
tutto: dalla USL, per le assunzioni eccellenti. È tutto agli atti,
sono delle interpellanze fatte all'inizio di questa legislatura,
fino ad arrivare al casinò e a tutte le partecipate. E tutti
assieme ci siamo detti: facciamo una legge! È stato ricordato dal
collega Chatrian. Abbiamo raccolto questa battaglia della legge n.
20: migliorabile, è giusto. Ma è stata una battaglia, una grande
battaglia portata avanti, portata in quest'aula, votata e
mediata.
Quello che noi non vogliamo che arrivi all'approssimazione, è il
fatto che ci sottraiamo alla trasparenza. Quindi la questione
dell'andare a mettere organi di controllo maggiori, a potenziare il
ruolo di Finaosta nei confronti delle partecipate, per darci
maggiormente gli strumenti per vigilare, è giusta. Ma ci dobbiamo
anche dire che effettivamente, se abbiamo delle possibilità di
mettere in campo strumenti come quello della commissione speciale,
lo si fa. Lo si fa su certi argomenti, come è stato fatto in
particolare su CVA: le risultanze hanno avuto seguito e pensiamo
che sia stata anche quella una battaglia portata avanti in modo
trasversale, ma che è nata da certe sensibilità. In questo senso,
la nostra astensione non vuol dire che non vogliamo, anzi vogliamo
che sia fatta la chiarezza, ma vogliamo utilizzare gli strumenti
giusti e siamo disponibili a mettere in campo le azioni che
riterremo tutti assieme utili per poter andare in questa direzione.
Le Commissioni sono sempre lì anche per questo. Gli strumenti
speciali possono arrivare in casi speciali e noi, anche in questo
caso, saremo disponibili.
Presidente -
Ha chiesto la parola il consigliere
Chatrian, ne ha facoltà.
Chatrian (ALPE) -
Ci spiace, come gruppo ALPE, che questo
Consiglio oggi non accetti questa nostra mozione, ma provo a
entrare nel merito e a riordinare un po' gli elementi più
importanti legati a questo
dossier
così importante, secondo
me e secondo noi.
Abbiamo evidenziato in questo quinquennio che esistono delle
criticità. L'abbiamo evidenziato tutti, dai banchi
dell'opposizione, chi di più, chi di meno. Io penso di avere una
visione diversa dal collega Marguerettaz, anzi sono certo di avere
una visione diversa del sistema Valle d'Aosta. Ma evviva il
confronto, evviva se abbiamo delle idee e delle prospettive
diverse.
Entro nel merito della questione. Noi pensiamo che se c'è una
criticità, dobbiamo trovare il miglior strumento per trovare delle
soluzioni alternative e per dare delle risposte più eque possibili
alla comunità valdostana. Questa è la battaglia che in questi
cinque anni abbiamo fatto in Consiglio, sapendo perfettamente delle
ricche e importanti potenzialità delle nostre società partecipate
pubbliche: stiamo parlando di soldi pubblici, stiamo parlando di
società pubbliche.
Il parto della legge n. 20 è stato difficilissimo e al termine
l'abbiamo approvata. È lì che abbiamo un'idea diversa del futuro
della Valle d'Aosta, con qualche collega all'interno di questo
Consiglio, perché lo strumento che noi abbiamo votato e approvato
in quest'aula allarga quel perimetro che contestiamo in quest'aula,
quantomeno il nostro gruppo, ma anche altri gruppi. Allarga, perché
nel momento in cui si assume una persona in CVA, senza nessuna
evidenza pubblica, dieci persone stanno al palo, dieci persone
laureate stanno al palo, dieci periti stanno al palo! Quindi noi
abbiamo approvato quella legge. Ma capite che quando qualcuno
all'interno di questo Consiglio ci dice che l'amministratore unico
non è contento, noi rispondiamo che è normale, perché il suo ruolo
è diverso rispetto al nostro! Il ruolo di un amministratore unico,
il ruolo di un consiglio di amministrazione è diverso. Il ruolo del
legislatore è quello di creare le migliori soluzioni per garantire
equità e uguali possibilità. È ciò che abbiamo cercato di fare con
questa legge, che è stata mal digerita - ha ragione il collega
Marguerettaz - non solo dalla Casinò che da otto mesi la applica,
collega, ma anche da altre società che non la applicano! Tant'è
vero che al governo Marquis il sottoscritto ha proposto una
delibera di Giunta con delle linee di indirizzo, che numerosissime
società ancora oggi non applicano, perché numerosi consigli di
amministrazione non vogliono applicare l'evidenza pubblica.
Modificare la legge n. 20? Sì. Si deve ristrutturare la legge n.
20? Sì, perché la legge perfetta non esiste. Ma qual era la
ratio
della legge n. 20 e di questo Consiglio? La ratio era
di creare uguali possibilità, sia per i giovani e meno giovani, ma
anche nelle forniture. Sì, anche nelle forniture! Questo è stato un
passaggio epocale! Numerosissimi presidenti di consigli di
amministrazione e direttori generali sono contrari all'evidenza
pubblica, sono contrari affinché le società e le imprese valdostane
abbiano uguali possibilità.
Ecco perché mi dispiace sinceramente, collega Presidente, che
non accettiate questa nostra proposta, quando in Conferenza dei
Capigruppo vi abbiamo riparametrato e riperimetrato questa mozione,
dicendo: analizziamo una o due società nel merito. Tanto è vero
che, per quanto riguarda le criticità che sono state sollevate in
questo Consiglio da diversi anni - i famosi 121 milioni di euro
spesi all'interno della casa da gioco per la ristrutturazione, che
non abbiamo ancora capito oggi chi ha dato l'
ok
all'azienda
di spendere 121 milioni di euro, più 9 milioni di euro per la sala
Evolution
, per un totale di 130 milioni di euro - quantomeno
c'è un dato diverso, a oggi: l'azienda in questi mesi ha messo in
campo comunque un accertamento tecnico preventivo, per entrare nel
merito e verificare come sono stati fatti i lavori, se a regola
d'arte, vizi e non solo.
Delle regole ce le siamo date in questi sette mesi. Qual era
l'obiettivo? Non era elettoralistico. L'unico obiettivo di questa
nostra mozione, era di mettere i fari ulteriori sulla legge n. 20,
per il tramite di una commissione che poteva lavorare nei prossimi
mesi, perché a oggi - invito i colleghi che hanno queste deleghe,
di entrare nel merito e verificare - ci sono numerose aziende che
non applicano la legge n. 20, mal digerita. Il collega Marguerettaz
probabilmente non è contento e non è mai stato contento di questa
legge. Capisco perfettamente le due visioni: quella di battersi per
delle uguali possibilità per le aziende locali, di battersi per
garantire l'evidenza pubblica per posti di lavoro. Ricordiamoci
sempre che per un vicino di casa assunto da CVA senza meriti, senza
concorso, ma per tramite di un percorso alternativo, ci sono cento
ragazzi che non hanno potuto mettersi in discussione e giocarsi
magari il proprio futuro, o quantomeno portare sul tavolo il
proprio
curriculum
e soprattutto avere un'evidenza pubblica
di selezione.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Ho ascoltato gli interventi e non ho
nulla da aggiungere su quanto detto. Ma siccome non mi piace né
cavalcare la speculazione politica e neanche dare alibi a nessuno,
voglio semplicemente dire che se quest'aula ha interesse di votare
questo impegno, com'è stato manifestato da più parti, e se ciò che
ne impedisce il voto favorevole è legato alla circoscrizione
dell'ambito, io voglio dire che noi avevamo già manifestato in
quell'incontro che noi saremo disponibili anche a limitare l'ambito
alla Casinò, alla CVA e agli impianti a fune, per cui non sarebbe
più su tutte, ma solo su tre partecipate; ugualmente siamo
disponibili a rivedere la data del 20 gennaio. Non vogliamo in
alcun caso e per nessuna ragione dare alibi a qualcuno che - io
penso - presumibilmente si asterrà o non voterà questa mozione.
Presidente -
Ha chiesto la parola la Consigliera Certan,
ne ha facoltà.
Certan (ALPE) -
Credo che dai banchi della maggioranza
siano usciti degli spunti interessanti. Credo che quando, collega
Guichardaz, lei ragiona sul fatto che non è da adesso che questa
situazione si manifesta, ha totalmente ragione: è da tantissimi
anni e possiamo anche andare a individuare da quando. Condivido con
lei che non si debba limitare a questo periodo e soprattutto a
questo Governo. Credo che su questo non si debba far finta di non
aver capito quanto stavamo dicendo.
Così come, presidente Viérin, lei ha ragione quando dice che
fanno male questi articoli che appaiono a livello nazionale sulla
Valle d'Aosta. Non solo a lei e non solo a voi dell'UVP hanno fatto
male, ma anche a noi, tantissimo. Credo che a qualsiasi valdostano
che abbia in qualche modo a cuore la propria regione, ma credo a
qualsiasi cittadino che abbia a cuore il proprio territorio,
articoli del genere farebbero male. Ma siccome crediamo che, per
conoscere quale medicina o usare, bisogna anche conoscere qual è il
male che in qualche modo ci ha colpiti, credo sia importante andare
alla radice della malattia, alla radice del problema. Ecco perché
non è con grande gioia che diciamo che le affermazioni
dell'onorevole Bindi sono state interessanti e hanno aperto gli
occhi. Ci mancherebbe! Non siamo mica contenti di questa cosa, ma
non possiamo più fare gli struzzi. Ripeto, per curare il male,
credo si debba andare alla radice della malattia e non si possano
solo prendere medicine palliative, o medicine generiche che non
risolvono quel problema.
Capiamo anche - mi passi il termine - la sua euforia e il suo
ottimismo. La sento ottimista nel dire che è una questione di
tempo, che non siete contrari alle commissioni e che avete anche
sostenuto il collega Nogara, quando era presidente. Certo, ci
mancherebbe e lo capisco, anche perché essendo lei adesso
Presidente - finalmente essendo lei Presidente - capisco che in
qualche modo ci tenga a tenere un po' tutto saldo. Però vorrei
veramente sottolineare il fatto che lei e il collega Bertschy avete
motivato il tutto con due passaggi: una questione di tempo, perché
non siete contrari alle battaglie di trasparenza, e una questione
di visioni diverse, come ha evidenziato di nuovo anche il collega
Chatrian.
Sulle visioni diverse credo che io avrò per tutta la mia vita
chiarissimo qual è la nostra visione diversa, perché a una riunione
di maggioranza - ripeto - è venuta fuori perfettamente. Quando si
parlava di casinò, mentre il collega Chatrian diceva di cercare di
salvare l'azienda e di fare in modo che ci fosse un'inversione di
marcia e di tendenza, che le cose fossero fatte bene, lei ci
diceva: in questo modo, collega Chatrian, ci sta facendo perdere
voti, voti, voti! Queste sono le due visioni chiaramente diverse, è
vero. Noi vogliamo, invece, andare fino in fondo anche con delle
commissioni. Ripeto, è stupefacente, presidente Viérin, che lei
dica che al 21 gennaio ci sono solo tre mesi e non ce la facciamo.
Lei è rapidissimo: lei ha veramente una grande qualità, che è
quella di essere rapidissimo nelle intuizioni e nel fare le cose.
Quindi è stupefacente che sia lei a dirci che tre mesi sono troppo
pochi per una commissione. Anzi, a mio avviso prima di Natale si
potrebbe chiudere tutto e non c'è neanche bisogno del mese di
gennaio, soprattutto dopo che sono state riparametrate le varie
società partecipate.
Presidente -
Non ci sono altri interventi. Possiamo
mettere in votazione.
La votazione è aperta.
Esito della votazione:
Presenti: 32
Votanti           
: 13
Favorevoli: 13
Astenuti: 19 (Baccega, Bertschy, Bianchi, Contoz, Cretier,
Fabbri, Farcoz, Follien, Grosjean, Guichardaz, Isabellon,
Marguerettaz, Nogara, Péaquin, Perron, Rini, Rosset, Testolin,
Viérin)
Il Consiglio non approva.
I lavori mattutini si chiudono e riprenderanno alle ore
15:30.
La seduta termina alle ore 13:23.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK