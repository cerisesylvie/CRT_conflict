Consiglio Regionale della Valle d'Aosta - Oggetto del Consiglio n. 348 del 15 gennaio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DIRITTO ALLO STUDIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 348 del 15 gennaio 2014 - Resoconto
OGGETTO N. 348/XIV - Interpellanze: "Intendimenti in merito
al servizio di trasporto scolastico nella Regione; Intendimenti in
merito al ripristino di servizi di trasporto scolastico nella Valle
del Lys".
Président
- Pour l'illustration, la parole à la collègue
Certan.
Certan (ALPE) -
Merci Madame la Présidente. Buon
pomeriggio a tutti.
In realtà il titolo di questa interpellanza è leggermente
fuorviante, perché, oltre chiaramente a trattare in un primo punto
i trasporti della regione, la razionalizzazione dei trasporti
nell'intera regione, poi andava nello specifico a trattare il
problema, in particolare, della Valle del Lys. Beh, che il tema dei
trasporti sia un punto dolente nella nostra regione è ormai cosa
risaputa a tutti, e ormai non è neppure più una novità, ma finora
ci eravamo un po' concentrati sempre su ferrovia, treno, andando
ogni tanto a fare qualche piccola puntata anche sul trasporto
pubblico su gomma, invece pare che stia diventando un punto molto
dolente anche il trasporto pubblico su gomma. In parte eravamo già
stati avvisati dall'Assessore Marguerettaz, a novembre e a
dicembre, quando, nelle varie audizioni, l'Assessore ci aveva
comunque già esposto che, a seguito proprio della situazione
finanziaria, ci sarebbero stati dei tagli e tagli anche abbastanza
consistenti nella misura...allora diceva del 10-15 percento.
Questo discorso generale sulla crisi nera dei trasporti
valdostani è stato confermato e ha avuto conferma in tanti fatti:
uno di questi è di questi giorni, ed è evidente nel fatto che delle
ditte private - ad esempio di Gioia Tauro ne abbiamo ricevuti tutti
copia - abbiano convenienza ad allungare la propria linea Reggio
Calabria-Torino e, come dicevo, abbiano convenienza ad allungare
anche la linea da Torino ad Aosta...penso che ne siate al corrente,
lo abbiamo ricevuto tutti, il volantino. Questo vuol dire che
probabilmente il trasporto pubblico non va sicuramente a coprire ed
è interesse invece di alcuni utenti avere questo servizio, e questo
vuole anche dire che c'è comunque un vuoto che viene coperto dai
privati, giustamente.
Non ci aspettavamo però che questi tagli e la razionalizzazione
dei trasporti su gomma - sui quali in qualche modo possiamo anche
capire, in forma minima - andassero proprio a toccare il servizio
scolastico e, in particolare, il servizio di Valli anche abbastanza
già disagiate, soprattutto nel periodo invernale. Il caso che
citiamo è il caso della Valle di Gressoney e, in particolare, il
problema che si è creato e che viene sollevato è una conseguenza
della delibera del 20 dicembre del 2013, la n. 2138, che direi ha
avuto conseguenze immediate, poiché credo che già dal giorno dopo
siano state soppresse due corse, in particolare proprio le corse
che riguardavano il trasporto degli studenti al mattino e poi dopo
la scuola. Sicuramente erano utilizzate dagli studenti, forse non
erano proprio dedicate al servizio scolastico, però sicuramente chi
è stato penalizzato in questo sono state le famiglie, in
particolare gli utenti, utenti che ricordo essere comunque in
un'età compresa tra gli 11 e i 14 anni, quindi tutti minorenni.
Questa delibera probabilmente non aveva l'obiettivo di andare in
particolare a toccare queste due corse, ma probabilmente per
motivazioni anche del gestore che ha dovuto dare conseguenza a
questa deliberazione, gli studenti si ritrovano a Pont-Saint-Martin
tre quarti d'ora prima, quasi un'ora prima del momento dell'inizio
della scuola e direi anche tre quarti d'ora dopo la fine della
lezione...cosa che comunque comporta anche un arrivo a casa,
soprattutto nei comuni più in alto della Valle, a metà
pomeriggio.
Riteniamo che il problema di razionalizzazione dei trasporti, e
quindi la delibera della Giunta regionale e le variazioni del
gestore, non possano andare a scapito di un'organizzazione e anche
di un orario già definito, a scapito delle famiglie, in corso
d'anno. Capiamo, sappiamo anche che ci sono state delle riunioni
successivamente, in particolare il 30...almeno, noi abbiamo come
date il 30 dicembre e il 2 gennaio, però sappiamo che questa
deliberazione è stata fatta senza sentire prima o consultare né i
Comuni, né le Istituzioni scolastiche interessate, ancor meno le
famiglie e, chiaramente, ancor meno gli utenti. Ecco, questo lo
riteniamo comunque un modo di operare assolutamente dannoso, anche
perché spesso sentiamo dire...questo è sicuramente un aspetto che,
a margine, va a toccare anche un po' l'istruzione...sentiamo sempre
dire che bisogna valorizzare la vita in montagna, bisogna favorire
il mantenimento delle famiglie nei comuni e nelle valli alpine.
Sono tutti bei principi che credo, se dobbiamo sottoscriverli tutti
e trentacinque, li sottoscriviamo; poi, però, quando ci sono delle
azioni concrete in questa direzione, facciamo delle azioni che
vanno a penalizzarle.
Con l'interpellanza il nostro gruppo vorrebbe proprio sapere se
queste scelte a vostro avviso favoriscono la vita in montagna,
incentivino lo studio e, soprattutto, visto che la Valle d'Aosta ha
comunque anche dei piccoli "meriti" nell'abbandono scolastico,
direi...o demeriti...se questi non disincentivino invece il precoce
abbandono scolastico. In particolare, poi, nel punto 2, chiediamo
perché questa deliberazione non è stata concordata precedentemente
con i Comuni - di questo ne ho già parlato prima - e se, a seguito
della riunione del 2 gennaio, dove mi pare l'Amministrazione
regionale abbia proprio tentato, in qualche modo, di mettere una
toppa al problema...e quindi a chiedere se i Comuni potessero
partecipare a queste riunioni e che quindi il gestore...perché
questa lettera mandata dai dirigenti dell'Assessorato...quella
lettera è stata inviata alla ditta, al gestore, e in questa lettera
veniva chiesto di ripristinare il servizio come in precedenza,
almeno per il mese di gennaio...ecco, se a seguito di questi
incontri con i Comuni e con il gestore, siete riusciti ad arrivare
a delle soluzioni più a lungo termine. Perché noi riteniamo...e
riguarda poi i punti 3 e 4...riteniamo che a metà del corso di un
anno scolastico, soprattutto quando tutte le famiglie e i Comuni
hanno comunque fatto una programmazione, non sia molto
conveniente...anche a seguito di grandi variazioni economiche si
possono fare tagli, ma in altri punti, non su questi...che vengano
fatte proprio queste variazioni in corso d'anno. L'ultimo punto in
cui chiediamo delle informazioni precise è molto importante,
perché, se per ora quest'orario è stato solo ripristinato per il
mese di gennaio, ci chiediamo allora se è intenzione
dell'Amministrazione regionale procedere poi ad altre
razionalizzazioni e variazioni di servizi di trasporto scolastico,
non solo in quella Valle, ma anche nelle altre Valli laterali.
Grazie.
Presidente
- Grazie. Colleghi, visto che il punto 29
tratta la medesima questione, passerei la parola al collega
Bertschy.
Bertschy (UVP) -
Merci Madame la Présidente. Sì, tocca la
medesima questione, ed è anche per questo che eviterei di dire una
serie di cose che sono già state spiegate e illustrate.
Il ragionamento che facciamo, come gruppo UVP, va all'origine
del problema che nasce da una mancanza di risorse che si sta ormai
verificando, bilancio dopo bilancio, che mette in discussione un
modello di organizzazione dei servizi, della vita sociale ed
economica e che necessita di un suo ripensamento, come tra l'altro
ci è stato sollecitato nell'incontro con le organizzazioni
sindacali, avvenuto qui, nella sala delle audizioni, durante la
discussione del bilancio. Mi ricordo bene il rappresentante di una
categoria delle sigle sindacali che ha parlato del settore
trasporti, e di come fosse stata sottolineata la necessità di
ripensare anche il modello di trasporto, il modello di servizio
pubblico che sta alla base dei servizi alle persone. Noi riteniamo
che questo vada fatto, perché sempre di più sarà difficile dare
delle risposte con un sistema che veramente non può che essere
legato ad una situazione economica che oggi non viviamo. Quindi la
prima necessità che vediamo è: ripensare, riorganizzare,
coinvolgere...in questo caso scuole, ditte di trasporti,
evidentemente i tecnici dell'Assessorato, le Amministrazioni locali
e, se possibile, le commissioni consiliari, per verificare se e
come andare, con le risorse nuove, a dare le stesse risposte in
termini di priorità...certamente non le stesse risposte in termini
assoluti, ma in termini di priorità sì. Ed è in questo senso che
nasce un po' la nostra interpellanza, sollecitati dal fatto che
puntualmente, a pochi giorni dall'approvazione del bilancio da
parte della Giunta regionale, è nata questa delibera che ha
prodotto il taglio del 10 percento; le conseguenze sono state, da
parte delle ditte, la riorganizzazione di alcuni servizi e, in
questo caso, la necessità di trovare delle risposte, anche rispetto
alla propria organizzazione. Ho avuto modo di confrontarmi anche
con la ditta che opera in questo settore, in questa parte di
territorio; bisogna riconoscere che non è semplice, con una
riduzione come questa, con un calo di risorse, far unicamente un
discorso economico di chilometri, perché dietro un'organizzazione
di servizi c'è un sistema che è legato anche all'organizzazione del
lavoro, e non basta dire che se un pullman è vuoto, togliamo il
pullman vuoto e mettiamo quello che ci interessa di più.
Credo che in un buon sistema...speriamo che il nostro sia un
buon sistema...che in futuro anche le imprese vadano tenute nella
giusta considerazione al riguardo di questo. Lo dico perché mettere
in allarme sotto le vacanze di Natale le famiglie...in questo caso
della Valle di Gressoney, soprattutto quelle che ottenevano e
avevano la possibilità di utilizzare questo servizio, non è stata
sicuramente una cosa che ha fatto piacere a nessuno, tanto meno
credo a chi si occupa di questi servizi.
Nella nostra interpellanza, al punto 2, chiediamo appunto che
venga istituito, d'ora in avanti un gruppo di lavoro, che comunque
il trasporto venga messo in condizione d'ora in avanti di avere più
opinioni, soprattutto la capacità di concertare le priorità che
andranno un po' analizzate tutte insieme. Per quello che riguarda
la Valle di Gressoney, sappiamo che ci sono state delle riunioni,
come ha illustrato la collega Certan, sappiamo che a queste
riunioni non è stata data una risposta definitiva, quanto meno oggi
non ne siamo ancora a conoscenza, sono stati rinviati i trasporti
per il mese di gennaio, ed evidentemente speriamo che non ci siano
sospensioni successive e che l'anno scolastico si concluda
tranquillamente. Soprattutto speriamo che quello della Valle di
Gressoney sia un episodio particolare, che non si ripeta in altre
situazioni, che si avvii questo percorso di riorganizzazione del
trasporto che dia la possibilità alle persone di avere delle
risposte in un momento di crisi economica e sociale, dove i servizi
diventano fondamentali per cercare di supplire quelle che sono le
risorse che mancano, anche nelle famiglie, e soprattutto nelle
famiglie che hanno meno possibilità e sono legate in maniera
importante, appunto, alla buona funzionalità di questi servizi.
L'interpellanza apre quindi una discussione su un caso
particolare, al quale siamo molto vicini, però ha anche
l'intenzione di aprire una discussione, una visione futura del
sistema dei servizi per evitare che problemi come questi effetti si
generino in altri territori, in altri luoghi. Grazie.
Président
- Pour la réponse, la parole à l'Assesseur
Marguerettaz.
Marguerettaz (UV)
- Grazie Presidente.
Sicuramente le due interrogazioni trovano tanti punti comuni e
condivisibili. È ovvio che un trasporto efficiente e puntuale è
quello che vorremmo, è quello che va ad agevolare la vita in
montagna. Ora, come è stato ricordato correttamente, durante la
discussione propedeutica all'approvazione del bilancio, avevamo
fatto presente quella che era la situazione. Per dare contezza del
lavoro che è stato fatto dall'Assessorato, soprattutto dai tecnici
e dai collaboratori dell'Assessorato, che ringrazio, ricordo che
dopo l'approvazione in Giunta del bilancio, è partita subito la
programmazione, perché già in data 12 novembre è stata inviata una
lettera a tutti i concessionari affinché rivedessero i loro
programmi di esercizio, affinché si ottenesse un risparmio del 10
percento. Voi capite che i programmi di esercizio sono programmi di
esercizio che non fa l'Amministrazione regionale, ma vengono fatti
- come ha ricordato correttamente il collega Bertschy - da parte
dei concessionari, che non possono limitarsi a togliere qualche
corsa qua e là, perché c'è tutta un'organizzazione del lavoro, ci
sono i dipendenti, c'è una situazione molto, molto complessa.
Ora, nel caso in esame, il caso specifico è un caso che
probabilmente è sfuggito, ma non perché è stato soppresso un
collegamento, ma perché probabilmente da una prima analisi è stato
sottovalutato il fatto che la Valle di Gressoney ovviamente ha una
pluralità di esigenze, perché ci sono coloro che scendono l'asta
della valle laterale e si fermano a Pont-Saint-Martin per andare a
scuola, e pertanto hanno un orario e ci sono quelli che devono
arrivare a Pont-Saint-Martin e devono trovare una coincidenza per
recarsi nelle scuole o di Verrès o di comuni più a monte. È chiaro
che questi devono alzarsi prima e, mantenendo solo quel
collegamento, accadeva che i ragazzi che si fermavano a
Pont-Saint-Martin dovevano alzarsi mezz'ora prima; quindi il
problema, tanto perché anche coloro che ci seguono capiscano, era
di imporre un sacrificio di mezz'ora, tre quarti d'ora, ai ragazzi
che già devono alzarsi molto presto, e quindi sicuramente una
situazione non particolarmente corretta. Ecco perché, nel momento
in cui è emersa questa situazione, abbiamo cercato di risolverla, e
di risolverla con un incontro con i vari Sindaci, ma non tanto
perché ci rappresentassero queste esigenze, perché era facilmente
comprensibile, quanto per capire dai Sindaci quali altre corse
tagliare, nel senso che il risparmio è un risparmio che è vincolato
dal nostro bilancio. Quindi nella riunione i Sindaci ovviamente
hanno evidenziato le loro priorità e hanno dato delle indicazioni
su quelle che potevano essere le corse che potevano essere
sacrificate. Torno a dire "sacrificate", perché ovviamente togliere
delle corse è sempre un impoverimento, togliere delle corse ha
delle ricadute, e quindi nessuno lo fa a cuor leggero! Però, tra le
varie cose, i Sindaci ci hanno dato un'indicazione.
Il fatto di avere approvato il 20 dicembre 2013 i nuovi orari
per il 2014, ha permesso per 10 giorni di informare tutta l'utenza,
per evitare di approvare delle modifiche a ridosso. Ribadisco,
perché forse è sfuggito: i ragazzi non sono stati mai a piedi,
quindi non c'è mai stato nessun tipo di problema, perché la
sospensione è intervenuta durante le vacanze di Natale, quindi alla
ripresa dell'anno scolastico le corse erano già ripristinate. Mi
sono giunte - per darvi anche un'informazione indiretta - delle
lamentele da parte dei genitori a cui noi abbiamo già risposto,
rappresentate dal fatto che i ragazzi sono rimasti a piedi. Abbiamo
già avuto modo, per le vie brevi, di sentire il concessionario ed è
stato un errore da parte degli autisti, quindi non della
programmazione; credo che l'azienda correrà al riparo e prenderà i
provvedimenti del caso, ma i ragazzi che sono rimasti a piedi non
sono rimasti a piedi per una programmazione errata, bensì per un
errore umano: è spiacevole, ma può succedere.
Ora, quindi, sicuramente per favorire la vita in montagna
bisogna cercare di dare questi servizi, e lo faremo nei limiti del
nostro bilancio. Per quel che è della programmazione, torno a dire,
è partita l'11 novembre e, ovviamente, i programmi di esercizio
vengono proposti dal concessionario, mai abbiamo fatto riunioni con
i vari Comuni per predisporre i programmi di esercizio. È chiaro
che, nel momento in cui c'è il problema, si riunisce il
comprensorio e si valutano quelle che possono essere le soluzioni,
così come per questo taglio ne faremo altre con altri Comuni,
perché qua e là qualcosa ci è stato segnalato, e quindi, là dove è
possibile, a saldi invariati, lo ribadisco, nel momento in cui si
chiede qualcosa di più bisogna individuare tutti assieme qualcosa
da sacrificare e da togliere. Per quel che è quindi dell'anno
scolastico, la nostra intenzione è quella di mantenere questo
servizio fino alla fine. È chiaro che abbiamo chiesto di
intervenire e di andare a tagliare altre corse, quindi degli
aggiustamenti saranno fatti con la logica di mantenere il servizio
fino alla fine dell'anno scolastico in questi termini, ma di
valutare se possiamo fare dei risparmi. Credo di aver risposto a
tutte due le interpellanze, e ovviamente manteniamo tutta
l'attenzione su questo tema.
Président
- La parole à la collègue Certan.
Certan (ALPE)
- Sì, grazie Assessore per le risposte,
soprattutto per l'ultimo passaggio nel quale lei dice: "riteniamo
che con questi dettagli in più...avuti sia con i Comuni che con il
gestore, possiamo dire che almeno fino alla fine dell'anno
scolastico, quindi a giugno, e non solo a gennaio, saranno
mantenute queste corse".
Devo dire la verità, mi lascia invece un po' più sorpresa la
risposta quando lei dice: "Mah, sia i gestori che comunque anche i
Comuni erano avvisati, si sapeva di questo taglio, perché in data 2
gennaio sia il gestore che i Comuni hanno ricevuto la lettera da
parte dell'Amministrazione regionale", dove si diceva appunto:
"Vista la necessità del contenimento, sono state recentemente
introdotte diverse modifiche ai programmi di esercizio delle linee.
Per quanto attiene alla linea in oggetto, sono state soppresse due
corse"
...quindi queste corse sono proprio state soppresse, non
erano solo state razionalizzate...in arrivo a Pont-Saint-Martin,
eccetera. Non appena a conoscenza delle modifiche, i Comuni della
vallata e diversi cittadini...perché, come lei ha ricordato, è
arrivata una raccolta di firme da parte dei genitori, che, devo
dire, si sono attivati immediatamente...ma hanno successivamente
fatto altre comunicazioni, anche recentemente, e una è quella che
diceva lei, della dimenticanza e del fatto che siano rimasti a
piedi, e nella stessa comunicazione...l'avrà ricevuta anche
lei...sono già arrivati diverse volte in ritardo a scuola, cosa che
non avveniva prima, quindi ci si chiede che cosa sia successo per
far sclerare queste cose che erano prima semplici abitudini. E
allora, appunto, nella lettera si dice:
"Non appena a conoscenza
delle modifiche, i Comuni della vallata e diversi cittadini si sono
rivolti a questo Assessorato per ottenere il ripristino delle corse
citate. È stato quindi organizzato un
incontro
...eccetera...
Tuttavia il tempo a disposizione e il
periodo delle festività natalizie non consentono di approfondire
nella maniera dovuta tutti i complessi aspetti della questione. Si
chiede pertanto, in via provvisoria, per il mese di gennaio di
provvedere a ripristinare le corse di cui si tratta. Tale lasso di
tempo consentirà di effettuare i confronti necessari e individuare
le soluzioni più adeguate"
.
Ecco, credo che l'obiettivo - come ha già anche ricordato il
collega Bertschy con il suo intervento, sia del gruppo ALPE, sia
penso del gruppo dell'UVP, sia della minoranza tutta - sia quello
di andare verso una razionalizzazione concertandola precedentemente
con i Comuni e di non arrivare con delle lettere 10 giorni dopo,
quando si sono lasciati in qualche modo a piedi e senza
informazioni i Comuni, alcuni dei quali, come lei sa, hanno poi
anche l'organizzazione del pullmino...diciamo dalla strada
regionale alle frazioni alte, e se questo servizio non era stato
soppresso e nessuno sapeva niente perché il pullmino-scuolabus era
ad aspettare i ragazzi, è perché qualcosa non ha funzionato! Ecco,
a margine le dico anche che, sicuramente...mi pare di aver ben
letto, ripetutamente, le lettere dei genitori che si sono
attivati...ma credo anche che non sia interesse nostro dire che
vengano attivate o mantenute alcune corse a scapito di
altre...soprattutto per alcuni ragazzi, per alcune fasce o per
alcune scuole...mantenute per poi sopprimerne altre.
Noi chiediamo che il servizio di trasporto pubblico e
scolastico, se coincidono, soprattutto per quanto riguarda gli
orari dei ragazzi che vanno a scuola e che rientrano a casa, siano
chiaramente mantenuti e abbiano la priorità. Controlleremo e
staremo molto attenti. Adesso il tempo non mi permette di
approfondire l'argomento anche per quanto riguarda le altre
vallate, perché un problema analogo, poi risolto - ne abbiamo avuto
segnalazione, come gruppo - si è verificato anche per Champorcher,
in parte è rientrato...forse riguarda anche la razionalizzazione
delle corse. "Razionalizzazione delle corse" vuol anche dire forse
non aggiungerne di inutili; pare, ad esempio - e approfondiremo
questa segnalazione - che dopo questa delibera si siano aggiunte
delle corse da Pont-Saint-Martin a Staffal, al mattino presto, in
un orario in cui non c'è nessuno che lo usa, che poi è il pullman
che ritorna, e la sera il contrario, da Staffal a
Pont-Saint-Martin, che è chiaramente il pullman che rientra dopo
avere riportato i ragazzi...sono state aggiunte, perché
precedentemente il pullman rimaneva a Gressoney ed era come in
deposito, stazionava lì, quindi al mattino partiva direttamente da
lì, pertanto è chiaro che si sono aggiunte due corse. Monitoreremo
questa situazione, perché riteniamo che debba essere proprio fatto
tutto il possibile per contenere la spesa, ma deve anche essere
fatto tutto il possibile per poi offrire lo stesso il servizio.
Grazie.
Presidente
- La parola, per la replica, al collega
Bertschy.
Bertschy (UVP)
- Grazie.
Prendiamo atto con soddisfazione, come gruppo UVP, per quello
che riguarda la Valle di Gressoney, che il problema che ci hanno
segnalato le famiglie nei paesi della vallata - e che si è
verificato - è per ora risolto. Dalle parole dell'Assessore
prendiamo atto che, almeno per l'anno scolastico in corso, le corse
sono state ripristinate e verranno mantenute, e verranno date le
opportune informazioni agli autisti per fermarsi alle fermate e non
lasciare i ragazzi a piedi, ecco. Questo è un dato che tra l'altro
ci conforta, perché, come un po' tutte le forze politiche, ognuno
di noi ha i propri informatori nei paesi...ci sentiamo, i
Consiglieri hanno la loro importanza e sono importanti le
Amministrazioni locali; però oggi siamo a dire che il Consiglio può
fare un'opera di mediazione, di verifica anche sul territorio e di
informazione dei problemi che si verificano con lo spirito anche di
risolverli, non solo di segnalarli. Sotto questo profilo la
soddisfazione c'è, speriamo che ci sia la possibilità poi di dare
tranquillità nel futuro.
Per quello che ci riguarda, rimane l'attenzione verso il piano
nel suo senso più ampio; rimane l'attenzione verso quello che è
stato detto qui, come dicevo, dalle sigle sindacali; rimane
l'attenzione verso un problema - quello del trasporto pubblico -
che, oggi più di prima, ha bisogno di essere efficiente, di dare le
risposte ai lavoratori, agli studenti in primo luogo, prima forse
ancora che a quelli che hanno bisogno di trasporti differenti, gli
studenti lavoratori, i pendolari...ricordo segnalazioni, anche di
questo periodo, di gente che deve salire ad Aosta o scendere per
lavoro che, rispetto ai turni di lavoro nella sanità piuttosto che
in altri ambienti, non trova risposte nel trasporto nel suo
complesso.
Staremo quindi attenti, e magari chiederemo anche di fare una
verifica in commissione riguardo alle cose che stiamo facendo:
l'organizzazione attuale, le prospettive future. Staremo molto
attenti anche a segnalare eventualmente tutte le possibilità che ci
saranno per migliorare i servizi, soprattutto per le necessità che
ci vengono segnalate. Bene quindi per la Valle di Gressoney,
e...attenzione massima per le famiglie e per gli studenti per
questo servizio.
Presidente
- Colleghi, vista la presenza del Presidente
della Regione, possiamo quindi tornare al punto 2. Prima di passare
alla lettura del punto, vi comunico che la Conferenza dei
Capigruppo ha concordato di trattare distintamente le comunicazioni
del Presidente della Regione sulla tematica finanziaria dalle altre
comunicazioni, sulle quali, invece, ogni Capogruppo, ogni gruppo
avrà diritto ad una persona per intervenire per 5 minuti. Sulla
tematica finanziaria, invece, ogni Consigliere di tutti i gruppi
potrà intervenire per 10 minuti, e questi 10 minuti sono anche
divisibili in più interventi.
Punto 2 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK