Consiglio Regionale della Valle d'Aosta - Oggetto del Consiglio n. 653 del 27 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 653 del 27 maggio 2021 - Resoconto
OGGETTO N. 653/XVI - Approvazione di mozione: "Impegno alla
promozione e valorizzazione dei percorsi della via Francigena
pedonale".
Bertin (Presidente) -
Punto n. 62. Per l'illustrazione
della mozione, il Consigliere Brunod ne ha facoltà.
Brunod (LEGA VDA) -
Preso atto che nella seduta del
Consiglio comunale di Issogne svoltasi in data 29 dicembre 2020,
nella parte relativa alle comunicazioni l'Assessore
all'agricoltura, turismo ed economia locale, trattando diversi temi
tra i quali l'importanza strategica della Via Francigena per il
Comune d'Issogne, riferisce che mentre si stavano progettando i
percorsi tematici hanno scoperto che il percorso della via
Francigena non passa più all'interno del territorio comunale, in
quanto alla fine del 2018 la via ha subito una deviazione ed è ora
totalmente incentrata sui territori limitrofi di Verrès e
Arnad.
In merito a tale argomento riferisce che il Sindaco ha già avuto
due incontri preliminari con l'Amministrazione comunale di Verrès
per trovare una soluzione condivisa affinché l'importante via dei
Pellegrini possa accontentare sia il territorio di Issogne che
quello di Verrès.
Rilevato che in data 9 marzo 2021 l'Amministrazione comunale
d'Issogne ha inoltrato all'attenzione dell'Associazione Europea
delle Vie Francigene una relazione tecnica e fotografica che
testimonia il passaggio della via Francigena sul proprio territorio
al fine di richiedere l'adesione all'Associazione Europea delle Vie
Francigene e la modifica del percorso ufficiale.
Constatato che nell'articolo della Vallée Notizie di sabato 3
aprile 2021 dal titolo "Comune di Issogne ha scritto alla
Associazione Via Francigene il percorso torni nel nostro paese" si
apprende che il Sindaco del Comune riferisce che fino al 2018 i
pellegrini in transito all'interno del paese erano stati davvero
numerosi al punto di avere un proprio timbro che certificava il
loro passaggio.
Dalle verifiche eseguite sulla cartografia dinamica e sulle
applicazioni era evidenziato solo il passaggio a Verrès e il
proseguimento nella zona di campagna lungo la Dora Baltea per poi
arrivare ad Arnad mentre il transito preesistente nel Comune
d'Issogne era solo più visibile nella documentazione in formato
PDF.
Evidenziato che la medesima problematica la si è riscontrata nel
tratto compreso tra i Comuni di Montjovet, Champdepraz e Issogne
dove si può constatare la presenza sia della cartellonistica
turistica verticale della via Francigena che le tracce di
segnaletica orizzontali del passaggio dell'itinerario della via
Francigena all'interno di questi territori.
Verificato che dal portale "www.viefrancigene.org" nella sezione
"Scopri mappa analitica" vi è la conferma e testimonianza che il
percorso della via Francigena che attraversa la Regione Valle
d'Aosta, esattamente nella tappa numero 62, parte dal Comune di
Châtillon, transita rispettivamente nei comuni di Saint-Vincent,
Montjovet e Champdepraz per terminare nel comune di Verrès e poi
proseguire con la tappa successiva, la numero 63, che transita nei
comuni d'Issogne, Arnad, Bard, Donnas e Pont-Saint-Martin.
Rilevato però che sempre dal sito delle "viefrancigene.org"
nella sezione "Percorso a piedi e mappa interattiva" invece il
percorso attualmente transita nel comune di Montjovet e arriva
direttamente al comune di Verrès, percorrendo unicamente il
versante all'
adret
senza più quindi transitare nei comuni di
Champdepraz e Issogne.
Verificato che anche il sito turistico della Regione Valle
d'Aosta "lovevda.it" nella sezione "Sport trekking via Francigena"
viene riportato il medesimo tracciato evidenziato nel punto
precedente.
Preso atto che la segnaletica verticale e orizzontale ufficiale
nel tratto della via Francigena che attraversa il nostro territorio
è di colore giallo con numerazione 103 della sentieristica e che la
Regione autonoma della Valle d'Aosta è soggetta a leggi regionali
che regolamentano la tipologia della segnaletica sulla rete
sentieristica che può essere installata esclusivamente dietro
l'autorizzazione degli enti regionali.
Evidenziata la grande potenzialità e importanza che hanno i vari
sentieri, percorsi, itinerari presenti nella nostra regione,
soprattutto per le piccole e medie località sotto l'aspetto della
promozione turistica.
Rilevato che a oggi vi sono diversi itinerari importanti sia a
livello nazionale che internazionale come la via Francigena, la via
delle Gallie, la Route des Vins e il Cammino balteo, che transitano
per una lunga parte esattamente sul medesimo itinerario della
nostra regione e ritenuto che sia fondamentale e strategico non
cambiare in continuazione il percorso originale d'itinerari così
importanti, anche perché tali modifiche potrebbero portare dei
disagi o svantaggi per le località che precedentemente avevano il
passaggio di tali percorsi sul loro territorio e che la
progettazione e realizzazione di percorsi e itinerari che non si
ricalchino sia una buona soluzione per promuovere e valorizzare al
meglio l'intero territorio della Valle d'Aosta con tutte le sue
eccellenze nei diversi ambiti.
Appreso che nella recente assemblea ADAVA svoltasi giovedì 6
maggio 2021 l'Assessore ai beni culturali, turismo, sport e
commercio nel suo intervento ha ribadito la grande importanza degli
itinerari, come quello della via Francigena e che in previsione
della stagione estiva 2021 vi sarà una parte di campagna
promozionale espressamente dedicata alla promozione e
valorizzazione del tratto di via Francigena che transita sul
territorio della Valle d'Aosta.
Con questa mozione s'impegna il Governo regionale a verificare
la presenza della problematica esposta relativa al tratto della via
Francigena compresa tra i comuni di Montjovet, Champdepraz, Issogne
e Verrès e successivamente intervenire in collaborazione con i
Comuni interessati per cercare una soluzione che promuova e
valorizzi entrambi i percorsi, cioè l'attuale e quello preesistente
della via Francigena pedonale, attraverso un'installazione della
segnaletica regionale ufficiale verticale e orizzontale anche per
quanto riguarda il tracciato storico preesistente che da Montjovet
transita per Champdepraz e Issogne, comunicare alla Associazione
europea delle Vie Francigene, in collaborazione con i Comuni
interessati, le modifiche e integrazioni del percorso individuate
da inserire sul portale www.viafrancigene.org e infine apportare
sul sito www.lovevda.it le necessarie modifiche e integrazioni
relative alla promozione e valorizzazione del tratto preesistente
di via Francigena compreso tra i territori di Montjovet e quello
d'Issogne.
Presidente -
Ci sono altri che intendono intervenire? Se
non vi sono interventi, devo chiudere la discussione generale e nel
caso in cui venga chiusa non si possono poi presentare emendamenti,
ve lo anticipo. Assessore Sapinet, ne ha facoltà.
Sapinet (UV) -
Ringrazio il collega Brunod per questa
iniziativa. È una tematica questa della Via Francigena che
condividiamo con l'Assessorato al turismo, così come il Cammino
Balteo così come l'Alta Via e ringrazio il collega Guichardaz e
l'Assessorato al turismo anche per aver condiviso e con noi
predisposto la risposta.
Ringrazio inoltre il collega Brunod anche per l'approccio
moderato e costruttivo - che non è sempre scontato, abbiamo visto -
approccio finalizzato anche a voler risolvere le problematiche
senza limitarsi magari a critiche o segnalazioni pretestuose,
spesso anche populiste, ma neanche troppo.
Nel 1994 la Via Francigena ha ottenuto la certificazione di
itinerario culturale del Consiglio d'Europa. Nel 2001, allo scopo
di promuovere l'itinerario, è stata fondata l'Associazione Europea
delle Vie Francigene, alla quale poi ha aderito anche la Regione
autonoma Valle d'Aosta con la delibera di Giunta regionale 1619 del
21 novembre 2014.
Nel 2007 il Consiglio d'Europa ha riconosciuto l'associazione
quale referente istituzionale per la tutela e valorizzazione della
Via Francigena nell'ambito di un sistema di programmazione e
valorizzazione partecipata rispettosa del principio di
sussidiarietà.
L'Associazione è stata così individuata anche come unico
soggetto responsabile per l'approvazione di eventuali varianti del
percorso certificato dal Consiglio d'Europa, previo accordo con le
Regioni e con i Comuni competenti. In particolare la procedura di
validazione delle varianti prevede che la richiesta deve essere
inviata da un'Amministrazione pubblica competente sul tratto
interessato dalla variante e deve essere sottoscritta dalle Regioni
e da tutte le amministrazioni pubbliche interessate dalla variante
stessa che hanno competenza in materia.
Nell'assemblea annuale del 2016 l'Associazione Europea delle Vie
Francigene ha approvato le linee guida per progettare, realizzare,
segnalare e mantenere il percorso per organizzare l'accoglienza in
modo da garantire standard qualitativi di sicurezza e di
fruibilità.
In quell'occasione l'Associazione ha inoltre deciso di
realizzare una guida cartacea ufficiale per il tratto di percorso
dal Colle del Gran San Bernardo a Roma e ha quindi invitato le
Regioni interessate a fare una riflessione sul proprio tracciato,
al fine di inserirlo nella guida cartacea ufficiale e su tutti i
supporti di veicolazione del percorso.
Da parte della nostra Regione erano state avanzate due richieste
di varianti: la prima, sul tratto Aosta
/
Châtillon, si è
risolta senza particolari problemi; la seconda, lungo la tappa da
Saint-Vincent
/
Verrès, era stata segnalata da un
amministratore di Issogne che aveva evidenziato la necessità
d'inserire nel percorso ufficiale il Borgo di Verrès per ragioni
principalmente di ordine storico.
Tale richiesta è stata oggetto d'incontri con le amministrazioni
comunali interessate nel mese di marzo 2016.
In seguito a questi incontri gli uffici regionali competenti che
afferiscono alla Struttura Foreste e sentieristica avevano
presentato all'Associazione Europea delle Vie Francigene una
proposta di variante che inseriva nel percorso il centro storico di
Verrès senza peraltro escludere l'abitato di Issogne, in sintesi
una proposta simile a quella presentata con la presente
mozione.
Nel valutare la richiesta, l'Associazione Europea delle Vie
Francigene si era espressa positivamente in merito al passaggio del
percorso nel centro storico di Verrès - anche perché questo
consentiva di raggiungere più brevemente l'unico ostello presente
sulla tappa - ma non in merito all'estensione del percorso sul
versante opposto della Dora Baltea nel comune di Issogne perché
questa soluzione avrebbe prolungato per oltre un chilometro il
percorso più breve.
Questa eventualità, contraria ai criteri di valutazione delle
varianti, avrebbe fatto sì che i pellegrini, rilevata la deviazione
sulla mappa, proseguissero comunque in direzione dell'ostello
deviando dal percorso cosiddetto ufficiale.
Oltre che arrecare un danno all'attendibilità complessiva del
percorso ufficiale, l'approvazione di una tale scelta sarebbe anche
stata contestata da altri territori che per motivi analoghi avevano
già visto respingere precedenti richieste di variante.
A seguito di tale valutazione, la struttura foreste
sentieristica, di comune accordo con le amministrazioni di Issogne
e di Verrès, ha proposto all'Associazione delle Vie Francigene di
validare il percorso pedonale più breve che da Torino conduce al
centro di Verrès e prosegue poi in direzione dell'ostello.
Nello stesso tempo ha chiesto di mantenere il tracciato lungo la
destra orografica della Dora che transita attraverso gli abitati di
Champdepraz e Issogne quale percorso ciclabile.
Queste indicazioni, accolte da AEVF, sono state recepite nella
guida ufficiale del percorso della Via Francigena dal Gran San
Bernardo a Roma e in tutti i supporti divulgativi. In seguito poi
il tracciato non ha subito altre variazioni.
Alla luce delle suddette considerazioni che giustamente lei
riporta nell'iniziativa, si ritiene che una soluzione percorribile
potrebbe essere di proporre all'Associazione Europea delle Vie
Francigene di individuare come percorso alternativo il tratto che
dal centro storico di Verrès, percorsa la zona di Les Murasses,
attraversa la Dora e raggiunge il castello di Issogne, prevedendo
quindi due opzioni: un percorso ufficiale e un percorso
alternativo, con i rispettivi tempi di percorrenza.
Questa soluzione eviterebbe di allungare il percorso ufficiale,
dando comunque la possibilità agli utilizzatori del cammino di
scegliere un percorso alternativo, sicuro, alla scoperta di
testimonianze storiche degne di nota, come richiesto direttamente
dall'amministrazione comunale di Issogne in accordo con quella di
Verrès all'Associazione Europea delle Vie Francigene il 9 marzo
2021.
Con questa soluzione si risolve il problema che coinvolge i
comuni di Verrès e Issogne appunto. Nella sua iniziativa citiamo
anche i comuni di Champdepraz e di Montjovet che sono interessati
dall'itinerario e quindi la proposta che le faccio è quella di
semplificare un po' il testo: "andando poi a concordare con i
quattro comuni interessati, Montjovet, Champdepraz, Issogne e
Verrès, di intervenire in collaborazione con i Comuni interessati
al fine di ricercare una soluzione ovviamente condivisa concordata
con l'Associazione Europea delle Vie Francigene e provvedere
successivamente all'installazione dell'idonea segnaletica" e poi
tutto quanto lei ci chiede.
La proposta è un po' più per semplificare ma ovviamente è
assolutamente in accordo e condividendo il tutto con i quattro enti
locali coinvolti.
Presidente -
Consigliere Brunod.
Brunod (LEGA VDA) -
Grazie, Assessore, per la risposta e
grazie anche agli altri Assessori che hanno condiviso e collaborato
per arrivare a questo risultato.
Mi fa piacere che attraverso la collaborazione e degli spunti
collaborativi si riescano a ottenere questi risultati perché, come
abbiamo detto, a volte con dei piccoli sforzi si ottengono dei
grandi risultati per delle piccole e medie località come sono
quelle che abbiamo citato.
Quindi vista l'ora non mi dilungo, vi ringrazio per l'attenzione
e la collaborazione. Buon lavoro.
Presidente -
Aspettiamo il deposito dell'emendamento.
L'emendamento è pervenuto alla Presidenza, possiamo a questo punto
mettere in votazione la mozione. La votazione è aperta. La
votazione è chiusa.
Presenti, votanti e favorevoli: 31.
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK