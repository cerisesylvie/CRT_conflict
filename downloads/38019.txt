Consiglio Regionale della Valle d'Aosta - Oggetto del Consiglio n. 1628 del 3 dicembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1628 del 3 dicembre 2015 - Resoconto
OGGETTO N. 1628/XIV - Approvazione di risoluzione: "Chiusura
dello stabilimento Lavazza S.p.A. di Verrès".
Presidente
- Un attimo di silenzio. Chi chiede la parola?
La parola al collega Bertschy.
Bertschy (UVP)
- Una rapida illustrazione, perché abbiamo
trovato insieme ai Capigruppo e al Governo un testo che abbiamo
condiviso. L'obiettivo della risoluzione è duplice, da un lato
"condannare" - se si può usare il termine - l'azione della Lavazza
nei confronti della Valle d'Aosta e delle sue istituzioni, verso i
lavoratori, le famiglie, azione veramente pesante, che soprattutto
i lavoratori non si meritano; grazie a questi dirigenti che pensano
più al profitto che a tutto il resto, si avvicinano vacanze pesanti
per loro.
A nome del gruppo UVP porto la nostra sensibilità politica, ha
fatto piacere vedere la condivisione di tutti i gruppi, quella di
esprimere attraverso questo testo, da un lato, una reazione
rispetto a quest'azione pesante, dall'altro un percorso in
commissione insieme all'Assessore e, infine, un sostegno che per
ora è politico ma che si deve tradurre in azioni concrete verso i
lavoratori. Speriamo che quest'azione politica possa se non altro
scuotere chi ha operato una scelta così pesante nei confronti di
chi lavora da anni in quest'azienda, speriamo che possa risvegliare
ancora le coscienze di qualcuno. Imprenditori di quel calibro
devono avere, sì, il profitto davanti a tutto, ma anche l'interesse
di creare sviluppo e benessere per le persone e attraverso questa
scelta non si può dire che l'abbiano pensato. Non è questo il
momento delle divisioni, a nostro avviso, ci sarà lavoro in
commissione per valutare quanto accaduto; è il momento, invece, di
unirsi in un'azione corale che in questo caso dia la forza al
Governo di provare a sostenere una trattativa nei soli interessi
dei lavoratori e delle loro famiglie. Con questo spirito abbiamo
proposto questa risoluzione. Ci ha fatto piacere che tutti
l'abbiano accolta e che ci sia questa volontà di lavorare negli
interessi della gente.
Presidente
- Grazie collega Bertschy. La parola alla
collega Certan.
Certan (ALPE)
- Grazie Presidente.
Il gruppo ALPE e il Capogruppo Chatrian, in Conferenza dei
Capigruppo, hanno concordato su questa risoluzione che evidenzia
come la morsa della crisi occupazionale non si sia per niente
allentata, anzi, dopo la Feletti ancora una volta si colpisce le
famiglie della Bassa Valle. Credo che il nostro contributo a questa
risoluzione vada proprio nel senso - l'ha detto anche il collega
Bertschy - di capire che cosa sia successo e insieme riuscire a
trovare delle strategie, una via di uscita che penalizzi il meno
possibile queste famiglie e si possa in qualche modo ridare una
ricollocazione, in un momento davvero già di massima allerta, nel
mondo dell'occupazione.
Da parte nostra rinnoviamo - l'abbiamo detto in Conferenza dei
Capigruppo - tutta la nostra disponibilità a lavorare e a trovare
delle strategie comuni. Certo è che aspettiamo anche che
l'Assessore ci porti tutta la documentazione e tutto quanto sarà
utile per capire cosa è successo, per fare in modo che si mettano
in campo soprattutto delle strategie, perché non succeda più in
modo repentino così come è successo, e che possa essere
preventivato o perlomeno attutito.
Presidente
- La parola al Consigliere Marquis.
Marquis (SA)
- Grazie Presidente.
Ci siamo uniti anche noi alla sottoscrizione di questa
risoluzione, a seguito dell'annunciata chiusura della ditta
Lavazza. Questa è una notizia che ci ha lasciati sgomenti,
esterrefatti, è un fulmine a ciel sereno, perché trattasi di
un'azienda importante, un'eccellenza industriale italiana,
addirittura un
player
a livello mondiale. Ci siamo sempre
fregiati di questo esempio perché l'abbiamo sempre ritenuto
un'eccellenza in Valle d'Aosta, un'azienda che anche nei periodi di
recessione ha dato occupazione e ha avuto soprattutto dei volumi
produttivi molto elevati. Non tutte le aziende hanno operato con
tre turni in continuità nell'arco della giornata e con un grado di
utilizzo degli impianti del 100 percento, quindi tutto ci si poteva
aspettare, meno che una drammatica fine di questo tipo.
Noi vogliamo esprimere la nostra vicinanza al personale che si
vede da un giorno all'altro costretto ad affrontare problematiche
che non avrebbe mai pensato; sono molte le famiglie interessate da
questa triste e difficile vicenda. Vorrei anche aggiungere che la
nostra vicinanza non solo va alle famiglie, ma anche alla comunità
locale, perché rappresenta una perdita importante per la realtà
verreziese e soprattutto per il fondovalle. Credo che con questo
impegno noi vogliamo dare la forza al Governo di portare avanti
questa trattativa con la proprietà, per cercare sostanzialmente di
limitare i danni in una situazione di grande difficoltà e di fare
tutto il possibile per la salvaguardia delle aspettative di coloro
che sono stati impiegati sino a oggi nell'azienda. Nelle
commissioni, poi, sicuramente avremo tempo e modo di proseguire
l'esame di questa vicenda. Ci auguriamo che al più presto ci
possano essere delle soluzioni che sappiano valorizzare l'intera
zona. Grazie.
Presidente
- La parola al collega Ferrero.
Ferrero (M5S) -
Grazie Presidente.
Rapidamente. Questa è una storia che comunque presenta dei punti
interrogativi. Nel 1989 la Lavazza rileva la Coinca; nel 2008
sembrerebbe che ci sia stato un piano di ampliamento, un piano di
sviluppo condiviso con l'Amministrazione regionale; nel 2010
l'allora Assessore Pastoret parla di un ampliamento da condividere
con il Comune di Verrès e si fa anche un'indicazione sull'area
occupata dalla ex Metallurgiche Balzano. Nel 2013 c'è comunque un
aumento della produzione e gli stessi dirigenti della Lavazza
parlano di impianto strategico; nel 2014 c'è un contratto
integrativo che addirittura migliora le condizioni retributive dei
dipendenti e poi si arriva a questo ritiro improvviso!
Al di là degli interrogativi che restano, e che comunque
l'Assessore Donzel si è detto poi disponibile a chiarire in sede di
commissione, in questo momento conveniamo anche noi sulla necessità
di lasciar lavorare in maniera serena chi deve lavorare per portare
avanti la trattativa; riteniamo altresì che la posizione comunque a
35 del Consiglio regionale rappresenti anche un valore aggiunto per
quella che sarà la trattativa che deve portare avanti
l'Assessore.
Ci uniamo quindi anche noi all'incoraggiamento che diamo
all'Assessore e al Governo regionale per fare veramente tutto il
possibile per recuperare o quanto meno cercare di recuperare una
situazione; non parliamo ancora di fine, parliamo di una
contrattazione che è appena iniziata, e che quindi non potrebbe
avere altri in questo momento. Come si dice, diamo a Raimondo
quello che è di Raimondo, un Assessore ex sindacalista penso che
sia super-titolato per portare avanti la trattativa. In questo
momento ci affidiamo quindi all'Assessore e speriamo che abbia
l'energia per portare avanti con decisione questa trattativa.
Grazie.
Presidente
- Grazie collega Ferrero. La parola al collega
Guichardaz.
Guichardaz (PD-SIN.VDA)
- Grazie Presidente.
Io credo che su temi come questi l'unità delle forze politiche è
fondamentale, fare corpo comune a sostegno del nostro tessuto
produttivo e soprattutto delle persone che contribuiscono affinché
questo tessuto trovi anche un suo senso, una sua realizzazione; è
fondamentale ritrovare la strada giusta. Noi speriamo davvero in
una soluzione possibile a questa drammatica situazione e lavoreremo
a stretto contatto con tutti i 35 colleghi del Consiglio regionale
e con l'Assessore Donzel.
Mi unisco, a nome anche del gruppo, della collega Fontana e del
collega Donzel, alle famiglie, ai lavoratori, al Comune di Verrès e
a tutta la comunità valdostana che oggi perde un pezzo importante
della propria industria. Noi ringraziamo il collega Bertschy per
aver intrapreso quest'azione che poi è stata condivisa da tutti,
per "logiche" - questo è stato scritto - che non ci spieghiamo, non
giustificabili, in quanto ad oggi, allo stato delle informazioni,
non sono giustificabili neppure da un punto di vista proprio di
strategia industriale. È anche interesse nostro oggi cercare di
capire quali sono le ragioni, così com'è scritto nell'impegno
demandato alle commissioni consiliari. Anche se io personalmente
non sono né nella II, né nella IV Commissione, credo comunque che
tutti i colleghi saranno fortemente presenti durante queste
audizioni per approfondire le ragioni per le quali la Lavazza
S.p.A. non ha rispettato il protocollo d'intesa del 2008. È quindi
ancora un sostegno alle famiglie, e davvero io spero e mi auguro
una soluzione, una qualche soluzione per questa drammatica
vicenda.
Presidente -
Grazie collega Guichardaz. La parola al
collega Farcoz.
Farcoz (UV)
- Merci Président. È evidente che quando le
aziende intendono delocalizzare, lasciano delle importanti ferite
sul territorio...
Presidente
- Un po' di silenzio, per cortesia.
...e a nome del gruppo esprimiamo tutta la nostra
solidarietà.
Con questa risoluzione diamo mandato alla Giunta, e comunque a
tutti i colleghi, di cercare di risolvere questa situazione. Allo
stesso tempo crediamo fortemente che l'attrattività in Valle
d'Aosta possa ancora essere utilizzata per fini occupazionali, lo
si sta già facendo, e le ultime audizioni in IV Commissione del
collega Donzel l'hanno confermato: diverse aziende vogliono
localizzare il proprio tessuto produttivo in Valle d'Aosta. Di
conseguenza, se alcune aziende vogliono delocalizzare, quindi
uscire dal nostro territorio, accogliamo con favore altrettante
aziende che vogliono portare il lavoro in Valle d'Aosta cercando di
occupare i giovani e tutti coloro che hanno perso il lavoro.
Grazie.
Presidente
- Grazie. Possiamo mettere in votazione la
risoluzione? Chiedo scusa, la parola all'Assessore Donzel.
Donzel (PD-SIN.VDA)
- Grazie Presidente. Certamente al
termine di giornate così impegnative arriva una risoluzione molto
difficile, di cui ringrazio per l'iniziativa il Capogruppo e il
movimento dell'UVP e naturalmente tutti i gruppi del Consiglio
regionale che hanno collaborato a redigere un testo che,
personalmente ma anche a nome del Governo, ho molto apprezzato.
A caldo, subito, quando è esplosa questa vicenda, ho rilasciato
una brevissima dichiarazione legata alla responsabilità sociale
d'impresa, perché ho voluto prendermi quel tempo necessario per
andare a verificare tutte le carte che avevamo a disposizione e
capire se poteva essere rilevata una qualche mancanza, dicendo
subito che nel ruolo di Assessore mi sarei fatto carico della
responsabilità di Governo; chi va a governare non può dire: "è
colpa di quello che c'era l'altro ieri", ma si assume la
responsabilità di Governo. Tengo a chiarire qui - ma lo chiarirò
meglio in commissione, quindi l'impegno è di andare in commissione
- che porterò gli atti, la documentazione.
Ribadisco che rispetto a questa vicenda non vi è nessuna
responsabilità dell'Amministrazione regionale, anzi, dagli
incartamenti a disposizione si può vedere come l'Amministrazione
abbia più volte tentato di rilanciare una situazione che via via,
con il progredire della crisi economica, la Lavazza ha interpretato
come una situazione in cui fare altre scelte, senza comunicarlo in
modo trasparente, netto, salvo con questo comunicato finale
estremamente drammatico e in controtendenza con un comportamento
che vedeva una disponibilità dell'azienda a intensificare i turni
di lavoro, ad incontrare una grande disponibilità dei lavoratori a
rispondere alle esigenze produttive, un sindacato disponibile,
tant'è che vi sono accordi che attestano di relazioni sindacali
estremamente positive, con una qualità dei contratti che, lo
dobbiamo riconoscere, è tra i migliori contratti in circolazione
nel mondo produttivo, e quindi davvero la nettezza con cui i gruppi
consiliari condannano questo atteggiamento della Lavazza va
assolutamente confermata.
Ho voluto anche provare, oltre ai contatti telefonici, a
guardare negli occhi questo
management
che la proprietà ci
schiera davanti per comunicarci questa situazione: è chiaro che si
è trattato di un incontro estremamente freddo, in cui non c'è
nessuna volontà di recepire le esigenze di un territorio, una
storia di rapporti che non può essere liquidata dal fatto che
magari non mi conoscono personalmente. Le relazioni, questi
rapporti che avevano con la Valle d'Aosta nel 2008 non sono mai
venuti meno, non c'è documento che lascia traccia di questo, né
loro hanno potuto asserire questo. Si tratta quindi di una scelta
manageriale fredda, si sono riferiti all'età del caos, citando un
testo che va per la maggiore, dicendo che le ragioni dell'impresa
prevalgono su altre valutazioni.
Dobbiamo però mantenere la fermezza, ma anche la lucidità, e per
questo ringrazio tutti i Consiglieri regionali, perché la difficile
trattativa che è in corso non si conclude in un minuto; abbiamo
davanti mesi di confronto con quest'azienda, perché molti
lavoratori - io spero tutti - devono avere una ricollocazione o un
futuro con delle garanzie, e quindi anche in questo confronto duro
con l'azienda dobbiamo tener conto che la priorità va data agli
interessi delle famiglie e dei lavoratori. A sedersi al tavolo,
però, a mo' di chiarimento, sono le parti sociali, e l'Assessore ha
dato subito, in una comunicazione diretta con le parti sociali, la
sua disponibilità a sostenere i sindacati in questa trattativa.
Naturalmente se saranno i sindacati a chiamare in causa la Regione
noi non ci sottrarremo, come capita per esempio, ahimè, per la
drammatica vicenda di AVDA, dove noi addirittura mettiamo a
disposizione i nostri uffici per gli incontri tra rappresentanze
sociali e proprietà. È chiaro che adesso la via della trattativa è
nelle mani delle parti sociali e da parte nostra c'è il sostegno,
ma non possiamo interferire in una competenza che è quella dei
rapporti tra parti sociali.
C'è tutta la disponibilità da parte mia e dello stesso
Presidente della Regione a intervenire qualora le forze sociali ci
chiamino in una situazione di particolare difficoltà o di scontro,
che in questo momento, dai primi contatti, ancora non si sono
manifestati. Io vi assicuro che mai, nella mia esperienza, ho
riscontrato da una parte una freddezza così da parte della
proprietà e dall'altra una serietà, una responsabilità anche delle
forze sindacali che hanno capito la delicatezza del confronto in
atto; pensate, hanno continuato a mantenere la produzione e
l'attività in corso proprio con lo spirito di salvare quanti più
posti di lavoro possibile! Monitoreremo quindi questa cosa, la
faremo insieme. Siamo disponibili ad andare in commissione, anche
d'urgenza, quando lo riterrete opportuno e se ci sono dei segnali
che non vi saranno graditi chiariremo anche l'altra parte.
Concludendo, mi permetto però di segnalare una cosa: non sono
così tutti gli imprenditori che operano in Valle d'Aosta e anche
quelli che vengono da fuori Valle d'Aosta. C'è un'altra realtà, una
realtà produttiva che sta lottando, sta cercando di battere questa
terribile crisi che continua a investire in Valle d'Aosta. Per
quanto attiene la Regione, l'anno scorso abbiamo portato a termine
dei lavori sugli immobili della Bassa Valle pari a 5 milioni di
euro, a conclusione dei lavori. L'anno prossimo, solo per il 2016,
sono in previsione e con dei progetti già esecutivi 5 milioni di
investimenti, e a questi va aggiunto l'investimento importante di
oltre un milione di euro da parte di una delle imprese.
L'atteggiamento è anche quello di fare co-investimento, cioè unire
l'investimento regionale con quello dell'impresa per radicarla sul
territorio. Fabbriche che erano morte, come quella della ex Xerox
di Pont-Saint-Martin, a fine 2016 saranno completamente riattivate
e penso che potremo dire che saranno completamente riempite da
imprese, perché già sei imprese hanno chiesto di insediarsi. Oggi
una di queste imprese che aveva chiesto di insediarsi ha firmato un
contratto per insediarsi, quindi c'è una risposta positiva del
territorio anche in Bassa Valle. Non dobbiamo togliere la fiducia
ai nostri imprenditori, ai nostri lavoratori. Noi su questa strada
continueremo il nostro impegno, guardando naturalmente con
attenzione al caso Verrès e valutando nel momento opportuno
soluzioni che siano probabilmente analoghe a quelle che abbiamo
usato per Pont-Saint-Martin, per rispondere alla crisi di quel
territorio.
Presidente
- La parola al Presidente della Regione.
Rollandin (UV) -
Sì, grazie Presidente.
Credo che da oggi la pubblicità paradisiaca della Lavazza mi
lasci molto più perplesso. Condividendo gli interventi dei
colleghi, voglio sottolineare due cose. La prima: l'atteggiamento
della proprietà non è consono ad una società di questo livello, il
modo con cui la proprietà ha attivato i meccanismi per dire che non
si poteva più tenere l'attività a Verrès è indegno per una società
di quel calibro. Credo che questa sia la prima osservazione, che
noi abbiamo difficoltà ad accettare, perché nel tempo - ed è quello
che avremo la possibilità di spiegare non solo qui ai colleghi, ma
anche fuori - la Regione ha dato tutta la disponibilità per fare
progetti, per analizzarli, per rivederli, per ricollocarli, finché
a un certo punto si è detto: no, questi progetti sono troppo
ambiziosi, non è più così, ma sempre con la sottolineatura che
Verrès rimaneva strategica per la Lavazza.
Ora, sapendo che questi stabilimenti esistevano già, cosa è
cambiato? Si dice: svuotiamo qui, perché ci stanno tutti negli
altri due...come dico, è una scelta, che innanzitutto noi non
giustifichiamo sotto il profilo delle economie, però non sta a noi
decidere, ma sicuramente ci ha impressionato, per le modalità
tenute nei confronti della Regione, indipendentemente da chi è in
Regione, che ha sempre dato il massimo della fiducia e il massimo
della collaborazione, per poi sentirci dire, alla fine, dalla sera
alla mattina: ragazzi, qui non c'è più niente, si va. Crediamo che
questo sia un atteggiamento non solo non condivisibile, ma
sicuramente non corretto nei confronti di un'Amministrazione e di
tutte le famiglie dei lavoratori che sono stati colpiti da questo
fatto. Il resto lo avete già detto voi, non sto a ripeterlo, però
questo atteggiamento ci ha lasciato molto, molto perplessi, perché
francamente non ce lo aspettavamo da una società di livello
internazionale che conta molto sull'
appeal
, sul fatto di
essere dei signori, l'atteggiamento tenuto nei nostri confronti non
è stato così.
Mi auguro che si possano risolvere insieme, come ha detto
l'Assessore, le problematiche che i lavoratori si aspettano; il
resto credo che lo decideremo assieme. Grazie.
Presidente
- Grazie Presidente. Possiamo votare la
risoluzione. La votazione è aperta. La votazione è chiusa.
Presenti: 34
Votanti: 34
Favorevoli: 34
Il Consiglio approva all'unanimità.
Prima di chiudere i lavori, vorrei rivolgere a nome di tutto il
Consiglio un ringraziamento a tutto il personale che ci ha permesso
anche per quest'anno di poter lavorare in maniera proficua e, nel
contempo, anche a tutti i giornalisti che ci hanno seguito in
queste quattro giornate di lavori consiliari. Grazie a tutti e
buona serata.
---
L'adunanza termina alle ore 18,50.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK