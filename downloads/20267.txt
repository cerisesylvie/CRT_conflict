Consiglio Regionale della Valle d'Aosta - Oggetto del Consiglio n. 254 del 20 novembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 254 del 20 novembre 2003 - Resoconto
OGGETTO N. 254/XII - Impegno per il rilancio dell'area
produttiva ex Saiform di Arnad. (Reiezione di mozione)
Mozione
Premesso:
- che l'insediamento ex Saiform di Arnad, di proprietà
regionale, giace da anni inutilizzato e in uno stato di fatiscenza,
malgrado ci sia una crescente domanda di spazi produttivi da parte
degli imprenditori valdostani;
- che la riconversione dell'area interessa una decina di
piccoli imprenditori e artigiani valdostani, che hanno già da tempo
manifestato la disponibilità ad insediarsi con le rispettive
aziende;
- che le loro buone intenzioni, inclusi gli oneri
dell'adeguamento e della rimessa in opera dei capannoni, sono
inibite da una perdurante e ingiustificata attesa imposta
dall'Amministrazione regionale;
- che la stessa Amministrazione comunale di Arnad invoca,
nell'obiettivo di migliorare la complessiva riqualificazione urbana
e territoriale, la riconversione dell'area industriale ex
Saiform;
- che la Regione ha il compito di promuovere lo sviluppo
imprenditoriale sul suo territorio, favorendo gli investimenti
degli operatori economici e incentivando l'occupazione;
ciò premesso, il Consiglio regionale
Impegna
l'Assessore delegato ad accelerare la definizione delle
procedure burocratiche finalizzate al rilancio dell'area produttiva
ex Saiform di Arnad e ad avviare, entro la fine del corrente mese,
l'insediamento delle attività artigiane conformi ai requisiti
richiesti.
F.to: Tibaldi - Frassy - Lattanzi
Président - La parole au Conseiller Tibaldi.
Tibaldi (CdL) - Vi è un filo conduttore fra la mozione
precedente e questa in quanto si parla di economia reale, di quella
economia reale valdostana che sta dando, a nostro avviso, "colpi di
tosse" preoccupanti. La Regione in qualche maniera, senza piegarsi
o intervenire secondo logiche assistenzialistiche, avrebbe,
dovrebbe o potrebbe avere l'onere di provvedere a dare spazio a
quei servizi e a quelle infrastrutture di cui purtroppo ancora le
stesse imprese oggi soffrono la carenza. La mozione tratta una
questione specifica, ovvero l'insediamento ex "Saiform" di Arnad,
un insediamento che è stato teatro di un'attività industriale in un
ormai lontano passato e sulle cui ceneri oggi vi sarebbe la
possibilità di dare vita a nuovi soggetti imprenditoriali. Si parla
di piccole imprese artigiane che hanno inoltrato la richiesta di
poter fruire di spazi rientranti nel perimetro di questo
insediamento della bassa Valle, ora giacente pressoché dimenticato
nei pressi di una strada statale e osservabile da tutti in questo
stato di profondo abbandono.
Vorremmo proporre, illustrando questa mozione, una sorta di
riepilogo della vicenda che ha inizio nel 1996 quando la "Saiform
S.p.A." viene dichiarata fallita con una sentenza del tribunale. Lo
stabilimento ubicato in Arnad è di proprietà regionale. Passano 2
anni e mezzo, si arriva alla primavera del 1999 quando la Regione
assegna a due imprese: "l'Elettra Arnad S.r.l." e la "Mont-Blanc
Dolciaria S.p.A.", due distinte porzioni di questo stabilimento con
due distinte deliberazioni di Giunta. La breve cronistoria che
facciamo si rifà a deliberazioni di Giunta che sono state reperite
dagli archivi. Entrambe queste assegnazioni sono in regime di
comodato e prevedono un contributo, tramite "Finaosta", in gestione
speciale a favore di queste due realtà produttive, per
l'adeguamento della struttura alle proprie esigenze produttive.
Intanto nel 2000, poco prima dell'evento alluvionale - estate
del 2000 -, il "curatore fallimentare della Saiform" provvede la
riconsegna alla Regione di questi spazi utilizzati a suo tempo
dall'impresa industriale. La Regione ha avviato, subito dopo
l'alluvione, una bonifica dell'insediamento per rimuovere i residui
delle precedenti lavorazioni industriali e dei conseguenti fenomeni
di inquinamento. Le spese sostenute dall'ente pubblico, sia
attraverso degli appalti, sia attraverso opere realizzate in
economia, sono notevoli.
Le assegnazioni alla "Elettra Arnad" e alla "Mont-Blanc
Dolciaria" però non hanno esito particolarmente felice, perché nel
2002 la "Mont-Blanc Dolciaria", in seguito ad una grave crisi
economica, finanziaria e commerciale, viene messa in liquidazione e
recede da questo contratto di comodato che riguarda una porzione
dello stabilimento ex "Saiform". Estate 2002: "l'Elettra Arnad",
che non si è ancora insediata nell'area produttiva assegnatale,
ridimensiona gli spazi necessari a svolgere la propria attività.
Con un accordo scritto poco prima ha autorizzato un'impresa
artigiana individuale, la "Broglia" di Arnad, a richiedere alla
Regione la locazione di una porzione di quasi 1.200 metri quadri,
la stessa superficie inizialmente concessa alla stessa "Elettra
Arnad", cioè questa azienda dà la propria disponibilità affinché la
Regione ceda in locazione a questa impresa artigiana la superficie
inizialmente a lei assegnata. Qui abbiamo un primo fatto che ci fa
riflettere. La Regione, sempre nel giugno 2002, approva la
concessione in locazione a questa impresa artigiana di questo
spazio precedentemente assegnato alla "Elettra Arnad" ed incarica
il Dipartimento legislativo e legale della Presidenza della Regione
di disporre la stipulazione di un contratto, cioè la Regione dice:
"Caro artigiano puoi insediarti in questo spazio, 1.200 metri
quadrati, affinché tu possa razionalizzare e concentrare la tua
attività produttiva, nel frattempo che noi ti diamo l'assenso, il
Dipartimento legislativo e legale della Presidenza della Regione
provvederà a redigere formale contratto di locazione". Oggi, a
distanza di un anno e più, non si ha ancora traccia di questo
contratto. È una situazione paradossale, perché qui si "incaglia"
uno dei tanti artigiani che ha fatto richiesta degli spazi
locativi, che ha la necessità di fruire di un insediamento. Ha una
situazione economica in regola, ha tutti i presupposti che sono
richiesti ad un imprenditore per poter creare sviluppo, occupazione
e ricchezza non solo per sé stesso, ma per chi lavora con lui e per
la collettività alla quale appartiene ma, paradossalmente, sembra
che l'ente pubblico - in questo caso la Regione - "metta un piede
sul freno" e dica: "no, qui non si riesce ad andare avanti", non si
riesce ad andare avanti perché manca un pezzo di carta, in questo
caso un contratto. È una situazione paradossale, esattamente
opposta a quella della Centrale del latte, dove "l'inquilino" ha
occupato i locali senza pagare neppure il canone locativo: "l'Abit"
a Gressan ha fruito dei locali e non ha pagato una lira o un euro
di canone; qui vi sono artigiani del posto - quindi non
avventurieri di fuori Valle - disponibili a mettere di tasca
propria il denaro per locare uno spazio, per ristrutturarlo e
adeguarlo alle proprie esigenze produttive, per dare lavoro e
creare sviluppo e non si sa per quale ragione - forse dopo qualcuno
della Giunta avrà il piacere di spiegarcelo - "non arriva", non vi
sono i presupposti formali, procedurali, burocratici per poter dare
il via a questa azienda.
Contestualmente a questo incarico tuttora inadempiuto, alla
"Finaosta" viene conferito l'impegno di concedere un contributo in
conto capitale per le opere di adeguamento strutturale; tengo a
precisare che il contributo riconosciuto all'artigiano copre una
parte percentuale di tutto un impegno finanziario che grava per la
maggior quota sulle tasche dello stesso imprenditore.
Nel febbraio 2002 si innesta una nuova situazione: la
"Tecnosystem S.p.A.", con sede legale ed operativa in Mercenasco in
Provincia di Torino, che opera nel settore della componentistica
elettronica, chiede alla Regione di poter disporre di locali
adeguati all'avviamento di una nuova unità operativa. Il 9
settembre 2002 la Regione approva la cessione in locazione a questa
azienda della porzione di stabilimento a suo tempo occupata dalla
"Mont-Blanc Dolciaria", che era l'altra azienda, nel frattempo però
crollata a seguito di una crisi economica particolare e anche del
settore. La Regione approva questa cessione alla "Tecnosystem" con
le stesse modalità riconosciute anche ad altri, concedendo un
contributo su una parte dei costi sostenuti per le opere di
adeguamento della struttura; lo schema di contratto viene approvato
un anno dopo, il 3 febbraio 2003.
Maggio 2003: la Regione revoca la concessione in locazione alla
"Elettra Arnad" e annesso contributo, perché la stessa non ha
ancora effettuato alcun intervento di adeguamento dell'immobile
alle proprie esigenze produttive, né ha perfezionato il previsto
contratto di comodato. Sarebbe interessante capire quali sono i
criteri che prevedono per alcuni la scelta della logica del
comodato e per altri invece la formula della locazione.
Settembre 2003: la Regione revoca la concessione in locazione
alla "Tecnosystem" e annesso contributo, perché questa azienda ha
rinunciato ad insediarsi ad Arnad e ha chiesto di trasferirsi nel
fabbricato industriale "Les Arcades" di Pont-Saint-Martin, ed
esprime il suo assenso alla nuova ipotesi locativa. Questo almeno
si evince dalle deliberazioni; in realtà, leggendo i giornali di
oggi, sembra che la "Tecnosystem" lasci anche la bassa Valle perché
la Regione continua a tenerla sulla corda per oltre un anno a
mezzo.
Questa la cronistoria che abbiamo rilevato dai documenti
ufficiali della Regione. Qui vi è un gruppo di artigiani, una parte
dei quali si starebbe organizzando in consorzio attraverso una
formula consortile per poter occupare i distinti lotti che
costituiscono questo immenso stabilimento, pari a 8.000 metri
quadri. Dico "immenso" perché, rispetto al Paese di Arnad, oggi è
un'area a vocazione industriale - presumo domani a vocazione
artigianale - di tutto rispetto ed anche importante se si pensa
all'esiguità degli spazi disponibili da destinare in Valle d'Aosta
ad attività produttive. Rispondendo ad una nostra interrogazione
sul "caso Termoplay", l'Assessore Ferraris sottolineò come, a causa
dell'orografia accidentata del nostro territorio e delle proprietà
limitate della Regione a livello immobiliare, solo l'11% degli
spazi appartenenti al parco immobiliare regionale fosse a
destinazione industriale.
Dicevo, in questo spazio insediativo importante - importante per
la superficie e per la localizzazione in prossimità a strade a
grande e veloce percorrenza - non si riesce praticamente a
trasformare un'attività industriale, che ora si è estinta, e a
creare, naturalmente a dare vita a nuove attività artigiane. Vi
sono artigiani di Arnad, o in forma consortile o in forma
individuale, che hanno fatto richiesta; si tratta di una decina di
imprese in tutto, che sono a testimonianza di questa carenza di
attenzione e di sensibilità che la burocrazia ma, prima ancora
della burocrazia, la politica regionale riserva all'economia reale,
alle piccole imprese che anche qui in Valle d'Aosta - e l'Assessore
conosce molto meglio di noi i numeri - sono il tessuto connettivo
del nostro sistema economico.
Alla luce di questa premessa, ci piacerebbe sapere quali sono le
intenzioni della Giunta in merito e ci spingiamo un po' più in là:
non solo ci fermiamo alle mere intenzioni - che ci comunicherà
l'Assessore o chi per esso -, ma formuliamo una proposta che va
nella direzione di accelerare la definizione di queste procedure.
Procedure burocratiche che sono "impantanate" da diversi mesi - per
l'impresa individuale artigiana di Arnad di cui vi dicevo
addirittura da 3 anni ed è paradossale -, che stanno impedendo il
rilancio di un'area produttiva e stanno soprattutto creando danni
agli imprenditori che hanno investito, hanno chiesto prestiti agli
istituti di credito, hanno dei contributi in giacenza a fondo perso
da parte della "Finaosta", che rischiano di essere revocati, perché
vi è fra gli uffici della Regione - non si capisce ancora bene,
probabilmente fra l'Assessorato dell'industria e la Presidenza
della Regione o l'Assessorato delle finanze - una sorta di
palleggiamento senza fine di responsabilità che sta danneggiando
gli artigiani. In particolare se un artigiano prevede di insediarsi
in un'area entro un tempo determinato, è anche immaginabile che lui
organizzi il suo lavoro e quindi assuma ordini o commesse, facendo
riferimento al fatto che domani, dopo domani, o nell'arco di un
termine breve e ragionevole, potrà disporre di uno spazio
produttivo; così non è, anzi vi sono persone che stanno già
lamentando in maniera composta ed educata dei danni. Forse
l'Assessore queste cose non le sa ancora, perché non sono arrivate
lettere di diffida o di richiesta di danni, però si metta nei panni
di chi deve lavorare, di chi ha un'impresa, dei dipendenti e deve
quindi organizzare i fattori produttivi!
Tra i componenti del nuovo Consiglio regionale vi sono diversi
colleghi della bassa Valle - fra i quali il Presidente della IV
Commissione, Praduroux, che sappiamo essere stato sollecitato in
merito a questo problema, ora non lo vedo in
aula… sappiamo esserci altri
consiglieri, tra i quali un imprenditore, il Consigliere Fey, che
possono conoscere o già conoscono, direttamente o indirettamente,
tale vicenda. Vicenda relativamente alla quale noi proponiamo una
soluzione che ci sembra assolutamente congrua e ragionevole:
proponiamo di slegare questo nodo che oggi impedisce l'avvio di
attività produttive e soprattutto di fare in modo che né la
burocrazia, né la politica non possano più in maniera insulsa
impedire l'avvio di queste attività. Il termine che a noi sembra
ragionevole è la fine del mese, d'altronde si tratta di firme, di
carta, non di costruire stabilimenti e soprattutto perché ormai
sono mesi - se non anni per qualcuno, se si pensa che il
"fallimento Saiform" rimane al 1996 - che si attende invano la
riconversione di questo importante edificio. Spetta a voi del
Governo regionale dare un'eventuale e plausibile risposta.
Si dà atto che, dalle ore 16,32 alle ore 16,52, presiede il
Vicepresidente Nicco.
Presidente - Dichiaro aperta la discussione generale. Se non vi
sono interventi, dichiaro chiusa la discussione generale.
La parola all'Assessore alle attività produttive e politiche del
lavoro, Ferraris.
Ferraris (GV-DS-PSE) - Ringrazio il collega Tibaldi per questa
mozione che mi consente di portare alcuni elementi di informazione
in questa aula.
Non rifarò la ricostruzione cronologica che è stata fatta, i
dati che derivano da questa ricostruzione sono che nell'area erano
in attività, successivamente al fallimento della "Saiform", la
"Mont-Blanc Dolciaria", che ha chiuso a fine 2001 e si è sciolta
nel 2002… che questa area
successivamente è stata allocata alla "Tecnosystem", che ha
rinunciato il 15 settembre. Sui tempi va detto, Consigliere
Tibaldi, che la "Tecnosystem", prima della deliberazione di Giunta
che avrebbe dato vita alla stipulazione del contratto, a fronte di
una predisposizione di un atto definito, ha chiesto una modifica
dell'atto stesso, nel senso che, invece di 6 anni più 6 del
contratto, ne ha richiesti 7 più 7 e in più ha posto il problema di
una diversa ripartizione per quanto concerne le spese legate alle
manutenzioni straordinarie. Il venire incontro alle richieste
dell'azienda ha indubbiamente comportato del tempo ma, se dobbiamo
essere accusati perché veniamo incontro alle esigenze delle
aziende… benissimo, ci comporteremo
diversamente in futuro… sicuramente non
sarà così, perché la priorità dell'interesse aziendale venga
comunque avanti. In ogni caso, per quanto riguarda la "questione
Tecnosystem" e gli articoli che sono comparsi oggi sui giornali, il
problema è uno: che questa società, dopo aver dichiarato, con
lettera scritta all'Assessorato in data 9 settembre 2002, la
disponibilità a trasferire la sede in Valle d'Aosta, nel momento in
cui è stata assegnata l'area - il 20 ottobre -, ci ha detto che non
intendeva più portare la sede in Valle. Ora, nel momento in cui la
"Finaosta" dà un contributo con gestione
speciale… lo statuto e la legge
istitutiva della "Finaosta" prevedono che questa possa essere fatta
solo con aziende con sede in Valle, di conseguenza mi pare che il
comportamento della "Tecnosystem" si commenti da solo. Credo che
non vi sia al mondo altra società a cui viene offerta prima una
sede… questa società, sulla base di
valutazioni legate alla crisi economica, decide di andare in una
seconda sede, poi neppure la seconda sede va bene, perché loro la
sede non la vogliono portare in Valle. Noi abbiamo detto:
"benissimo, se non volete portare la sede in Valle, costituite una
S.r.l."; ci hanno risposto che non va bene neanche la S.r.l.. Credo
che questo si commenti da solo.
Per quanto riguarda la questione della "Elettra Arnad", vi è una
carenza di aree in Valle e ho avuto modo, nei primi mesi di
quest'anno, di avere incontri con gli artigiani e con il Sindaco di
Arnad, per affrontare il problema, tant'è che la lettera inviata
all'Assessorato il 23 giugno 2003 da un comitato promotore per
l'area artigianale è una conseguenza del suggerimento dato a questi
artigiani. Ora, la vicenda di quest'area è abbastanza complicata,
perché la "Mont-Blanc Dolciaria" chiude, la "Tecnosystem" cambia la
propria posizione e si aggiunge un terzo soggetto: la "GPS
Standard", che è uno stabilimento occupante un'area industriale
adiacente all'area ex "Saiform". Questa società, che aveva negli
anni scorsi tentato di acquistare una porzione di terreno, ha
ultimamente manifestato la propria disponibilità ad utilizzare
parte dell'area ex "Saiform", in particolare la parte uffici che è
quella prospiciente la statale.
In quale situazione ci troviamo oggi? L'impresa "Broglia", che
ho avuto modo di incontrare i primi giorni di questa settimana,
venuta a conoscenza del fatto che la "Tecnosystem" non occupa più
quell'area, ha richiesto - seguirà una richiesta scritta - di
trasferirsi in una porzione del capannone "Saiform", che è quello
prospiciente la montagna, dalla parte opposta a quello della
strada. Questo comporta una rimodifica degli atti che sono stati
fatti nel frattempo, perché l'impresa "Broglia" ha avuto questa
vicissitudine. È stata fatta una deliberazione nei confronti
dell'impresa "Broglia" come impresa artigiana, le è stata assegnata
l'area e voi sapete che il sistema di locazione nella Regione è
concepito in modo tale che, se un'impresa è industriale o è una
cooperativa, ha un determinato valore della locazione che è legato
ai valori previsti dalla legge n. 1 - il 2% per le imprese
industriali e l'1% per le imprese cooperative -, mentre non è
previsto nulla nella legge per quanto riguarda le imprese
artigiane, che vedrebbero la loro locazione valutata a prezzi di
mercato. L'impresa "Broglia" cosa ha pensato di fare? Ha modificato
la ragione sociale e quindi da società artigiana è diventata una
società che può rientrare nelle norme previste dalla legge n. 1.
Questo ha comportato del tempo, ma il fatto che la "Tecnosystem"
abbia lasciato l'immobile, ha comportato un'ulteriore valutazione
dell'impresa, che è quella di dire: "sapendo che questa porzione è
vuota, richiedo una porzione dell'area "Mont-Blanc Dolciaria", ex
"Tecnosystem"". Non vi è alcun motivo perché questa area non venga
assegnata a questa impresa, per cui noi, per formalizzare gli atti
di assegnazione di questa area, aspettiamo una richiesta esplicita
dell'impresa. Non vedo perché non dovremmo venire incontro ad una
richiesta di utilizzazione di una porzione di capannone, che
renderebbe meglio utilizzabile il resto dell'area, tenuto conto del
fatto che abbiamo a che fare con imprese artigiane e industriali
che insistono sulla stessa area.
In questo momento stiamo cercando di ottimizzare l'utilizzo
dell'area, abbiamo trovato una soluzione per quanto riguarda
l'impresa "Broglia", stiamo vedendo con le imprese artigiane come
affrontare la questione, tenuto conto del fatto che è necessario un
ulteriore passaggio. Nella mozione si chiede di accelerare la
definizione delle procedure burocratiche finalizzate al rilancio
dell'area produttiva e di avviare, entro la fine del corrente mese,
la formalizzazione del tutto, ma vi è un problema tecnico: non
abbiamo un soggetto costituito di tipo consortile a cui affidare
quest'area, anche perché la richiesta degli imprenditori artigiani
è una richiesta di carattere generale, con cui si dichiarano
interessati all'insediamento dell'area, ma non ci dicono quanta
superficie necessita l'impresa A o l'impresa B, eccetera. Per cui
noi condividiamo la necessità di giungere in tempi brevi
all'assegnazione dell'area, partendo dal presupposto che, per
quanto riguarda l'impresa "Broglia", la situazione è stata
definita, mentre, per quanto concerne gli altri attori, cioè la
"GPS Standard" e gli imprenditori artigiani, occorre trovare una
soluzione che consenta loro di fare una planimetria dell'area che,
sulla base delle richieste da loro effettuate, consenta di
affrontare al meglio questa questione.
È una questione che ha avuto delle vicissitudini complicate nel
tempo, ma vi posso assicurare che non vi è stata dimenticanza, anzi
se vi è stata una richiesta da parte degli imprenditori artigiani,
questa è stata suscitata dalle riunioni che il sottoscritto ha
fatto con le imprese artigiane, proprio perché si era venuti a
conoscenza che alcune imprese di quella zona avevano necessità di
aree. Voi sapete che questo è un problema alquanto diffuso nella
Regione, vista la carenza delle aree stesse. Da questo punto di
vista, non condivido il fatto che vi siano state delle dimenticanze
e aggiungo che non è assolutamente possibile rispondere in modo
affermativo alla richiesta prevista dalla mozione, perché non vi
sono i tempi tecnici per concluderla, anche perché manca il
soggetto giuridico con cui raggiungere l'accordo. Chiedo quindi ai
proponenti di ritirare la mozione, in caso contrario ci
asterremo.
Président - La parole au Conseiller Tibaldi.
Tibaldi (CdL) - Vede, Assessore, lei, rispondendo a questa
mozione, si atteggia un po' come una vittima che è perseguitata da
qualcuno, mentre in realtà, insieme ai colleghi di Giunta, è il
carnefice di una situazione che si sta verificando in quel di Arnad
(e non solo). Lei ha detto: "noi non vogliamo essere accusati di
non venire incontro alle esigenze delle aziende, perché non è
vero". In realtà non è così, perché non siamo solo noi a dirlo, a
denunciarlo in quest'aula - non solo attraverso questa mozione, ma
anche attraverso altri atti ispettivi - perché, se lei passa in
rassegna non solo quanto hanno pubblicato i giornali, ma anche
quanto dicono i sindacati, che sono istituzioni alle quali voi
prestate attenzione, almeno quanto vi
conviene… Il Sig. Bruno Albertinelli
del sindacato CGIL, in merito alla "Tecnosystem", ha dichiarato:
"La colpa è di una burocrazia miope, che farà perdere altri
posti di lavoro in bassa Valle, zona già in difficoltà per la crisi
dell'indotto auto e di un'azienda che ha buone prospettive. I
vertici "Tecnosystem", visti i tempi regionali biblici, hanno
deciso di portare armi e bagagli a Mercenasco, lasciando a piedi i
lavoratori valdostani".
Il SAVT, altro sindacato, altra
parrocchia, in merito alla "questione Termoplay", ha detto:
"Il
sindacato SAVT industria esprime forte preoccupazione per la
situazione industriale valdostana e sottolinea come la lentezza
decisionale ed operativa riscontrata nell'ambito
dell'Amministrazione regionale competente abbia contribuito ad
indebolire una situazione già precaria"
.
Questa sua flemma, questo suo non dico ottimismo perché, a parte
i tempi, non mi sembrava di vedere molto ottimismo, molto
entusiasmo nel suo intervento… non lo
diciamo solo noi, qui vi sono delle situazioni ormai croniche che
sono anche testimoniate da imprenditori, da sindacati; quando un
imprenditore come Cleto Benin dice: "Me ne vado dalla Valle d'Aosta
perché si fanno solo chiacchiere da
cortile"… non lo abbiamo detto noi in
quest'aula, lo ha detto qualcun altro, si è anche assunto la
responsabilità di questa affermazione.
Per tornare a bomba sulla "questione Saiform", non "vestitevi"
da perseguitati o da vittime, perché, in realtà, siete voi gli
artefici di questo freno allo sviluppo imprenditoriale in Valle
d'Aosta! Siete voi - "in primis" la parte politica e a cascata la
burocrazia, che dalla parte politica viene governata - a rallentare
quello che potrebbe essere un percorso naturale di crescita di
un'economia reale, che in Valle d'Aosta invece stenta a crescere,
nonostante tutti i presupposti finanziari, di ricchezza monetaria
che vantiamo e che abbiamo vantato recentemente in conferenza
stampa di presentazione del bilancio qualche giorno fa - 2,1
miliardi -, per poi trovarci "ingessati" di fronte a delle
questioni tecniche burocratiche, che possono essere risolte o con
una telefonata, o con una firma su un documento.
I tempi non sono stretti, tanto che l'Assessore ha detto che in
questi giorni stiamo ottimizzando i tempi per l'utilizzo dell'area;
sì, ma è dal 1996 che la "Saiform" è fallita, perché ottimizzare i
tempi adesso? Perché una mozione fa da pungolo? "Ritirate la
mozione…" - lei ci ha detto -
"… che noi risolviamo questi problemi
comunque". Noi auspichiamo che voi li risolviate ma, più che noi,
lo auspicano coloro che sono in attesa perenne di avere assegnati
questi spazi finora non attribuiti. La stessa "GPS" da lei citata -
non da me - sta aspettando di avere delle porzioni immobiliari
minime come superficie per razionalizzare gli uffici
amministrativi. Allora, e qui mi rivolgo anche ai colleghi, in
particolare quelli di maggioranza - prima ne ho citati alcuni
facenti parte di quell'area geografica, e quindi economica,
direttamente interessata da insediamenti di questo tipo: la bassa
Valle è una zona a forte vocazione industriale -, che sovente si
lamentano o quando ci si incontra in commissione, o fra i corridoi
del Palazzo, perché devono ascoltare i dialoghi fra Consiglieri di
opposizione e Assessori o il Presidente in occasione di
interpellanze o interrogazioni, dialoghi logorroici probabilmente
per chi sta lì seduto ad ascoltarli, dialoghi che non sempre
interessano… quando vi offriamo la
possibilità di partecipare direttamente a un dibattito su un tema
concreto, però vediamo che vi è un'assenza clamorosa. Vedo persone,
che magari si sono fatte vive in occasione di un appuntamento
elettorale con telefonate, visite ad hoc pressoché domiciliari, che
oggi non parlano: oggi sono completamente "digiune" di parole di
fronte a un problema che rimane lì irrisolto, come lo rimangono
anche altre questioni.
Non si può eludere l'impegnativa e il dispositivo di questa
mozione: chiediamo che coloro - o colui se vi è un solo soggetto -,
che hanno i requisiti conformi alle procedure, possano insediarsi
entro fine mese e quindi riconvertire, adeguare i locali che gli
sono stati assegnati per poter lavorare. Non ci sembra che questa
richiesta, per poter riconvertire e rilanciare l'area ex "Saiform,
vada al di là dei canoni di ragionevolezza e anche di obiettività e
di ovvietà. Ci sembra invece che permanga un'inadeguatezza delle
istituzioni regionali - ripeto: parte politica "in primis" e poi
parte burocratica - nell'affrontare la questione economica. Vi è
sempre una minore sensibilità nei confronti dell'economia reale, si
dà grande attenzione all'economia finanziaria, ma questa da sola
non genera ricchezza, anzi genera dipendenza, quella dipendenza
pericolosa di cui sta soffrendo oggi la Valle d'Aosta, che vede
declinare l'economia reale, l'impresa, lo sviluppo, l'occupazione e
vede aumentare delle risorse i cui rivoli infiniti vanno tutti in
direzioni opposte ad una creazione di sviluppo autentico. Vi è da
dire anche che la stabilità politica ed economica da sole non
possono e non riescono a generare sviluppo; lo sviluppo non si crea
se non si è capaci di fare politica economica, di fare un'autentica
e concreta politica economica. Questo è uno dei grossi anelli
deboli di questa Regione, che - e sono anni che lo diciamo - non si
è mai dotata di un piano di intervento di politica economica
effettivo, tangibile affinché, da una parte, i servizi della
burocrazia e, dall'altra, le infrastrutture - strade, insediamenti
produttivi - siano a disposizione di chi ha voglia di generare
occupazione e ricchezza in Valle. Questo lo diciamo con
amarezza.
Non ci sentiamo di ritirare questa mozione, perché è impostata
su dati reali, su dati che sono stati raccolti non solo facendo
un'analisi degli atti amministrativi deliberati dalla Giunta, ma
soprattutto sulla base di fatti concreti, di sofferenze di persone
- imprenditori - che legittimamente chiedono solo di poter
lavorare. Questa loro legittimità cozza contro l'inadeguatezza di
chi sta gestendo oggi la Regione e di chi la gestiva già ieri. Ci
sembra un paradosso che crea solo danni nei confronti di questi
imprenditori che, a differenza di altri avventurieri venuti in
Valle a captare risorse per poi, dopo poco tempo, lasciarci in
"braghe di tela" senza risorse né occupazione, con tanta buona
volontà vogliono mettersi in proprio - e oggi non è facile trovare
gente che si voglia mettere in proprio con le difficoltà
congiunturali di mercato, burocratiche e fiscali esistenti -; noi,
paradossalmente, poniamo un freno allo sviluppo. Credo che la
Giunta regionale non faccia una bella figura e tanto meno questo
Consiglio, che ha dimostrato ancora una volta un'assenza totale di
sensibilità al problema.
Président - S'il n'y a pas d'autres collègues qui souhaitent
intervenir, je soumets au vote l'objet n° 38:
Conseillers présents: 27
Votants: 2
Pour: 2
Abstentions: 25 (Borre, Cerise, Cesal, Charles Teresa, Curtaz,
Ferraris, Fey, Fiou, Fosson, Isabellon, Maquignaz, Marguerettaz,
Nicco, Pastoret, Perrin, Perron, Praduroux, Riccarand, Rini,
Salzone, Squarzino Secondina, Stacchetti, Vicquéry, Viérin Adriana,
Viérin Laurent)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK