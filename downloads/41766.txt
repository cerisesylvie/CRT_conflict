Consiglio Regionale della Valle d'Aosta - Oggetto del Consiglio n. 777 del 4 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 777 del 4 luglio 2019 - Resoconto
OGGETTO N. 777/XV - Interpellanza: "Tempistica e modalità di
riconversione del Collège de Saint-Bénin in struttura
convittuale".
Rini (Presidente) -
Punto n. 50 all'ordine del giorno. La
parola alla collega Pulz.
Pulz (ADU VDA) -
Una volta tanto partiamo con un sincero
ringraziamento perché, quando è meritato, ci sta tutto. Ringraziamo
la maggioranza per aver voluto dare quasi immediatamente seguito
alla felice approvazione della mozione finalizzata a riconvertire
il Collège de Saint-Bénin in una struttura convittuale; mozione
approvata all'unanimità in Consiglio regionale il 6 febbraio 2019,
con grande soddisfazione di noi proponenti e anche della Dirigente
del Convitto Federico Chabod, che, con entusiasmo, seppure sia a
fine carriera, ha contattato niente meno che l'architetto Renzo
Piano per stimolare la sua partecipazione al concorso di idee che
verrà proposto. Effettivamente, visto il prestigioso e blasonato
collegio, sarebbe ottimo se riuscisse ad attirare professionisti
che hanno un respiro più ampio, anche a livello internazionale.
Nell'ultima variazione di bilancio, la legge regionale n. 4 del
2019, all'articolo 18 c'è questo titolo che è proprio musica per le
nostre orecchie: "Finanziamento progetto di fattibilità tecnica ed
economica dell'intervento di riconversione a convitto dell'immobile
storico ex Priorato e Collegio Saint-Bénin", che è stato concesso,
come sappiamo, in uso dal Comune di Aosta alla Regione, con vincolo
perpetuo di destinazione ad attività didattiche, educative,
amministrative e di servizio all'utenza. L'onere derivante
dall'applicazione di questo articolo è stato determinato in ?
286.000 per l'anno 2019, per finanziare servizi ausiliari
all'istruzione, che sono proprio indispensabili, perché negli
ultimi due anni scolastici al Convitto Federico Chabod è stato
raggiunto il tetto massimo di accoglienza degli allievi in base
alle normative sulla sicurezza e, purtroppo, oltre 56 richieste,
tra cui 34 delle future classi prime di scuola secondaria di primo
grado - quindi delle prime medie - ovvero di una fascia di allievi
particolarmente delicata, non hanno potuto essere soddisfatte a
causa proprio della carenza di posti-letto per i convittori e di
aule studio per i semiconvittori, nonché di spazi per i refettori e
per le attività comuni.
Le famiglie, come sappiamo, esprimono sempre più spesso
l'esigenza di servizi di assistenza ed educativi per i ragazzi in
età scolare e, laddove queste esigenze non possano essere
soddisfatte, ci sono poi delle ricadute negative su quelle che sono
già delle difficili scelte legate all'orientamento scolastico.
Abbiamo già detto tante volte che queste difficoltà possono essere
tra le concause degli allarmanti dati sull'abbandono scolastico che
abbiamo già sottolineato tante volte, ma forse mai abbastanza. Ci
attestiamo in Valle d'Aosta sul 14% in età dell'obbligo e su questo
problema crediamo che si debba ancora, malgrado gli sforzi che sono
in atto, porre molta attenzione.
Ambiente Diritti Uguaglianza Valle d'Aosta, quindi, interpella
gli Assessori competenti per conoscere gli intendimenti in merito
proprio alla modalità e alla tempistica di realizzazione di questo
mandato che il Governo si era impegnato a dare ai competenti uffici
regionali, perché venisse attivata nel più breve tempo possibile
questa procedura concorsuale di progettazione in due fasi, ai sensi
del decreto legislativo n. 50 del 2016, per la riconversione del
Collège
de Saint-Bénin in struttura convittuale, data anche
la relazione di prossimità tra i due edifici, in questo modo
otterremmo i classici due piccioni con una fava, perché colmiamo
questa grave carenza di servizi correlati all'istruzione e allo
stesso tempo riqualifichiamo un'area centrale del tessuto urbano
della città di Aosta.
Présidente -
Pour la réponse, la parole à l'Assesseur
Certan.
Certan (AV) -
Grazie collega Pulz, la ringrazio anche per
aver riconosciuto che, come Governo regionale e come maggioranza,
in qualche modo abbiamo rispettato quanto ci eravamo impegnati a
fare. Credo che all'epoca della risoluzione fosse stato utile
l'intervento di tutti, perché la risoluzione approvata era frutto
di un lavoro comune fra i diversi gruppi e la legge regionale n. 4,
che è stata approvata ad aprile 2019, era il primo provvedimento di
variazione al bilancio 2019-2021, e l'articolo 18, che è stato
votato a maggioranza 18-17, ha autorizzato il finanziamento del
progetto di fattibilità tecnica ed economica dell'intervento di
riconversione a convitto per studenti dell'immobile denominato ex
Priorato e Collège de Saint-Bénin nel comune di Aosta, di proprietà
dell'antica Fondazione Collège aux études de Saint-Bénin,
amministrata dal Comune di Aosta e concesso in uso alla Regione con
vincolo perpetuo di destinazione ad attività didattiche, educative,
amministrative e di servizio all'utenza, secondo criteri e modalità
funzionali ai fini istituzionali della stessa, con impegno della
Regione ad avviare attività di indagine e progettazione finalizzate
al recupero dell'immobile storico. Ora, proprio in considerazione
anche del fatto che quest'anno si è sentita veramente tanto
l'esigenza di avere un nuovo respiro per il Convitto di Aosta, come
Assessorati competenti abbiamo messo in prima linea un'azione
finanziaria per poter avere la copertura e iniziare tutto l'iter.
La somma stanziata, come ha ricordato lei, dalla legge ammonta a ?
286.000 per il 2019, per iniziare tutto l'iter.
Giustamente lei adesso ci sta marcando stretti però, quindi ci
sta chiedendo: "dopo aprile cosa avete fatto?". Per dare avvio al
procedimento di programmazione dell'intervento, la struttura
Programmazione edilizia e logistica scolastica ha convocato il 31
maggio 2019 una riunione con la Soprintendenza per i beni e le
attività culturali - quindi in accordo e in collaborazione con
l'Assessore Viérin - e la struttura dell'Edilizia e strutture
scolastiche del collega Borrello, la struttura Espropriazioni e
valorizzazione del patrimonio con il collega Testolin e il Convitto
regionale Federico Chabod, con l'intento di eseguire un primo
confronto sulle varie problematiche che la ristrutturazione del
complesso monumentale Saint-Bénin comporta. Le problematiche sono
di varia natura e ho cercato di dirle quali sono stati gli spunti
che sono usciti, ma anche le criticità: i vincoli di natura
storico-artistica che gravano sul bene, classificato come
monumento; l'identificazione dei bisogni, ovvero delle esigenze che
dovranno essere soddisfatte in relazione alla specifica tipologia
di utenza; le problematiche tecniche che l'intervento comporta, ivi
compresa l'eventuale integrazione, dal punto di vista costruttivo e
funzionale, tra l'edificio che oggi ospita il Convitto regionale e
il complesso Saint-Bénin e poi, naturalmente, anche gli aspetti di
carattere patrimoniale perché, oltre al primo stanziamento di ?
286.000, chiaramente bisognerà poi riuscire a mettere tutta una
serie di altre cifre ed altre risorse nei prossimi anni. Nel corso
dell'incontro in data 31 maggio si è concordato di definire il
quadro esigenziale dell'intervento di concerto tra Convitto
regionale e struttura Programmazione edilizia; di istituire un
tavolo per valutare gli aspetti patrimoniali, che coinvolga il
Comune di Aosta, che amministra l'antica Fondazione Collège aux
études de Saint-Bénin, la struttura regionale Espropriazioni e la
struttura regionale Programmazione edilizia e logistica scolastica;
di attivare un gruppo di lavoro per la definizione del documento
preliminare alla progettazione, che coinvolga la struttura Edilizia
e strutture scolastiche e la Soprintendenza ai beni e alle attività
culturali, che è direi quasi vincolante, poiché, essendo un
monumento, tutto deve ruotare attorno alla valorizzazione, ma anche
al mantenimento e quindi al rispetto di tutte le regole e le leggi
che determinano un bene definito monumento. Questo è quanto sinora
abbiamo portato avanti. Chiaramente adesso c'è un impegno, non so
se entro la fine di luglio, o comunque ai primi di settembre ci
sarà sicuramente un altro incontro. Grazie, anche perché credo sarà
importante anche all'interno del Convitto avere un passaggio di
informazioni fra la rettrice scolastica attuale e il nuovo rettore
del convitto.
Vorrei anche dirle che, naturalmente, tutta la ristrutturazione
e tutti i lavori saranno di concerto tra noi e l'Assessorato delle
opere pubbliche, anche inserito nella programmazione che verrà
fatta dell'edilizia scolastica e delle necessità nelle varie
scuole.
Présidente -
Pour la réplique, la parole à la collègue
Pulz.
Pulz (ADU VDA) -
Ringraziamo ancora l'Assessore e il
Governo proprio per aver preso a cuore questo importante progetto
di recupero, dimostrando davvero di aver saputo cogliere il forte
disagio del Convitto regionale Federico Chabod nel dover respingere
ogni anno molte richieste di iscrizione che pervengono alla
struttura anche da quei nuclei familiari che risiedono nelle
vallate lontane, per cui gli allievi non possono fare ogni giorno i
pendolari, considerando anche che la nostra stagione invernale non
è esattamente uno scherzo. Il problema della carenza di strutture
ricettive notturne e di spazi per lo studio assistito - assistito
da personale educativo specializzato - è importante, stiamo infatti
parlando in definitiva delle difficoltà a garantire quello che è
l'imprescindibile diritto allo studio per tutti. Se invece il
convitto avesse - e avrà, appunto - gli spazi necessari e urgenti,
sarà allora perfettamente in grado di continuare a offrire questo
servizio educativo di alta qualità, riconosciuto da tutti negli
anni; non solo, tra l'altro, sul nostro territorio, perché il
sistema dei convitti è noto proprio a livello nazionale e fa parte
del sistema scolastico italiano, che troppo spesso è vituperato.
Noi in un'altra occasione abbiamo già ricordato che "convitto"
deriva dalla bella parola latina
convictus
, cioè luogo dove
si vive insieme e ci si forma a livello educativo e culturale, come
in una sorta di famiglia allargata; tra l'altro, nel periodo più
turbolento della vita dei ragazzi: l'adolescenza, nel momento in
cui sviluppano l'intelligenza emotiva.
Benissimo, quindi, ottima questa notizia. Per una volta
veramente le risorse pubbliche saranno sicuramente molto ben
investite. Speriamo che questa realizzazione possa avvenire in un
tempo non troppo lontano, considerando anche che in un recente
sopralluogo si è visto che gli interni sono ancora in buono stato
e, soprattutto, i tetti sono nuovi, quindi forse non sarà
necessario un intervento enorme e così impegnativo. Grazie ancora
di cuore a tutto il Consiglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK