Consiglio Regionale della Valle d'Aosta - Oggetto del Consiglio n. 1618 del 15 novembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula
Oggetto del Consiglio n. 1618 del 15 novembre 2000 - Resoconto
OGGETTO N. 1618/XI Notizie su interventi in tema di viabilità
assunti in Comune di Antey-Saint-André. (Interrogazione)
Interrogazione Appreso che numerosi abitanti delle frazioni
di Cérian, Epaillon e Moulin, in Comune di Antey-Saint-André, hanno
sottoscritto una petizione contro la decisione del Sindaco di
asfaltare la strada poderale che collega le loro frazioni con
quella di Villettaz: decisione ritenuta sbagliata, dannosa e
pericolosa;
Rilevato che gli stessi abitanti hanno richiesto un incontro con
l’Amministrazione comunale per discutere le scelte
in materia di viabilità e sollecitano il rapido rifacimento del
ponte distrutto dall’alluvione;
Preoccupata che, con la scusa dell’alluvione, si
realizzino interventi negativi per il territorio e non condivisi
neppure dagli abitanti della zona;
la sottoscritta Consigliera regionale
Interroga
la Giunta regionale per sapere:
1) se è a conoscenza delle decisioni assurde in tema di
viabilità locale assunte dal Sindaco di Antey-Saint-André;
2) quali rapporti ci sono fra la Regione ed il Comune di
Antey-Saint-André, in materia di finanziamento di opere
pubbliche;
3) quale tipo di controllo viene esercitato su interventi che,
come nel caso specifico, non hanno nulla a che vedere con la
"ricostruzione" post-alluvione.
F.to: Squarzino Secondina
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
L'Amministrazione comunale di Antey ha
segnalato all'Amministrazione regionale l'esecuzione
dell'intervento di asfaltatura della strada poderale
Cérian-Villettaz motivandolo con la necessità di garantire un
immediato e agevole collegamento alle frazioni altrimenti isolate a
causa del crollo del ponte sul torrente Marmore. Per la
ricostruzione del ponte, infatti, necessitano tempi lunghi di
intervento, anche ipotizzando di sostituirlo con opere provvisorie
tipo un guado. Il comune ha inoltre fatto presente di aver
proceduto ad informare la popolazione interessata nel corso di un
incontro che si è tenuto il giorno 2 novembre in municipio.
Per quanto riguarda la seconda domanda, cioè quali rapporti ci
sono fra Regione e Comune di Antey in materia di finanziamento di
opere pubbliche, dirò che in generale per il finanziamento di opere
pubbliche di interesse comunale il Comune di Antey potrà avvalersi,
se vi sono i presupposti, delle possibilità previste dalle norme
regionali vigenti in materia, alla pari di tutti gli altri comuni
della Regione.
Se la domanda invece è riferita alla strada in questione, gli
oneri sostenuti saranno rimborsati dalla Regione sulla base della
normativa vigente in materia di calamità naturali.
Per quanto riguarda il tipo di controllo che viene esercitato
sugli interventi che, come nel caso specifico, a detta della
Consigliera, non avrebbero nulla a che vedere con la ricostruzione
post-alluvione, va detto che i comuni hanno avviato e a volte anche
già concluso una serie di interventi finalizzati a garantire la
salvaguardia della pubblica incolumità, il ripristino della
viabilità dove è interrotta e dei servizi primari.
Questi interventi sono quelli noti come interventi di somma
urgenza. La valutazione dei presupposti tecnici e giuridici di tali
interventi compete solo ed esclusivamente al funzionario
dell'amministrazione che dispone l'intervento; l'intervento viene
poi approvato dall'amministrazione che interviene, quindi, in
questo caso, è fuor di dubbio che la questione riguarda solo ed
esclusivamente le competenze del Comune di Antey.
Come accennato in precedenza, ai sensi dell'articolo 10, comma 3
della legge n. 37/1986, la Regione assume a proprio carico la spesa
relativa agli interventi effettuati dal comune sulla base delle
perizie redatte dai comuni stessi e vistate dai tecnici regionali
disponendo il pagamento a rimborso.
L'ordinanza n. 3.290/2000 del Dipartimento della Protezione
civile dispone una procedura analoga all'articolo 6 della nostra
legge n. 37, prevedendo il rimborso degli interventi effettuati dal
comune da parte del Prefetto.
La verifica che viene quindi fatta a posteriori è che
l'intervento sia congruente con gli obiettivi sopraelencati e sia
adeguatamente giustificato.
La fase in cui ci si trova ora è ancora quella precedente alla
cosiddetta "ricostruzione", anche se alcuni interventi possono già
essere considerati definitivi.
Président
La parole à la Conseillère Squarzino
Secondina.
Squarzino (PVA-cU)
Grazie, Assessore. Qui vorrei ricordare
di cosa stiamo parlando. Cade un ponte, un ponte è danneggiato,
bisogna ricostruire questo ponte, il villaggio che utilizzava
questo ponte per andare sulla regionale è costretto ad utilizzare
una strada poderale che, attraverso un altro villaggio, lo immette
sulla strada per Torgnon. Il ponte è caduto e l'alluvione lì ha
fatto il danno che tutti hanno visto. Esisteva però un altro
passaggio, una strada poderale che non era stata affatto
danneggiata dagli eventi alluvionali; questa strada esisteva, la
gente ci passava tranquillamente e non esistevano i presupposti
perché la strada fosse asfaltata. Primo elemento.
Secondo elemento: questa strada, anche una volta asfaltata, e
infatti è stata asfaltata, non risponde neanche alle esigenze che
intendeva perseguire l'amministrazione quando ha preso questa
decisione. Perché dico questo? Perché io chiedo che l'Assessore
verifichi se lo scuolabus, l'autobus per i bambini, utilizza questa
strada asfaltata. Se questo non avviene, la strada asfaltata non
serve, è fatta in modo tale che per la pendenza, per tutte le
caratteristiche che ci sono, è pericolosa al punto tale che lo
scuolabus, si è rifiutato di transitarvi. Allora è stato utile
oppure no per il collegamento? Direi proprio di no perché non è
servito a niente in questo senso.
Altra osservazione: sarebbe interessante capire se questa
strada, che è consortile, è stata asfaltata con l'autorizzazione o
almeno dietro informazione del consorzio; questi, infatti, dichiara
di non essere stato né informato né di avere autorizzato
l'asfaltatura della strada.
Altra cosa ancora, e questa mi sembra molto più grave:
l'asfaltatura di questa strada, al di là della cifra irrisoria che
può costare, non è affatto collegata con l'alluvione a detta dello
stesso sindaco. Se è vero quanto si dice, il sindaco nella riunione
fatta sia in consiglio sia con la popolazione ha detto:
"Sappiamo bene che questa non è un'opera legata all'alluvione,
però bisogna pure approfittarne o ne approfittiamo adesso
utilizzando i soldi che sono dati per l'alluvione?, oppure questa
strada dovrà poi essere fatta con i soldi del comune".
Perché ho sottolineato questo episodio? Perché è un esempio di
possibile cattiva ricostruzione anche delle opere urgenti. Perché
sarebbe molto grave che la possibilità di ricorrere a procedure
celeri per i lavori post-alluvione fosse utilizzata per fare opere
che il comune, o chi per esso, aveva già in mente e che non si
vuole che entrino nel budget comunale. Questo sarebbe molto grave
ed è per questo che chiediamo comunque all'Assessorato di fare un
controllo rispetto a questa tipologia di spese.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK