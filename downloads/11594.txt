Consiglio Regionale della Valle d'Aosta - Oggetto del Consiglio n. 4143 del 27 gennaio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4143 del 27 gennaio 1993 - Resoconto
OGGETTO N. 4143/IX Costituzione di un diritto di superficie
su un'area di proprietà regionale sita in comune di Morgex a favore
della società "Sorgenti Monte Bianco - Terme di Courmayeur S.p.A.".
Delega alla Giunta.
Presidente
Do lettura del testo della
delibera:
Deliberazione Il Consiglio regionale
- richiamata la propria deliberazione n. 3005/IX del 10 gennaio
1992;
- visto il parere della II Commissione consiliare
permanente;
- con l'emendamento della II Commissione consiliare
permanente;
Delibera
1°) di approvare la costituzione di un diritto di superficie
gratuito a favore della Società "Sorgenti Monte Bianco - Terme di
Courmayeur S.p.A.", con sede in Morgex, per il periodo di anni 30
(trenta), decorrenti dalla data di stipulazione dell'atto notarile,
eventualmente prorogabili per consentire la continuità produttiva
industriale della Società, da formalizzare con un successivo
provvedimento amministrativo, per la realizzazione di un complesso
industriale, su un'area di proprietà regionale, sita in Comune di
Morgex, di circa mq. 36.700, quale risulterà dalle risultanze del
frazionamento in corso di approvazione, meglio individuata nella
planimetria allegata alla presente deliberazione per costituirne
parte integrante, e censita al C.T. come segue:
F. 36 n. 19 mq. 30986
n. 10 mq. 516
n. 9 mq. 1032
n. 8 mq. 127
n. 355 mq. 90
n. 356 mq. 6
n. 7 mq. 370
n. 6/parte mq. 341 circa
n. 5/parte mq. 456 circa
n. 4/parte mq. 713 circa
n. 1/parte mq. 955 circa
n. 3/parte mq. 1045 circa
n. 2/parte mq. 142 circa
2°) di determinare in Lire 551.685.000=
(cinquecento-cinquantunmilioniseicentoottantacinquemila) il valore
ai fini fiscali del diritto di superficie di cui al precedente
punto 1°).
3°) di onerare la Società "Sorgenti Monte Bianco - Terme di
Courmayeur S.p.A." della predisposizione e delle spese del
frazionamento dei mappali di cui al precedente punto 1°), delle
spese di stipulazione, registrazione e trascrizione dell'atto
notarile conseguente al presente provvedimento e di ogni altra
spesa accessoria, ad eccezione dell'lNVlM a carico per legge del
proprietario del suolo;
4°) di delegare alla Giunta regionale l'adozione di un
successivo provvedimento per l'approvazione e l'impegno della spesa
relativa al pagamento dell'imposta sull'incremento di valore degli
immobili;
5°) di conferire al Presidente della Giunta, e in caso di delega
all'Assessore regionale che interverrà alla stipulazione ed alla
sottoscrizione del precitato atto notarile, la facoltà di
autorizzare l'inserzione nell'atto stesso delle precisazioni,
rettifiche ed aggiunte che il Notaio rogante riterrà necessarie per
il perfezionamento del rogito, demandando altresì agli stessi
l'individuazione dell'esatta superficie sulla quale sarà costituito
il suddetto diritto reale, secondo le risultanze del
frazionamento;
6°) di stabilire che alla scadenza del trentesimo anno, per
reviviscenza del principio dell'accessione, la Regione diventerà
proprietaria dei fabbricati realizzati senza obbligo di pagamento
alcuno.
Presidente
Ha chiesto di parlare il Presidente
della Giunta, ne ha facoltà.
Lanivi (GM)
Credo che la delibera sia
sufficientemente chiara; si tratta di una fase attuativa della
convenzione che lega la Regione alla società Sorgenti Monte Bianco
- Terme di Courmayeur, che prevede fra le altre cose la
costituzione di un diritto di superficie dell'area su cui dovrà
sorgere lo stabilimento per l'imbottigliamento delle acque
minerali.
Voglio sottolineare che vi è un emendamento, perché in base
anche alle trattative che sono intervenute vi è stato uno
spostamento sul territorio del posizionamento dello stabilimento
stesso, quindi una modifica anche se limitata (intorno ai 1000 mq)
delle superfici.
Presidente
C'è un emendamento della commissione
nella parte del deliberato, che sostituisce il deliberato.
Dichiaro aperta la discussione generale.
Ha chiesto di parlare il Consigliere Riccarand.
Riccarand (VA)
Voterò contro questo provvedimento.
É una questione che abbiamo più volte affrontato in Consiglio
regionale, ricordo che la vicenda dello stabilimento Sorgenti Monte
Bianco risale al mese di maggio 1988, sono cinque anni che si parla
di questo progetto senza che si siano chiarite le caratteristiche e
la validità di questo progetto.
É un progetto che manca delle basi elementari per avere un buon
fine, noi le abbiamo dette più volte queste cose, ma non si vuole
accettare questo tipo di argomentazione, che pure è basilare. Si
vuole fare uno stabilimento di imbottigliamento e
commercializzazione di acqua, quando l'acqua che si vuole
diffondere non è adatta per il consumo quotidiano.
É un'acqua minerale che va bene per funzioni curative, ma non è
un'acqua oligominerale, cioè non è un'acqua che ha le
caratteristiche per avere un'ampia diffusione come acqua da tavola,
come acqua di uso quotidiano. Quindi manca l'elemento base su cui
portare avanti un progetto che abbia una sua validità.
Questo non è un progetto industriale, come abbiamo detto più
volte, è un progetto essenzialmente edile, è un progetto di
costruzione di uno stabilimento e poi non si sa cosa succederà.
La stessa convenzione lascia ampi margini di incertezza, perché
si danno dei finanziamenti a questa società Sorgenti Monte Bianco,
che costruirà lo stabilimento, metterà gli impianti, inizierà a
produrre, ma poi si vedrà in che modo la Regione potrà
eventualmente intervenire per il discorso della pubblicità, della
commercializzazione eccetera.
Il risultato sarà che, una volta costruito lo stabilimento,
nasceranno esigenze finanziarie pesantissime di pubblicizzazione di
questo prodotto che è debole intrinsecamente; si dirà: dopo che
abbiamo speso 35 miliardi per lo stabilimento e per gli impianti,
non vogliamo metterci altri 20 miliardi per una adeguata campagna
pubblicitaria, e via di seguito.
É un progetto che a nostro avviso non sta in piedi, che nel
turn-over di società che compongono la compagine di questa S.p.A.
trova ulteriori elementi di conferma; avevamo chiesto con una
recente interrogazione quale era la composizione attuale di questa
S.p.A., se era in corso una scalata da parte della Silt Costruzioni
e da parte della Cooperativa Antoneliana, cosa che in parte è già
stata confermata e in parte è da verificare alla luce dei rapporti
che verranno instaurati fra la Regione e la Società Autoporto, che
detiene una quota di questa società.
Si tratta di un quadro che anche rispetto alla composizione
azionaria è ben lungi dall'essere assestato, in definitiva è un
progetto che riteniamo non valido, per cui voteremo contro questa
deliberazione.
Si dà atto che, dalle ore 19,15, presiede il Presidente
Bich.
Presidente
Ha chiesto di parlare il Consigliere
Bondaz, ne ha facoltà.
Bondaz (DC)
Volevo sapere dalla Giunta se i
rapporti che si erano creati fra questa società delle acque
minerali, la Regione e la RAV abbiano avuto delle definizioni, in
base alle perizie che dovevano essere fatte sulla validità o meno
delle acque e soprattutto sugli eventuali costi che la Regione
dovrebbe sostenere nel caso in cui, durante la costruzione
dell'autostrada, venissero eliminate o ridotte le falde
acquifere.
C'era un contenzioso a suo tempo a questo riguardo, la società
RAV aveva provveduto a fare delle perizie con la Regione e con la
società per trovare il punto di accordo, vorrei sapere se questo
punto è stato trovato e se le cose sono a posto.
Per fortuna il contratto che è stato fatto a suo tempo con la
società Sorgenti Monte Bianco è stato modificato, perché le
preoccupazioni cui faceva riferimento il Consigliere Riccarand sono
state superate da una successiva convenzione proprio in relazione
alle spese di pubblicità, che costituivano il punto sul quale ero
abbastanza dissenziente.
Al di là di questo, chiedevo se si potevano avere delle risposte
in merito ai rapporti Regione, RAV e società delle acque
minerali.
Presidente
Ha chiesto di parlare l'Assessore
all'Industria, Commercio e Artigianato Mafrica, ne ha facoltà.
Mafrica (PCI-PDS)
Per ciò che riguarda la validità
del progetto, la composizione azionaria vede ancora al momento
impegnata la Parmalat nella stessa percentuale iniziale, con la
responsabilità nella presidenza ed anche con uno dei due
amministratori delegati.
La convenzione ultima attribuisce responsabilità imprenditoriali
garantite rispetto alla Regione alla società stessa; i singoli
passaggi dovranno essere verificati uno per uno da parte della
Finaosta, prima di attribuire i finanziamenti previsti dalla
convenzione.
Quindi è un progetto che risale al 1988, con questo atto
potrebbe avere la possibilità di decollare.
Rispetto alla richiesta del Consigliere Bondaz, le verifiche
fatte sull'acqua hanno consentito di avere la possibilità di fonti
alternative della stessa qualità, qualora ci fosse una diminuzione
della disponibilità; fra RAV e società sono ancora in corso per una
definitiva valutazione trattative in merito alla valutazione di
eventuali danni.
La RAV ha predisposto uno schema di convenzione che ha
sottoposto alla società, ma nel contempo ha richiesto una perizia
di tribunale per una valutazione del bene.
Presidente
Pongo in votazione la delibera nel
testo emendato dalla II Commissione.
Esito della votazione:
Presenti: 28
Votanti: 22
Favorevoli: 21
Contrari: 1
Astenuti: 6 (Beneforti, Bondaz, Chiofalo, Lanièce, Ricco e
Trione)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK