Consiglio Regionale della Valle d'Aosta - Oggetto del Consiglio n. 604 del 12 maggio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 604 del 12 maggio 2004 - Resoconto
OGGETTO N. 604/XII - Ritiro di mozione: "Modalità di
accettazione della donazione di un appezzamento di terreno in
Comune di Gressan da destinare a scopi socio-sanitari".
Mozione
Venuti a conoscenza che una famiglia residente nel comune di
Gressan è intenzionata a donare alla Regione Autonoma Valle d'Aosta
un appezzamento di terreno edificabile della superficie di circa
3.000 mq, da destinare a scopi socio-sanitari;
Preso atto, in particolare, che tale famiglia intende donare
l'appezzamento di terreno affinché sullo stesso venga edificata una
struttura assistenziale per persone diversamente abili;
Constatata l'urgente necessità di creare in Aosta e/o nei
comuni limitrofi un centro educativo assistenziale per giovani
diversamente abili, dotato di strutture, servizi e caratteristiche
indispensabili per i diversamente abili, affinché possano
trascorrere le giornate nel modo più consono alla loro
diversità;
Il Consiglio regionale
Impegna
la Giunta regionale:
1) a definire entro l'anno le modalità per l'accettazione
della donazione;
2) a predisporre, entro sei mesi dalla data dell'atto di
donazione, lo studio di fattibilità dell'opera
educativo-assistenziale da costruire su detto terreno.
F.to: Stacchetti - Viérin Marco - Lanièce - Comé
Presidente - La parola al Consigliere Stacchetti.
Stacchetti (SA) - Per meglio capire il senso e le finalità della
mozione è opportuno un breve "excursus" dei fatti. Anche a Gressan,
come in tantissimi altri comuni, vi sono state e vi sono tuttora
famiglie con componenti che versano in situazione di handicap. Chi
ha conosciuto la famiglia Curtaz Francesco sa quanta cura ed
attenzione hanno avuto i familiari nei confronti della loro figlia
e sorella, Graziella, portatrice di handicap. La Sig.ra Graziella
muore nel 1981, la Sig.ra Lina Curtaz, sorella della Sig.ra
Graziella, possiede per eredità a Gressan una casa in cui abita ed
alcuni lotti di terreno, uno dei quali risulta quasi tutto
edificabile. A seguito di riunioni di famiglia, nel 1998 decide di
donare questo lotto ad un'istituzione, affinché, in ricordo di
Graziella, la sorella in situazione di handicap, su di esso si
costruisca una struttura per persone diversamente abili.
L'offerta viene fatta al Comune di Gressan, alla Regione e
vengono anche interessate l'Associazione "Girotondo", che si occupa
dei minori fino ai 14 anni, l'Associazione valdostana famiglie di
portatori di handicap, che si occupa principalmente
dell'inserimento lavorativo del portatore di handicap, senza
trascurare di seguire anche le altre problematiche che investono le
persone diversamente abili. Si tratta di problematiche troppo poco
conosciute vuoi per ignoranza, vuoi per indifferenza, come se fosse
una realtà che non ci tocca, invece ci tocca, e come! È la società
tramite le istituzioni che deve occuparsi delle persone in
situazione di handicap, sia direttamente con la costruzione di
strutture idonee, sia indirettamente con azioni concrete a sostegno
delle famiglie e degli stessi. Siamo noi, cosiddetti "abili", che
abbiamo il dovere di aiutarli e nello specifico credo che in Valle,
tramite il volontariato e l'Assessorato regionale competente,
qualcosa sia già stato fatto. Abbiamo delle strutture indubbiamente
lodevoli da citare, quali ad esempio il centro di Ollignan, dove
gli alloggiati vivono in un contesto molto piacevole e sicuramente
appropriato alle esigenze dei fruitori. Non altrettanto purtroppo
si può dire del centro educativo assistenziale di Quart, che
qualcuno, soprattutto nel periodo estivo, paragona ad un "lager":
locali angusti ricavati in un capannone in cemento, che, oltre ad
essere carenti nei parametri di sicurezza, in estate, per mancanza
di aria condizionata, raggiungono temperature insopportabili.
Qualcosa è stato fatto, ma in una Regione come la nostra, con le
risorse economiche a disposizione, sicuramente di più si poteva e
si doveva fare e si deve fare.
A seguito dell'offerta della Sig.ra Lina Curtaz, si sono
succeduti numerosi incontri fra la donante, il Sindaco di Gressan e
gli assessori regionali competenti; hanno inoltre avuto luogo delle
visite ai centri educativo-assistenziali già esistenti in Valle ed
in Svizzera. Mi risulta poi che lei, Assessore, si stia occupando
della questione, nella convinzione che il settore assistenziale
possa beneficiare dell'offerta. Non perdiamo altro tempo,
accettiamo l'importante donazione della Sig.ra Curtaz, analizziamo
bene, se non è già stato fatto, quali sono le tipologie di handicap
maggiormente carenti di strutture e accingiamoci a realizzare con
determinazione il progetto "Graziella", perché la sofferenza non
può aspettare. Inoltre, e concludo, se le strutture educative
assistenziali si possono realizzare anche senza la donazione della
Sig.ra Curtaz, la stessa ha comunque il diritto di avere una
risposta.
Presidente - È aperta la discussione generale. Se nessuno chiede
la parola, dichiaro chiusa la discussione generale.
La parola all'Assessore alla sanità, salute e politiche sociali,
Fosson.
Fosson (UV) - Direi che questa è una gran bella storia, una
storia che in Valle d'Aosta non è unica per fortuna, di cui non
sono io il padre, né padri possono esserne degli altri, ma solo la
sensibilità di questa donna e di questa famiglia, di cui non volevo
dire il nome, ma lei lo ha fatto. Questa famiglia aveva girato da
un po' quando arrivò da noi e presentò la sua richiesta, una
richiesta che non era ben circostanziata, se non nel voler rendere
una giusta memoria alla sorella disabile deceduta. Proprio perché
era una bella storia, abbiamo voluto trattarla nel modo più serio e
attento possibile, nel senso che con la Signora abbiamo fatto
un'indagine fra quelli che erano i bisogni, cioè noi sempre più
cerchiamo di costruire su un'analisi dell'esigenza e, in effetti,
come ha citato lei, una delle più grandi emergenze è dislocare in
altra sede il centro assistenziale di Quart, anche se definirlo un
"lager"... non è proprio così, lei sa che adesso l'aria
condizionata c'è e che d'estate i disabili non stavano lì, perché
da diverse estati venivano portati in strutture scolastiche;
comunque, sono d'accordo anch'io nel dire che non è una struttura
idonea alla nostra società e alla nostra sensibilità. Proprio per
questo, dopo aver visitato con la Signora e la sua famiglia, dopo
aver parlato con il marito e con le figlie, cioè queste donazioni
sono cose talmente importanti che bisogna prenderle sul serio e,
soprattutto, trattarle con molta attenzione... vi è stata una
deliberazione della Giunta a seguito di questa bella storia e a una
nostra realtà che vede un centro assistenziale non idoneo, o
comunque migliorabile, deliberazione che dislocava provvisoriamente
ad Ollignan - che sono d'accordo con lei è definita una struttura
molto bella, anche se non è una struttura residenziale e anche se
forse in questo momento è sottoutilizzata - il centro di Quart.
Inoltre, con una nota pervenuta in data 8 aprile 2004, questa
famiglia manifestava la volontà di destinare all'Amministrazione
regionale alcuni terreni di proprietà parzialmente edificabili siti
in Comune di Gressan. La cedente però condiziona la volontà di
destinare i terreni di cui trattasi alla realizzazione in tempi
certi - cioè vuole che i tempi siano precisi - di una struttura da
adibire a centro educativo... A questo punto abbiamo voluto non
fare un accordo privato o legato ad un rapporto fra me e la
famiglia, ma abbiamo voluto fare una cosa corretta ormai in
dirittura di arrivo: alla Giunta di lunedì prossimo sarà sottoposto
un progetto di fattibilità del centro di Quart in questa sede, su
questo terreno, tenendo conto di tutte le attenzioni progettuali
che bisogna avere e dei vincoli del Comune di Gressan e soprattutto
delle esigenze della Signora. In questa deliberazione mettiamo dei
termini di 90 giorni, trascorsi i quali su questo progetto di
fattibilità la famiglia deciderà che tipo di donazione, come
alienare il loro bene. Ripeto: abbiamo voluto portare un progetto
di fattibilità in Giunta, perché l'impegno fosse di tutta
l'Amministrazione e non solo mio verso la Signora, perché la cosa
fosse più precisa possibile, ma soprattutto perché la Signora desse
la donazione dopo aver visto un progetto e una realizzazione ben
precisa, con termini fissati anche con una deliberazione di Giunta:
ecco perché credo che la sua preoccupazione sia giusta, di
verificare che la cosa sia fatta in modo corretto per un'esigenza
vera della nostra comunità e, proprio per quanto ho detto, le
chiederei di ritirare la mozione e vedrà che in quest'anno la cosa
sarà risolta nel modo migliore.
Presidente - La parola al Consigliere Stacchetti.
Stacchetti (SA) - Ringrazio l'Assessore, sono pienamente
soddisfatto della risposta che ci ha dato e ritiriamo la
mozione.
Presidente - La mozione viene ritirata.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK