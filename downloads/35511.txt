Consiglio Regionale della Valle d'Aosta - Oggetto del Consiglio n. 26 del 24 luglio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 26 del 24 luglio 2013 - Resoconto
OGGETTO N. 26/XIV - Interrogazione: "Motivi della mancata
consegna alla Regione, entro il nuovo termine stabilito dal
contratto di proroga, del parcheggio pluripiano interrato a
servizio della struttura ospedaliera".
Presidente -
Ha chiesto la parola per la risposta da
parte del Governo, l'Assessore Baccega, ne ha la facoltà.
Baccega (SA)
- Sì, grazie Presidente.
Ritorniamo a parlare del parcheggio pluripiano dell'Ospedale
Parini, in realtà questo Consiglio è stato più volte coinvolto
anche nella scorsa legislatura su quest'argomento, ricordo di
averlo letto il 27 marzo 2013...e, a tale proposito, l'allora
Assessore aveva risposto che l'apertura del parcheggio sarebbe
avvenuta a metà maggio 2013. Nello stesso mese di maggio però alla
società COUP, incaricata del monitoraggio dell'opera, ha comunicato
che alcune lavorazioni non erano state completate ed erano
riconducibili in gran parte alle finiture, alle opere esterne e
alla pensilina, per questo motivo la data di apertura a metà maggio
non poteva essere rispettata...e il tutto è documentato dalla
società di monitoraggio.
Per quanto concerne l'unica, non ulteriore, l'unica proroga
accordata alla società venditrice, scaduta appunto l'8 gennaio, le
motivazioni erano già state illustrate nel corso delle passate
sedute del Consiglio regionale e cioè che, nel corso delle attività
propedeutiche alla costruzione e nel corso proprio della
costruzione l'impresa ha dovuto modificare la progettazione e
talvolta le tecniche di realizzazione del manufatto in ragione di
sopravvenute esigenze legate al mancato rilascio di autorizzazioni
da parte di condomini, e condomini vicini, e di ritrovamenti
archeologici che hanno richiesto il monitoraggio da parte della
Sovrintendenza ai beni culturali. A questo si è aggiunta la
parziale riduzione dell'orario di lavoro rispetto al regolamento
comunale, nonché la realizzazione del cunicolo di
sottoattraversamento di via Roma, che si è rivelato più complicato
del previsto a causa della necessità del bypass dell'acquedotto
comunale, cosa che ho vissuto in Comune. Tutto questo ha
inevitabilmente comportato lo slittamento dei tempi di
consegna.
Nella seconda domanda dell'interrogazione si chiede:
"quali
azioni di monitoraggio hanno intrapreso la COUP o la Regione per
verificare la fondatezza tecnica..."
, beh, devo dire che
l'attività di monitoraggio all'inizio dell'operazione sino ad oggi
è stata caratterizzata da sopralluoghi regolari o sopralluoghi
fatti ad hoc in caso di necessità. Dall'analisi della
documentazione tecnico-amministrativa da parte del gruppo di
monitoraggio composto dalla COUP, di cui fanno parte un
verificatore degli impianti e un verificatore delle strutture, e i
rappresentanti dell'impresa venditrice...i sopralluoghi e le
riunioni di verifica del gruppo sono tutti verbalizzati e recano le
necessarie indicazioni circa l'evolversi delle lavorazioni e degli
adempimenti burocratici connessi. L'attività di monitoraggio quindi
è stata svolta secondo le prescrizioni contenute negli articoli 3.4
e seguenti del contratto preliminare.
Domanda n. 3:
"quali azioni ha avviato la COUP per tutelare
sé medesima
e la Regione..."
, beh, domanda piuttosto
articolata, va sottolineato che la ritardata consegna non ha
effettivamente permesso la fruizione del bene nei tempi
originariamente previsti, però a tal proposito è stata applicata la
penale prevista dal contratto preliminare e ovviamente da...
"Qual è, alla data attuale, l'ammontare delle penali che sono
state versate..."
, il quesito n. 4, l'ammontare della penale,
come ben si sa, non viene versato dall'impresa, bensì viene
calcolato sul prezzo totale e successivamente decurtato
dall'importo ancora da corrispondere all'impresa, e così è stato.
Nel caso specifico, la decurtazione è avvenuta nella giornata del
23 luglio, ieri all'atto della firma, al momento del pagamento del
saldo, che è stato concomitante con la consegna dell'opera
all'Amministrazione regionale. L'ammontare della penale è stato di
euro 235.200, che è lo 0,2 percento sul valore, come previsto dal
contratto.
Concedetemi una considerazione di carattere personale, beh,
adesso ovviamente il percorso sarà di consegna all'Amministrazione
comunale del manufatto, Amministrazione comunale che trasferirà
all'APS la gestione, perché l'APS è la struttura ad hoc che
gestisce la sosta per il Comune di Aosta, l'indicazione che ci
viene data è che probabilmente entro la prima decade di agosto il
parcheggio potrebbe essere aperto. Una considerazione di carattere
personale è proprio questa: che consegniamo alla collettività
valdostana e alla città un'opera pubblica di assoluto rilievo, 509
posti auto, con ingresso a destra, con l'adozione di tutte le più
sofisticate misure di sicurezza, una costruzione antisismica, un
impianto antincendio a pioggia, un rifugio antincendio con
aerazione naturale, direi un'opera assolutamente di grande rilievo,
con una
control room
e una capillare videosorveglianza per
la tutela di tutti.
Credo - e con questo ho concluso - di aver risposto a tutti i
quesiti che poneva l'interrogazione. Grazie.
Presidente
- Grazie. Ha chiesto la parola per la replica
il collega Chatrian, ne ha la facoltà.
Chatrian (ALPE)
- Sì, grazie Presidente. Ringrazio
l'Assessore Baccega per le risposte molto puntuali e
dettagliate.
Il Regolamento del Consiglio purtroppo ci porta a presentare le
iniziative con 12 giorni di anticipo e il cerchio di questo dossier
è stato chiuso dal Governo regionale il 23 luglio, ieri. Questa
mattina quindi ci siamo letti di buon mattino la prima pagina de
La Stampa
, ma le assicuro, Assessore Baccega, che nella
passata legislatura non abbiamo solo chiesto i tempi su questo
dossier, ma abbiamo puntato sul merito, sulla sostanza di
quest'opera - come lei ha definito - di grande rilievo, che in
questi giorni consegnerete alla città di Aosta e poi la città di
Aosta ovviamente conferirà all'APS la sua gestione. Si chiude
questo dossier molto criticato dal gruppo ALPE nel merito.
Le assicuro che tanti sono stati gli annunci nella passata
legislatura per quanto riguarda i tempi di consegna, non si fanno
gare perché si perde tempo, non si fanno procedure perché si perde
tempo e perché...ecco perché il quesito n. 3, a cui lei mi ha
risposto in parte, dicendo: "sì, la popolazione valdostana non ha
potuto fruire dall'8 ottobre di questa grande opera, di questo
grande bene, ma gli abbiamo decurtato le penali, queste penali
ammontano a 235 mila euro". Le dico che a noi non interessava tanto
sapere l'ammontare delle penali, dato che l'operazione è costata ai
Valdostani più di 20 milioni di euro, 16 e 9 più 10 percento, più
quasi 2 milioni di sottopasso, quindi andiamo tranquillamente oltre
i 20 milioni di euro. Le assicuro quindi che il nostro obiettivo
non era tanto sapere quanto avete ritenuto sulla penale...ma il
ritardo, perché il leitmotiv di questo dossier è stato che l'8
ottobre i Valdostani avrebbero potuto usufruire di questa grande
opera. Tanti, come le dicevo, sono stati gli annunci in quest'aula:
l'allora Assessore Lanièce Albert durante l'estate, ad agosto 2012,
disse:
"siamo soddisfatti perché siamo persino in anticipo sul
cronoprogramma"
, due mesi prima della consegna, talmente
trionfalistici che si sapeva già che probabilmente avreste aperto
quest'opera a fine settembre; il Presidente Rollandin ad una nostra
richiesta, prima di parlare del sottopasso, in quest'aula il 25
janvier
2012 rispose:
"je confirme le respect du
calendrier des travaux"
. Ebbene, così non è stato, quindi da
una parte ci dispiace, ma, oltre al dispiacere, noi siamo convinti
che questo dossier sia nato molto molto male e in più finito molto
in ritardo, dato che tutta l'architettura, tutto l'impianto era
costruito sul discorso del tempismo.
Termino dicendo che noi, gruppo ALPE, staremo molto vigili e
cercheremo con tutte le nostre forze che operazioni scellerate così
la Regione autonoma Valle d'Aosta non ne faccia più, che se decide
di fare delle operazioni, siano alla luce del sole, con poche
trattative dirette e private, con procedure chiare, trasparenti,
perché riteniamo che 20 milioni di euro pubblici siano risorse di
tutti i Valdostani, sono tanti, uno sopra l'altro per venti volte,
sono tantissimi e riteniamo non più possibile questo percorso,
Assessore Baccega, glielo diciamo proprio con una certa
tranquillità, con una certa sicurezza, sì, noi saremo molto vigili,
affinché in questa legislatura non si facciano più atti così
scellerati, così diretti, con delle procedure opache, grigie e non
permetteremo più che si paghino posti auto pubblici vicino ai 40
mila cadauno per 509 volte. La ringrazio.
Presidente -
Grazie. Punto 11 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK