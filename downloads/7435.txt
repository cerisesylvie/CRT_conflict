Consiglio Regionale della Valle d'Aosta - Oggetto del Consiglio n. 1938 del 7 aprile 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1938 del 7 aprile 1986 - Resoconto
OGGETTO N. 1938/VIII - PROGRAMMA DI LAVORI PUBBLICI PER
L'ANNO 1986 E RIFERIMENTO AL TRIENNIO 1986-1988.
PRESIDENTE:
Do lettura della delibera in oggetto:
IL CONSIGLIO
- richiamata la legge regionale 11 aprile 1984, n. 6;
DELIBERA
a)
di approvare la realizzazione delle opere di
pubblica utilità - di interesse regionale e di competenza
dell'Assessorato dei Lavori Pubblici indicate in ordine di priorità
nelle otto tabelle di programma allegate alla presente
deliberazione e che ne costituiscono parte integrante;
b)
di delegare la Giunta regionale ad assumere, per le
opere elencate, le decisioni relative all'approvazione dei
progetti, all'appalto ed all'esecuzione dei lavori,
all'approvazione dei finanziamenti ed alla liquidazione delle spese
nei limiti degli stanziamenti recati dai corrispondenti capitoli di
bilancio;
c)
di autorizzare la Giunta regionale a derogare
all'ordine di priorità delle opere nei casi in cui impedimenti
tecnici non ne consentano l'osservanza e a superare il limite
massimo di spesa di cui al regolamento regionale 5 febbraio 1962 e
successive modificazioni ed integrazioni per l'esecuzione in
economia dei lavori da finanziare sui capitoli n. 45250, 22600,
22650, 28530, 28510, del bilancio di previsione della regione per
l'anno 1986;
d)
di approvare la destinazione di lire 44.120 milioni
ad interventi di interesse locale, rinviando l'approvazione del
relativo programma ad una successiva deliberazione che tenga conto
delle istanze locali, anche con riferimento alle relazioni
previsionali e programmatiche dei Comuni di cui al D.L. 28 febbraio
1983, n. 55
,
convertito in legge 26 aprile 1983, n.
131.
tabelle allegate:
.....omissis.....
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Ho già avuto modo di illustrare alla
Commissione competente che il piano dei lavori pubblici per l'anno
1986, riferito anche al triennio 1986/88, viene presentato con un
certo ritardo rispetto agli anni scorsi perché l'Assessorato,
congiuntamente all'Ufficio Programmazione regionale, ha ritenuto di
rivedere sostanzialmente la sua impostazione per avere un controllo
continuo delle opere in corso, riferendole continuamente al
documento di bilancio e poterlo utilizzare nella predisposizione
del bilancio di ogni anno. Si è ritenuto pertanto di dover
collegare ogni tipo di opera con quanto era già stato realizzato
negli anni passati e con quanto verrà realizzato negli anni
futuri.
Intendo dire che la veste tradizionale del piano lavori,
presentato ogni anno dall'Assessorato ai Lavori Pubblici, dava un
puro e semplice elenco di opere, ripartito Comune per Comune, senza
fare alcun riferimento a quanto era già stato speso per quell'opera
e alle connessioni con altre opere. In parole povere non era
possibile leggere di primo acchito qual'era stato il punto di
partenza dell'opera dell'Amministrazione e, nel caso particolare
dell'Assessorato ai Lavori Pubblici, qual'era il punto d'arrivo al
quale si voleva giungere.
Il lavoro di schematizzazione che è stato svolto prelude
all'inserimento in un ordinatore (computer) di tutta la materia,
non soltanto per quello che riguarda l'Assessorato ai Lavori
Pubblici, ma anche per quello che riguarda tutte le costruzioni, di
qualsiasi tipo esse siano e da qualsiasi Assessorato siano
finanziate. Per quest'anno l'impegno prende in esame solo le opere
dell'Assessorato ai Lavori Pubblici, ma contiamo di poter
predisporre nel corso dell'anno, per renderlo disponibile per
l'anno prossimo, un lavoro analogo per gli Assessorati
all'Agricoltura e Foreste, all'Industria e al Turismo, nonché per
le attrezzature di tipo sportivo, per poter comprendere in una
visione globale tutto quanto l'Amministrazione spende nel settore
delle costruzioni.
Il piano lavori che oggi esaminiamo riguarda esclusivamente le
opere di carattere regionale, ma credo che anche quelle di
interesse comunale potranno essere portate quanto prima, forse
addirittura entro un paio di settimane, all'approvazione di questo
Consiglio. Aggiungo ancora che, per quanto riguarda le opere di
carattere comunale, al momento non è stato possibile svolgere tutto
il lavoro di schematizzazione, che è già stato fatto per le opere
regionali, e pertanto la nuova veste non si stacca ancora del tutto
da quella dello scorso anno e non raggiunge l'aspetto definitivo
che invece è già stato dato alle opere di carattere regionale.
I criteri fondamentali che hanno ispirato questo piano lavori
hanno inteso individuare le caratteristiche delle opere, tenendo
conto delle parti già eseguite. È stato introdotto quindi un primo
criterio di priorità legato proprio allo stato di avanzamento dei
lavori. Se, per esempio, è già stato speso per un edificio l'80% od
il 90% dell'importo necessario per la sua completa realizzazione,
l'investimento mancante al completamento diventa un investimento
prioritario, proprio perché permette il completo e totale utilizzo
dell'opera e, soprattutto, permette di rendere operanti ed attivi
gli investimenti eseguiti negli anni precedenti.
Un altro criterio seguito nel definire le priorità è quello
delle connessioni funzionali dell'opera da eseguire con altre opere
già eseguite o da eseguire. Una strada, ad esempio, potrà diventare
prioritaria rispetto ad altre se serve come allacciamento e se è di
servizio ad un edificio pubblico, ad una scuola o ad una struttura
sanitaria che, ovviamente, possono diventare funzionali solo se
serviti da una via di comunicazione.
Un terzo criterio è legato all'efficienza del progetto da
realizzare rispetto all'utenza che viene individuata come numero di
abitanti presenti e come numero di presenze turistiche.
Evidentemente una strada è più importante quando serve più
persone (E questo è normalmente vero, anche se entro certi limiti)
rispetto ad una strada che serve meno persone o meno attività.
L'ultimo criterio di priorità è quello delle fasi organizzative,
di progettazione e di appalto, già espletate Nella "legenda" del
piano lavori i signori Consiglieri possono vedere una classifica
che assegna un punteggio alla fase del progetto di massima e dei
punteggi sempre crescenti fino all'ultima fase, che è quella del
progetto esecutivo completamente eseguito e della espropriazione
dei terreni già avvenuta. Questa è la fase che permette di mettere
immediatamente in cantiere l'opera prevista.
Con questi criteri sono stati elencati i diversi tipi di lavori,
partendo dalla tabella "A", nella quale sono comprese le opere
stradali e gli interventi antivalanghe sulle strade regionali.
Sulla base di questa classifica diventa prioritario l'intervento
sulla strada regionale di Champorcher, e precisamente la galleria
ed i relativi raccordi al km. 12. I signori Consiglieri possono
vedere che sulla strada regionale di Champorcher, a partire
dall'anno 1981, sono stati messi in cantiere qualcosa come 5 mila
313 metri, dei quali 1900 sono ancora da realizzare: 450 verranno
realizzati quest'anno e si prevede di completare i rimanenti nel
prossimo triennio. L'intervento previsto per l'annata in corso è di
2 mila 500 milioni, mentre l'intervento previsto nel triennio
1986/88 e comprensivo quindi dei 2 mila 500 milioni, è di 4 mila
600 milioni. Si tratta inoltre di un'opera per la quale è pronto il
progetto esecutivo, e questo lo si vede nella colonna 12 dove c'è
anche l'annotazione 7b, ed è connessa con altre opere di
paravalanghe o di protezione da frane già realizzate negli anni
scorsi.
Non starò certamente a leggere tutte le altre opere secondo il
criterio di priorità. Voglio sottolineare, perché lo ritengo
abbastanza importante, l'investimento di 4 mila e 500 milioni, che
risultano poi 5 mila e 310 comprensivi di tutte le spese
accessorie, per la costruzione dello svincolo attrezzato tra la
S.S. del G.S. Bernardo e la strada regionale di Valpelline e
Bionaz. È un'opera estremamente importante e che io spero risolva
in via definitiva il nodo del collegamento tra la viabilità della
S.S. n. 27 e un certo numero di Comuni che gravitano sulla strada
regionale di Bionaz.
Questo per quanto riguarda le opere stradali di interesse
regionale. Restano ancora il completamento del parcheggio dell'area
Rizzardi e la costruzione del parcheggio pluriuso di viale Ginevra,
per il quale, però, potete ben vedere che siamo ancora alla fase
3b, cioè soltanto alla fase del progetto a livello municipale e
siamo in attesa di avere il via dal Comune di Aosta prima di
procedere all'espletamento della progettazione esecutiva. Le opere
paravalanghe quest'anno sono ridotte, nel senso che verranno
investiti soltanto 2 miliardi, perché si stanno progettando altre
importanti opere paravalanghe che verranno appaltate nel corso
dell'anno 1987.
Non starò ad elencare tutte le "Sistemazioni idrauliche e di
frane in zone urbanizzate", raccolte nella tabella "B", che grosso
modo sono di importo inferiore al mezzo miliardo, e che riguardano
sistemazioni, arginature e sistemazioni idrauliche delle zone nelle
quali è necessario intervenire. Non riteniamo di dover intervenire
là dove i torrenti ed i fiumi debbono avere dei naturali vasi di
espansione, come è insegnato dalle corrette norme di progettazione,
ma soltanto là dove siano da preservare delle zone agricole
particolarmente pregiate, zone abitate o industrializzate.
Come dato particolarmente interessante, che si legge nella
proposta di deliberazione, c'è da notare che sono previsti 10
miliardi e 200 milioni per interventi F.I.O. 1985 sulla Dora Baltea
e sui suoi principali affluenti. Sono lavori che ci apprestiamo a
fare, con scadenze abbastanza ravvicinate, in corrispondenza della
città di Aosta ed in previsione della costruzione della
tangenziale. In questa prima fase si tratta in pratica della
sistemazione idraulica di tutta la Dora e del torrente Buthier,
successivamente sarà interessato il torrente Grand'Eyvia ed altri
tratti della Dora.
Per quanto riguarda le frane in zone urbanizzate vorrei
sottolineare l'intervento che si farà anche per quest'anno sulla
frana di Fiernaz, che ormai ha raggiunto un certo grado di
sicurezza, ben sapendo però che non può esistere la sicurezza
assoluta, e noi riteniamo che ogni anno si debba intervenire per
liberare la zona che si riempie di materiale proveniente dalla
frana per impedire che provochi ulteriori danni. Vorrei
sottolineare anche e soprattutto la bonifica e la sistemazione
della parete rocciosa soprastante l'abitato di Donnaz. Abbiamo allo
studio, anche se non l'abbiamo ancora segnata nel piano lavori, la
sistemazione, in località Cervinia-Breuil, di tutta la zona in
corrispondenza della galleria costruita dall'A.N.A.S. e che
interessa il versante orografico sinistro del torrente Marmore.
Per quanto riguarda la costruzione e sistemazione di edifici per
l'Assessorato alla Pubblica Istruzione, abbiamo in programma tre
importanti interventi: la ristrutturazione dell'edificio sede
dell'Istituto Magistrale, da adibire a nuova sede del Liceo
Classico; l'ampliamento e la sopraelevazione dell'I.P.R. di Aosta e
la costruzione di un fabbricato da adibire a Istituto Professionale
Regionale a Morgex.
Quest'anno non compare nell'elenco la costruzione dell'I.P.R. e
della Scuola Media Superiore di St. Vincent perché è ancora
finanziata con fondi dell'anno scorso e comparirà di nuovo
nell'anno 1987. I Consiglieri hanno un allegato nel quale possono
vedere elencate altre opere di questo tipo, ancora in corso di
costruzione.
Non starò a soffermarmi sui vari interventi di manutenzione e di
ristrutturazione ed intendo solo sottolineare quella che sarà la
costruzione del nuovo Assessorato all'Industria, Commercio,
Artigianato e Trasporti, che avrà sede al posto del cinema "Lux" e
la ristrutturazione del Palazzo degli impiegati
dell'Amministrazione regionale che verrà adibito a sede
dell'Assessorato alla Pubblica Istruzione.
Queste sono le opere di interesse regionale. Tra esse non
compaiono le opere di risanamento delle acque, di cui alla legge n.
61 del 1965, che saranno oggetto di una precisa deliberazione
consiliare "ad hoc". Noi stiamo valutando la cosa e pensiamo di
poter portare nel prossimo Consiglio questo piano aggiornato. Non
compaiono, perché li abbiamo intesi come opere di interesse
comunale, gli acquedotti, anche se c'e l'impegno regionale per la
costruzione di un acquedotto intercomunale nella Valle d'Ayas e per
la costruzione di quello consorziale di Issime, Pont-St. Martin e
Donnas, che saranno inseriti nel prossimo piano lavori che
riguarderà le opere di interesse comunale.
Penso che i signori Consiglieri conoscano i dati globali di
questo piano lavori, i cui investimenti ammontano praticamente a
100 miliardi, dei quali 55 per opere di interesse regionale e 45
per opere di interesse comunale. Voglio ancora precisare che alla
pagina 3 della deliberazione c'è una cifra tra parentesi, che è
superiore ai 55 miliardi. Ciò dipende proprio dal fatto che le
opere sono state elencate con un criterio di priorità ed esse sono
di più, rispetto al finanziamento, proprio per consentire il
passaggio alla successiva nel caso che qualche opera dovesse
rallentare nel corso della sua esecuzione.
PRESIDENTE:
Signori Consiglieri, vi è stato distribuito
un ordine del giorno, presentato dal Presidente della Giunta,
concernente la questione, ormai vecchia, dell'abbattimento della
barriera autostradale di Santhià, che intralcia notevolmente il
traffico ordinario ma soprattutto quello turistico. Si tratta di
iscrivere quest'oggetto all'ordine del giorno e, pertanto,
trattandosi di un argomento riguardante i lavori pubblici, subito
dopo la votazione del programma dei lavori potremo procedere alla
discussione e alla votazione dell'ordine del giorno presentato dal
Presidente della Giunta.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
La presentazione del piano-lavori per
l'anno 1986 avviene con due novità: una negativa, costituita dal
ritardo della sua presentazione, perché avrebbe dovuto essere
presentato contestualmente al
bilancio, o almeno così era
stato fatto nell'anno precedente; l'altra consistente nella nuova
stesura, dal punto di vista tecnico, con più dati a disposizione.
Io credo che sia effettivamente utile per il consigliere avere più
informazioni degli anni precedenti sull'entità dei finanziamenti
necessari per un'opera, sulla "tempistica" di realizzazione
dell'opera stessa, sull'utenza dell'opera, sulle caratteristiche
fisiche e sui suoi connotati fisici.
Se da una parte queste informazioni sono senz'altro utili, devo
dire tuttavia che l'Assessore o gli uffici forse non hanno fatto lo
sforzo che sarebbe stato opportuno per rendere più leggibili queste
informazioni. Per esempio la "legenda" di solito è all'inizio o
alla fine. Qui, invece, la "legenda", accompagnata dalla nota
metodologica, si trova a metà, per cui, chi si "sfiducia" prima,
non arriva a capire di che cosa trattano le diverse colonne. Non
credo che sia un'osservazione priva di senso perché, per esempio,
già per la legge per i Comuni, ma anche per questo oggetto, c'è una
interessante parte tecnica che indubbiamente è utile come materiale
informativo per il Consigliere, ma che rischia di complicare il
senso politico del provvedimento stesso. Si dice, ad esempio, nella
relazione introduttiva che i criteri di priorità sono legati
all'avanzamento nella realizzazione dei lavori e alle connessioni
che essi hanno con altri lavori effettuati in precedenza su quel
territorio. Però, dalla relazione ed anche da questo documento, non
è ben chiaro quali sono stati in effetti i parametri utilizzati
dalla Giunta.
Io credo che non sarebbe inutile far seguire a questo tipo di
documentazione una relazione discorsiva analoga a quella che c'era
stata per il bilancio del 1985, perché, ovviamente, avere i dati
codificati, in modo che siano leggibili con un calcolatore, è una
cosa molto utile (io penso che il nostro Gruppo se ne avvarrà,
quando questi dati saranno disponibili, anche per ricerche più
particolari sull'attività dell'Assessorato ai Lavori Pubblici),
però è sempre necessario tener presente che il Consiglio deve
valutare anche il senso politico degli atti che vota.
Diciamo allora che questa prima osservazione riconosce
senz'altro l'utilità di queste informazioni, ma chiede che in
futuro questi dati siano accompagnati da relazioni che mettano in
maggiore evidenza la volontà politica dell'Amministrazione.
La seconda osservazione riguarda il ritardo nella presentazione
del piano, che porta all'assurdo che noi oggi, con questa
deliberazione, stabiliamo di stanziare 44 miliardi e 120 milioni
per le spese di opere pubbliche che interessano i Comuni, ma non
sappiamo ancora quali sono queste opere. Non è molto logico
definire una cifra precisa al milione senza avere a disposizione
l'elenco delle opere a cui essa si riferisce. Io credo che sarebbe
stato opportuno avere contemporaneamente le due relazioni, quella
che riguarda le opere pubbliche di interesse regionale e quella che
riguarda le opere di interesse locale, oppure limitarsi con questa
deliberazione ai lavori di interesse regionale, per parlare delle
somme nella successiva. Infatti qui stanziamo una somma che
certamente corrisponderà al programma dei lavori di interesse dei
Comuni, però in teoria potrebbe anche subire delle
modificazioni.
L'ultima osservazione riguarda l'aspetto dei poteri della Giunta
contenuto al punto c) della deliberazione, dove si dice che noi
autorizziamo: "...la Giunta regionale a derogare all'ordine di
priorità delle opere nei casi in cui impedimenti tecnici non ne
consentano l'osservanza". Da una parte, per ciò, si stabilisce un
determinato sistema di priorità, mentre dall'altra c'è una deroga
che fa appello ad impedimenti tecnici, ma che in sostanza dà alla
Giunta la possibilità di derogare alle priorità che essa stessa ha
scelto. È chiaro che questa possibilità può avere un senso se viene
utilizzata soltanto per impedimenti tecnici effettivi e non
eliminabili, ma l'opposizione può anche avere il dubbio che la
Giunta si riprenda con una mano quello che dà con l'altra; da una
parte, cioè, la Giunta stabilisce una priorità, ma dall'altra dice:
"Vediamo se queste priorità possono andare bene o meno".
A mio avviso, sempre nel punto c), non è sufficientemente chiara
l'autorizzazione alla Giunta "...a superare il limite massimo di
spesa di cui al regolamento regionale "per l'economia diretta".
Ora, "superare" senza stabilire il tetto, significa che la Giunta
può arrivare fin dove vuole, a meno che non mi si dica il
contrario...
(...INTERRUZIONE...)
Sto parlando della cifra. Se si stabiliscono 200 milioni, che
siano effettivamente 200 milioni! Lasciare il testo in forma
indeterminata non è molto positivo.
Poiché buona parte delle opere sono il prolungamento di lavori
già iniziati in anni precedenti, contenuti nel programma che la
Regione ha presentato per le sistemazioni idrauliche e che in
questo programma la parte riservata alle strade è molto
consistente, forse anche a scapito di altre strutture, trattandosi
soltanto delle opere fatte direttamente dall'Assessorato ai Lavori
Pubblici e non da altri Assessorati, non ci addentriamo nel merito
di questi lavori. Riteniamo che comunque tutte queste opere abbiano
un certo senso e facciamo, invece, quelle osservazioni di merito e
di forma che ho illustrato, sul modo di presentare il piano e sulla
deliberazione con la quale il piano viene approvato.
Si dà atto che dalle ore 18.01 assume la Presidenza il Vice
Presidente DOLCHI.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Sento l'esigenza di complimentarmi con
l'Assessore Fosson, perché è finalmente riuscito a mettere in
ordine il programma dei lavori e a ridurlo alle più moderne
tecniche di elaborazione dei dati. Quando sarò in grado di avere un
approccio meno difficoltoso con gli elaboratori e con i loro
prodotti, probabilmente sarò anche in grado di poter leggere più
agevolmente e con più profitto questo programma. Devo denunciare
una mia personale carenza, dovuta proprio a delle difficoltà o ad
una sorta di incompatibilità con tabelle e numeri, per cui,
denunciando questa mia incapacità della quale non si può attribuire
colpa alla Giunta che, lo ripeto, ha fatto un notevole sforzo,
potrei dire che per i Consiglieri meno bravi, come il sottoscritto,
avere insieme a questo nuovo programma lavori un elenco come quello
vecchio ne avrebbe facilitato la lettura.
Penso che sia possibile, sempre che esista un programma del
genere, schiacciando il bottoncino corrispondente alla città di
Aosta, vedere che cosa la Regione intende fare nel Comune di Aosta.
Pertanto sarebbe stato utile mandare una informazione di questo
tipo, non dico a tutti i Consiglieri, perché ci sarebbe stato uno
spreco eccessivo di carta, ma almeno ai Capigruppo o alla
Commissione "Assetto del territorio". Ciò, ovviamente, non vuole
essere una considerazione di carattere critico, ma, visto che si
tratta della prima volta che il programma dei lavori viene
Presentato in questo modo e tenendo conto di tutte le cose di cui
ci dobbiamo occupare, vuole ribadire il fatto che il sottoscritto
ha incontrato grande difficoltà, anche se è dipesa più da motivi di
carattere personale che non dalla effettiva complicazione della
lettura.
Eppure qualche cosa e ben venuta fuori ed ho scoperto che
l'Amministrazione regionale ha deciso (Tabella H "Ristrutturazione
beni immobili non adibiti ad uffici") finalmente di porre mano
all'ex casa Gagliardi. Però noi siamo preoccupati per la
destinazione che il programma dice di voler dare all'ex casa
Gagliardi e che non corrisponde a quella di casa parcheggio, come
noi ritenevamo, ma è destinata ad essere adibita ad alloggi per
militari.
(...INTERRUZIONE...)
Sì, lo so che in questo Consiglio si è discusso e a più riprese
e tra l'altro proprio oggi è in discussione una mozione che entra
nel merito della questione. Ho scoperto che nella colonna 12, sotto
il titolo 3B, c'è un progetto che non è ancora esecutivo, ma che è
già progetto di massima. Sopra siamo in una fase zero e sotto
sembra che non si sia più nella fase zero perché c'è già un
progetto.
Forse sarebbe più giusto fare di tutta la questione oggetto di
una discussione o di una consultazione a livello di Commissione.
Infatti è difficile entrare nel meccanismo di questa lettura e
bisogna fare un notevole sforzo; del resto venire qui a chiedere
delle spiegazioni di questo genere può forse sembrare piuttosto
ridicolo. Invito pertanto l'Assessore a venire, anche in un secondo
tempo, nella competente Commissione per cercare di far capire
meglio quali sono le potenzialità di questo modo diverso di
presentare il programma lavori. Tali possibilità mi sembrano
effettivamente molte, però io non sono ancora riuscito, per i
motivi che dicevo prima, a fare il raffronto necessario tra le
varie tabelle, a livello di cifre e anche a livello di
distribuzione sul territorio regionale.
Io non posso disconoscere che questo strumento si rivelerà
senz'altro valido, però per il momento non sono assolutamente in
grado di leggerlo come dovrebbe essere letto. Credo che sarebbe
interessante, pertanto, che l'Assessore, oltre alla relazione che
ha fatto oggi, che è di carattere più generale, entrasse nei
particolari in un apposito momento, in Commissione, per tutti
coloro che sono intenzionati a leggere questo documento in modo più
preciso, per metterli anche in grado di presentare soltanto
successivamente le loro osservazioni.
Presento quindi i miei complimenti, accompagnati però da una
certa riserva determinata anche dalla carenza propria del
Consigliere rispetto a tutta questa massa di dati. Se nel programma
è già prevista la possibilità di far uscire i dati riferiti al
singolo Comune, credo che tutti i Colleghi gradirebbero che ciò
fosse disponibile presso la Presidenza del Consiglio, senza dover
inviare a tutti la documentazione occorrente. Chi eventualmente ne
avrà bisogno potrà benissimo effettuare una verifica che si incroci
con questo piano Comune per Comune. Penso che l'Assessore potrà
soddisfare queste richieste senza difficoltà, sempre che, come
credo, il programma preveda tutte queste ulteriori
possibilità...
(...INTERRUZIONE...)
È ancora in fase di elaborazione? Comunque io la ringrazio fin
d'ora per tutti i dati che verranno messi a disposizione dei
Consiglieri.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (P.C.I.):
Non è molto facile per me prendere la
parola su di un documento piuttosto complicato, anche se e pur vero
che il mondo progredisce sempre più e si moltiplicano i robot ed i
computer. Però mi piacerebbe chiedere ai cittadini di Aosta e ad
una gran parte degli Amministratori della nostra Regione se
incontrano la mia stessa difficoltà nel leggere questo documento.
Chi legge la "legenda" dovrebbe avere un cervello elettronico per
ricordarsi il contenuto di tutti quei numeri dall'1 al 22.
A parte le opere già iniziate, perché messe in programma negli
anni precedenti e che quindi devono essere terminate, io vorrei
chiedere quali sono stati i criteri seguiti per scegliere le nuove
opere da fare: se sono stati i Comuni, se è stata la Regione,
oppure se sono stati i tecnici a richiedere l'effettuazione di
certi lavori. Per il parcheggio di viale Ginevra, ad esempio,
vengono stanziati 6 miliardi e 850 milioni da spendere nel
triennio, dei quali 4 miliardi nel 1986. Credo che il progetto di
questo parcheggio sia pronto, altrimenti si potrebbe utilizzare la
clausola che, per certi lavori che non possono essere portati
avanti, si prevede lo storno dei fondi stanziati per realizzare
altre opere ritenute più urgenti.
Bisognerebbe tenere nel debito conto anche altre considerazioni.
Io, ad esempio, vado a fare un po' di fondo a Rhêmes, dove a volte
scende anche qualche valanga. Giorni fa abbiamo assistito al
singolare esperimento del salvataggio di un uomo sepolto da una
valanga fatta scendere artificialmente. In quel caso si sapeva
dov'era sepolto quell'uomo, ma se per caso dovesse rimanere sepolto
il sottoscritto, oppure il Presidente della Giunta, la ricerca
diventerebbe ben più difficile. In ogni caso ho visto che in quella
valle è in fase di costruzione una grande galleria il cui costo è
più o meno pari a quello del grande parcheggio di Viale Ginevra.
Ora io mi domando, poiché nel 1986 noi stanziamo solo 2 miliardi, a
fronte degli oltre 6 miliardi necessari per la costruzione di
questa galleria, perché non pensiamo di appaltare a più imprese
contemporaneamente la realizzazione di quest'opera che potrebbe
salvare la vita di molte persone e che potrebbe anche essere una
importante occasione turistica per la Valle di Rhêmes, stornando
magari i fondi necessari da altri impegni di spesa.
Vorrei anche aggiungere che qualche anno fa, quando abbiamo
comperato l'ex casa Gagliardi, la Giunta "ci ha un po' fregati",
nel senso che nella delibera approvata allora c'era scritto che la
casa Gagliardi sarebbe servita, in una prima fase, come "casa
parcheggio" per gli sfrattati, in attesa della ristrutturazione del
quartiere Cogne e che solo in una seconda fase sarebbe stata ceduta
ai militari. Quella casa ci viene già a costare 4 miliardi: 1
miliardo per l'acquisto, 2 miliardi e mezzo sono in programma nei
prossimi 3 anni, dei quali 1 miliardo e mezzo nel solo 1986 e
arriveremo quindi chissà dove! Non si può prendere in giro il
Consiglio! Noi abbiamo votato a favore di quella delibera perché
crediamo che la gente abbia effettivamente quelle necessità, ma voi
"ci avete realmente presi per i fondelli!" Stranamente, come
ricordava prima il Consigliere Viberti, tra poco si discuterà una
mozione con la quale si chiede che l'Amministrazione comunale
restituisca all'Amministrazione regionale quella casa per adibirla
ad alloggi per militari.
Concludo ricordando che il Consigliere Mafrica ritiene che
questo schema di piano lavori sia più completo. Io non sono un
matematico come lui e non riesco a comprendere certe cose, però
riconosco che quando una volta si scriveva 2 x 2 tutto risultava
più semplice, mentre oggi incontro grandi difficoltà a seguire
tutte queste cose.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Vorrei prendere brevemente la parola per
presentare una proposta di emendamento che serva a dimostrare al
collega Consigliere Bajocco e a tutti gli altri colleghi
Consiglieri che non ci prendiamo in giro. Credo che alla pagina 31,
nella seconda colonna, dove c'è il titolo a denominazione
dell'intervento, sarebbe più opportuno parlare di "Ristrutturazione
dell'immobile ex casa Gagliardi da adibire ad alloggi-parcheggio ed
in seguito ad alloggi per militari", così manteniamo
l'impegno...
ROLLANDIN (fuori microfono):
"Nella delibera che abbiamo
approvato, c'era scritto esattamente questo.... Noi non possiamo
modificare la delibera, come diceva giustamente il Consigliere
Bajocco...".
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
Je voulais dire au Conseiller Viberti
qu'en effet la délibération qui avait été adoptée par le Conseil
disait exactement ce qu'il vient de dire, c'est-à-dire que la
maison Gagliardi doit être réaménagée et ensuite "allouée" aux
militaires, mais à la fin et non pendant l'opération; je crois que
la délibération est assez claire.
PRESIDENTE:
Ha chiesto la parola il Consigliere Viberti;
ne la facoltà.
VIBERTI (N.S.):
Io continuo a sostenere che sarebbe
opportuno aggiungere all'inizio del testo quanto ho proposto,
perché lo ritengo una dimostrazione del fatto che...
(...INTERRUZIONE...)
Ecco, allora io presento l'emendamento.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Parto dall'emendamento presentato dal
Consigliere Viberti riconoscendo che non esiste alcuna difficoltà
ad accettare lo stesso e preciso che la dizione "Ristrutturazione
dell'immobile ex casa Gagliardi da adibire ad alloggi militari",
posta alla pagina 31, è molto sintetica, perché se avessimo dovuto
riscrivere quanto era scritto nel testo della precedente
deliberazione, sarebbero occorse alcune righe in più. Si tratta
quindi di una semplificazione dettata da esigenze di tecnica
grafica. Non esiste nessuna difficoltà, comunque, a modificare la
dizione nel senso proposto dal Consigliere Viberti.
Per quanto riguarda il resto vorrei fare due osservazioni. La
prima riguarda la deroga alle priorità alla quale faceva
riferimento il Consigliere Mafrica e si tratta di una deroga che
deve essere intesa proprio nel senso di poter modificare, qualora
per motivi imprevedibili non si possa dare corso ad una certa
opera. In quel caso, ovviamente, è opportuno passare all'opera
successiva. Rimane comunque valido il criterio della priorità, che
comunque ha il valore vincolante attribuito a tutti i piani, senza
essere cioè un valore assoluto e definitivo.
Per quanto riguarda invece il superamento del limite massimo di
spesa, di cui al regolamento regionale 5 febbraio 1962, intendo
dire che, per le opere previste nel piano dei lavori, la Giunta
regionale predisporrà gli appalti con una deliberazione che non
dovrà più essere ratificata in Consiglio regionale. È solo in
questo senso che la Giunta supera il limite di spesa che le è
concesso, ma solo e sempre nel limite stabilito dall'importo del
piano dei lavori. Qualora questo limite dovesse essere superato,
cosa che a volte è già successa e potrebbe nuovamente succedere, si
tornerà in Consiglio per la ratifica. La deroga quindi, non deve
essere intesa come delega generalizzata a superare il limite
massimo, ma è una delega riferita ad opere precise elencate nel
piano lavori e per importi ben definiti indicati sempre nel piano
lavori.
Per quanto riguarda la questione della leggibilità del nuovo
piano lavori, ammetto anch'io che ci possano essere delle
difficoltà e le prime, forse, le abbiamo già incontrate con gli
addetti ai lavori che erano abituati a leggere il piano in un certo
modo. Sicuramente questa nuova, stesura del piano lavori, che ora
abbiamo appena iniziato, è perfettibile e quello che noi oggi
presentiamo non è certamente un punto di arrivo. Come diceva il
Consigliere Mafrica, il fatto stesso che non ci siano ancora le
opere di interesse comunale e che per esse sia indicato solo
l'importo, sta ad indicare un limite preciso dovuto proprio al
lavoro che è stato fatto per impostare il nuovo piano.
Anche per quanto concerne la questione del ritardo nella
presentazione del piano, c'è da dire che esso è giustificabile per
il fatto che, con la collaborazione dell'Ufficio Programmazione,
noi abbiamo dovuto letteralmente "inventare" questo nuovo modo di
presentare il piano lavori, nel senso che non c'erano degli schemi
prefissati. Chiaramente abbiamo mutuato da operazioni analoghe,
però abbiamo cercato di costruire uno schema che andasse bene.
Sicuramente esso è perfettibile e va completato con tutte le altre
informazioni delle quali i Consiglieri hanno certamente
bisogno.
Tra i criteri di scelta delle nuove opere c'è da ricordare che
il primo è stato appunto quello di completare le opere che erano
già in cantiere. A questo proposito volevo far notare al
Consigliere Bajocco che la galleria di Rhêmes Notre Dame ha una
lunghezza totale di 552 metri, dei quali però ne mancano 110 che
verranno realizzati tutti nell'anno e quindi nel triennio. Pertanto
l'investimento totale di 6.850 milioni riguarda tutta l'opera ed il
fatto che ve ne siano ancora 2.000 da spendere e che verranno spesi
nell'anno, e quindi nel triennio, significa che essi costituiscono
l'ultima "tranche" dell'intervento. Quell'opera sarà tutta
completata entro quest'anno e comunque sono d'accordo con il
Consigliere Bajocco quando dice che quella valle, come altre valli
laterali, ha necessità di opere per la protezione dalle valanghe ed
in questo senso buona parte dell'anno 1986 verrà impegnata per
l'ulteriore progettazione di opere che verranno messe in cantiere
nell'anno 1987.
Per quanto riguarda i criteri di scelta delle nuove opere c'è da
dire che diventa difficile poterli computerizzare o robotizzare
perché fanno sempre parte della sensibilità politica o personale di
una Giunta, di una maggioranza o di un intero Consiglio.
Chiaramente, per le opere viarie si dà la precedenza ai criteri
legati alla sicurezza del traffico e alla salvaguardia degli
utenti.
Abbiamo esteso anche alle opere di interesse comunale, che
saranno oggetto di una prossima discussione, il criterio della
priorità per il completamento delle opere già iniziate, mentre per
le opere da iniziare e quindi da mettere in cantiere "ex novo"
abbiamo cercato di seguire dei criteri che tenessero conto in modo
particolare delle necessità dei potenziali fruitori delle stesse.
Anche in questo caso è difficile stabilire delle regole e dei punti
fissi, però abbiamo cercato di seguire questi criteri. Penso di
aver risposto a tutte le domande che mi erano state avanzate.
PRESIDENTE:
Signori Consiglieri, dovremmo ora passare al
voto, come è stato annunciato dal Vice Presidente DE GRANDIS,
dell'ordine del giorno presentato dal Presidente della Giunta. Come
da regolamento infatti, il sopracitato ordine del giorno andrebbe
al termine della discussione generale. Data la sua importanza,
ritengo invece opportuno, se il Consiglio è d'accordo, procedere
successivamente alla sua votazione, in modo che lo stesso sia
oggetto di apposita deliberazione.
Se nessuno chiede la parola metto in votazione la delibera in
oggetto relativa al piano lavori, con seguente emendamento
presentato dal Consigliere Viberti:
"
pag. 31, tabella H/1: il titolo del codice 2610286 e
sostituito dal seguente: Ristrutturazione degli immobili ex casa
Gagliardi da adibire inizialmente ad alloggi parcheggio ed in
seguito ad alloggi per militari".
ESITO DELLA VOTAZIONE
Presenti, votanti e favorevoli: 29.
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK