Consiglio Regionale della Valle d'Aosta - Oggetto del Consiglio n. 327 del 10 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 327 del 10 febbraio 2021 - Resoconto
OGGETTO N. 327/XVI - Interpellanza: "Indicazioni uniformi ai
Comuni per l'erogazione dei buoni alimentari".
Marguerettaz (Presidente) -
Punto n. 32 all'ordine del
giorno. La parola al collega Manfrin per la presentazione.
Manfrin (LEGA VDA) -
Questa interpellanza verte appunto,
come detto, sulla questione dei buoni alimentari. Oggi il collega
ha parlato dell'edilizia residenziale pubblica e anche i buoni
alimentari sono, direi, un qualcosa di fondamentale in questo
periodo, in cui la pandemia effettivamente ha messo in ginocchio
numerose famiglie e - durante e soprattutto la prima fase, la fase
più importante, quando non si conoscevano gli effetti della
pandemia - hanno rappresentato una piccola ancora di salvezza per
tutti coloro che sono stati sorpresi e che non hanno avuto delle
risorse per potersi sostentare.
Ricordo, come ho citato nell'interpellanza, che già in
quest'aula in occasione del bilancio, abbiamo presentato un ordine
del giorno che chiedeva di fare in modo che se ci fossero state
delle nuove erogazioni di buoni alimentari questi venissero
vincolati da parte della Regione per fare in modo che venissero
erogati direttamente dai Comuni senza intermediari e quindi che i
Comuni potessero destinare, fatta cento la cifra ottenuta, cento
per i buoni alimentari. Questo Consiglio ha ritenuto che non fosse
opportuno, ma devo segnalare che, nonostante questo, un importante
Comune della Plaine ha deciso comunque di organizzarsi in maniera
differente- per lo meno così è dichiarato in un regolamento -
andando a utilizzare in maniera totale le risorse per i buoni
alimentari, probabilmente sconfessando anche quanto aveva fatto
l'amministrazione precedente, invece che pagare la cooperativa per
la consegna. Ma in ogni caso non è questo il problema.
Il problema è che già durante la prima fase della pandemia ci
sono giunte numerose segnalazioni e numerose segnalazioni
riguardavano proprio l'assegnazione dei buoni, perché
effettivamente era un momento di criticità: gli uffici dei Comuni
erano chiusi, non c'erano regolamenti, non c'erano leggi, c'era la
legge regionale che assegnava i fondi ai Comuni per l'erogazione di
questi buoni ma non c'erano dei criteri specifici e quindi
accadevano le cose più disparate nei Comuni; non si capiva se le
assegnazioni venivano fatte in base all'Isee ma sappiamo benissimo
che l'Isee - a parte che non si poteva fare - fotografava la
situazione precedente che non poteva chiaramente riportare la
situazione delle famiglie nel momento della piena pandemia; non si
capiva se si considerava il nucleo familiare, lo stato di
necessità, quale tipo di stato di necessità, insomma, non c'era
chiarezza nell'erogazione dei buoni.
Ci sono stati alcuni Comuni che si sono organizzati con un
centralino che non so sinceramente a fronte di un colloquio come si
potesse capire se la persona che stava dall'altro capo del filo
avesse effettivamente necessità oppure no e quindi non ho capito
sinceramente sulla base di che cosa siano stati erogati certi
buoni.
E questi effetti li abbiamo visti, perché abbiamo visto che, per
esempio, tante famiglie con reddito bassissimo, con numerosi figli
a carico, con numerosi problemi, disabilità e quant'altro, sono
rimaste senza buoni alimentari e altre famiglie - così è stato
riferito a più riprese in numerosi Comuni - invece magari avevano
una situazione economica più florida e hanno ricevuto il buono
alimentare.
Non sappiamo da cosa dipenda questa scelta, quindi non possiamo
neanche entrare nel merito di questa questione, ma possiamo dire
che sicuramente nella prima fase della pandemia c'era una certa
confusione per quanto riguarda questo tipo di distribuzione, questo
tipo di assegnazione, non possiamo però a oggi evocare questa
stessa motivazione nel merito di questa chiamiamola "seconda fase",
perché conosciamo un certo tipo di sviluppi, conosciamo un certo
tipo di necessità e quindi ritengo che arrivare impreparati a
questo appuntamento sia assolutamente assurdo e deleterio, quindi
non facciamoci cogliere impreparati.
Abbiamo deciso anche qui di continuare a raccogliere queste
segnalazioni. Abbiamo voluto fare un piccolo giro sui siti o in
generale sui Comuni che hanno approntato questi buoni e bisogna
dire che ci sono Comuni virtuosi che, per esempio, hanno
predisposto dei form online che possono essere compilati e che
quindi possono essere inoltrati con tutta una serie di flag che si
compilano per ottenere i buoni alimentari e ci sono Comuni - da
come ci hanno risposto penso a un altro grande Comune della Plaine
- che non hanno nulla sul sito, hanno un numero di centralino,
questo numero di centralino dice che non è questo Comune
responsabile e rimandano a un altro Comune, quest'altro Comune dà
il numero di telefono della Caritas e si dice di rivolgersi a loro.
L'effetto è che alla fine un po' per vergogna, un po' per
scoramento, le persone purtroppo non riescono a ottenere quello di
cui in questo momento hanno grande necessità.
Io, su tutte, e credo che sia un importante segnale di pericolo,
ho ricevuto una segnalazione che è abbastanza paradossale: c'è una
mail ufficiale spedita da un Comune che recita così: "Oggetto:
buoni spesa diniego domanda. Con la presente si comunica che la sua
richiesta di buoni spesa per l'acquisto di generi alimentari non
può essere accolta in quanto la S.V. non rientra nei soggetti
colpiti dalla situazione economica determinatasi per effetto
dell'emergenza Covid-19. Cordiali saluti" e la firma del Segretario
comunale. Ora io sinceramente mi sono domandato a lungo il senso di
questa lettera, cioè questa persona versa in situazioni di
difficoltà ma la situazione di difficoltà non dipende dalla
pandemia e quindi non ha diritto ad avere un aiuto? Oppure, come si
è determinato il fatto che la situazione economica di questa
persona non dipenda direttamente dagli effetti del Covid ma invece
sia una situazione pregressa e quindi sulla base di questo deve
essere discriminato e non gli deve essere dato un aiuto? L'ho
trovato abbastanza imbarazzante, se ci poniamo come obiettivo
quello di essere un'amministrazione oculata e che pensa
effettivamente ai più deboli.
A questo proposito, proprio in occasione della discussione del
bilancio, al netto del fatto che la nostra proposta non è stata
accettata, è stato però fornito un elemento importante, cioè è
stato detto che la volontà da parte dell'Amministrazione era
effettivamente erogare nuovamente dei fondi ai Comuni perché
venissero utilizzati per istituire nuovamente questi buoni.
Alla luce di questa dichiarazione d'intenti e tenendo conto
appunto degli elementi che abbiamo esposto sia nel testo
dell'interpellanza sia in questa mail che vi ho testé letto,
chiediamo per tramite di questa interpellanza se il Governo
regionale sia intenzionato a fornire delle indicazioni ai Comuni
valdostani affinché vengano uniformate le modalità e i criteri di
presentazione della richiesta di contributo per l'acquisto di
generi alimentari, affinché questo contributo venga erogato a tutti
coloro che effettivamente hanno necessità.
Presidente -
La parola all'assessore Barmasse.
Barmasse (UV) -
In relazione all'interpellanza, con
ordinanza del Capo del Dipartimento della Protezione Civile n.
658/2020, i cui contenuti sono stati recepiti dal Decreto legge
154/2020, in relazione alla situazione economica determinatasi per
l'effetto delle conseguenze dell'emergenza Covid, sono state
ripartite tra i Comuni risorse da destinare a misure di solidarietà
alimentare.
Tali risorse sono poi state integrate anche con la l.r. 5/2020,
in particolare per quanto previsto dall'articolo 12. Le risorse
individuate sono state trasferite ai Comuni - in Valle d'Aosta per
il tramite dell'Amministrazione regionale - sulla base di una
ripartizione effettuata direttamente a livello centrale.
La stessa ordinanza ha previsto che la platea dei beneficiari e
l'importo del relativo contributo è individuato dall'ufficio
servizi sociali di ciascun Comune per i nuclei familiari più
esposti agli effetti economici derivanti dall'emergenza
epidemiologica e tra quelli in stato di bisogno per soddisfare le
necessità più urgenti ed essenziali con priorità tra quelli non
assegnatari di sostegno al pubblico.
Stabilisce poi l'ordinanza che ciascun Comune può acquisire, in
deroga alle procedure previste dal Codice dei contratti, buoni
spesa utilizzabili per l'acquisto di generi alimentari presso gli
esercizi commerciali contenuti nell'elenco pubblicato da ciascun
Comune nel proprio sito istituzionale, ovvero generi alimentari o
prodotti di prima necessità con possibilità di avvalersi per la
distribuzione di tali beni anche di enti del terzo settore.
Com'è del tutto evidente, la misura, in relazione alla sua
finalità, necessita di celerità di erogazione; al fine di cercare
di uniformare i criteri di fruizione della misura, il Celva, in
accordo con il servizio sociale regionale, ha fornito ai Comuni
indicazioni volte a chiarire le modalità amministrative per la sua
attuazione pubblicate sul sito web del Celva oltre alle modalità
per la valutazione delle richieste presentate dai cittadini, da
svolgersi in collaborazione con il Dipartimento politiche sociali,
al fine di evitare duplicazioni con interventi di sostegno già
esistenti ed erogati dalla Regione.
A tal fine il Celva, con comunicazione ai Sindaci e ai Segretari
comunali in data 3 aprile 2020, forniva indicazioni operative, ivi
compresa l'individuazione dei referenti regionali.
Premesso quanto sopra, in particolare il fatto che
l'individuazione dei Comuni come soggetti istituzionali più
prossimi al cittadino consente di assicurare la necessaria celerità
di risposta ai bisogni della popolazione e, ferma restando
l'autonomia dei singoli enti locali in materia, l'Amministrazione
si prende l'impegno di avviare per tramite del Celva un confronto
volto all'eventuale esigenza di uniformare i criteri su tutto il
territorio regionale, nel rispetto delle diverse competenze degli
enti. Per completezza d'informazioni, segnalo che il Dipartimento
politiche sociali ha definito nei mesi di marzo-aprile 2020,
nell'ambito del piano di zona e in collaborazione con gli enti del
terzo settore, interventi volti a fornire un concreto sostegno
(pacchi alimentari) per i nuclei familiari che non possono accedere
ai buoni spesa erogati dai Comuni, ma che presentano una reale
situazione di bisogno, oggetto di segnalazione da parte dei servizi
territoriali.
Presidente -
Per la replica, il collega Manfrin.
Manfrin (LEGA VDA) -
Grazie, Assessore, per la sua
risposta, ha fatto l'excursus degli interventi, a cominciare dalla
legge 5/2020, che questo Consiglio ha varato con una prima parte di
aiuti; voglio - come ho fatto altre volte - essere positivo e
quindi accogliere in maniera favorevole la volontà politica che ha
esplicitato, cioè trasmettere di concerto con il Celva delle
indicazioni che possano a questo punto orientare con dei criteri
che possano uniformare le modalità di erogazione dei buoni
alimentari.
Mi permetto di preconizzarle che le trasmetterò e le segnalerò
eventuali ulteriori necessità o problematiche che dovessero sorgere
nella distribuzione di questi buoni, fermo restando che giustamente
lei ha citato il fatto che i servizi sociali già hanno
quell'integrazione di pacchi alimentari e c'è un problema
fondamentale: non sempre i servizi sociali riescono a intercettare
il disagio, nel senso che le famiglie che a volte si rivolgono ai
Comuni per avere quel tipo di aiuto non passano dai servizi sociali
e probabilmente non vogliono nemmeno. Ci sono molte famiglie che
sono spaventate, per esempio dalla possibilità di rivelare la
propria condizione, quindi magari avendo dei figli per loro
piuttosto che perdere i figli, piuttosto che non avere più i figli
all'interno del nucleo, magari si sente molto più a proprio agio a
comunicare una situazione di necessità con il proprio Sindaco ma
non si vuole allargare a degli altri soggetti che non si
conoscono.
È chiaro che avere dei criteri che abbiano una certa univocità
su tutto il territorio regionale ci permette di aiutare
effettivamente le persone che hanno bisogno. Ben venga
l'integrazione delle politiche sociali se c'è a livello regionale,
ma se riusciamo a dare già dei criteri che siano uniformi - non
sarà facile, questo è abbastanza chiaro, anche perché, come ben
detto, la questione dell'Isee rimane, la questione del nucleo
familiare rimane, è un po' difficile disciplinare effettivamente
quale sia la famiglia che ha bisogno - se riusciremo ad arrivare ad
una definizione, magari appunto con l'aiuto sia del Celva sia del
Dipartimento delle politiche sociali, sarà sicuramente una traccia
da seguire che potrà portare tutti alla fruizione di questi buoni e
permetterà di non tagliare fuori chi effettivamente è in una
situazione di disagio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK