Consiglio Regionale della Valle d'Aosta - Oggetto del Consiglio n. 2892 del 27 marzo 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2892 del 27 marzo 2013 - Resoconto
OGGETTO N. 2892/XIII - Interrogazione: "Recupero della
struttura scolastica "Corrado Gex" in comune di Aosta".
Président -
Merci.
Colleghi, per cortesia... La parola all'Assessore Marco
Viérin.
Viérin M. (SA)
- Grazie Presidente. Ringrazio gli
interpellanti, perché ci permettono di fare il punto sulla
situazione che avevamo già discusso anche in altre occasioni in
questo Consiglio.
Al primo quesito si può rispondere in maniera molto diretta,
ricordando che con deliberazione della Giunta regionale della
passata legislatura del 3 febbraio 2007, in seguito alla
sopravvenuta decisione di applicare in ambito scolastico la
normativa sismica, è stato ridefinito l'incarico affidato alla
società ICIS S.r.l. con sede in Torino, stabilendo che la stessa
eseguisse la verifica sismica e la precisazione strutturale di
adeguamento sismico delle strutture di cui trattasi. La suddetta
verifica sismica effettuata dalla società ICIS S.r.l. ha
evidenziato criticità generalizzate dello stabile in questione e
gravi problematiche anche dal punto di vista statico, e pertanto
l'edificio, prima dell'inizio dell'anno scolastico 2007-2008, è
stato evacuato. Questa è un po' la storia. A seguito dell'esame e
della verifica sismica, i progettisti, con nota pervenuta in data
17 marzo 2008, protocollo n. 6195, hanno formalizzato e formulato
le due seguenti ipotesi d'intervento e hanno fornito una stima dei
costi netti: ristrutturazione generale ed adeguamento normativo
degli attuali corpi di fabbrica, costi 9.200.000; demolizione
totale dell'insistente e nuova edificazione di pari volumetria,
costi 1.000.000 per la demolizione, 15.500.000 per la nuova
edificazione.
Presidente
- Scusate, però, veramente, non si riesce a
sentire niente!
Viérin M. (SA)
- ... quindi per un totale di 16.500.000
€.
(interruzione di alcuni Consiglieri, fuori microfono)
Presidente
- È altra questione, però vi chiedo...davvero,
non si riesce a seguire i lavori.
Viérin M. (SA)
- Ripeto, per il collega Rigo soprattutto.
Quindi, alla fine della passata legislatura, su questa richiesta di
mettere a confronto i costi, i costi di ristrutturazione erano
stati quantificati allora per 9.200.000, mentre la demolizione
totale dell'esistente e la nuova edificazione di pari volumetria
era stata quantificata in 1.000.000 per la demolizione, 15.500.000
per la nuova edificazione, quindi per un totale di 16.500.000.
Pertanto, come risulta dal verbale redatto a seguito della riunione
tenutasi presso la Presidenza della Giunta a marzo 2009,
relativamente all'ISIP è stato stabilito di procedere con la
ristrutturazione, proprio perché la proposta tecnica di demolizione
e ricostruzione era molto più onerosa. Infatti, a seguito di tale
scelta - quella di ristrutturare - si evidenzia come il costo
attuale, a seguito dell'appalto è pari per i lavori affidati a
6.644.000.
Sul secondo punto, che chiede precisazione sul cronoprogramma,
si comunica che in data 21 marzo 2013 è stato sottoscritto un
verbale di ripresa del servizio di progettazione e che il termine
per la presentazione del progetto esecutivo è stato fissato per il
giorno 24 maggio 2013 (il collega Rigo sa che l'appalto è integrato
e quindi si deve fare questa procedura), con un incremento di circa
15 giorni rispetto a quanto precedentemente comunicato (avevamo
comunicato 45 giorni), dovuto ai maggiori tempi concessi per la
presentazione della nuova progettazione. Successivamente si
procederà alla validazione del progetto e alla sua approvazione, al
fine di poter dare inizio ai lavori a metà del mese di giugno 2013
(questo ci è stato confermato anche dall'impresa pochi giorni fa),
non appena le scuole chiuderanno per le vacanze estive e pertanto i
laboratori non dovranno più essere utilizzati. E questo va anche,
come si suol dire, "a fagiolo", proprio perché fin che c'è,
diciamo, l'utilizzo dei laboratori, non si può insediare il
cantiere. Come previsto dal capitolato speciale d'appalto, si
ribadisce che l'impresa avrà a disposizione 790 giorni per
concludere i lavori e nei successivi 6 mesi verranno ultimate le
operazioni di collaudo. Gli uffici della Struttura Opere Edili
stanno valutando con la Direzione lavori, l'impresa e soprattutto
l'istituzione scolastica, le modalità e le condizioni per
effettuare consegne parziali di parte dell'immobile già
utilizzabili durante l'esecuzione dei lavori (parlo soprattutto dei
laboratori e della palestra). Durante il corso dei lavori, quindi,
seguendo un cronoprogramma molto preciso si cercherà di attivare
subito queste due aree, proprio per averle a disposizione, prima
ancora del collaudo definitivo di ristrutturazione della
scuola.
Président
- Oui. A demandé la parole le collègue
Donzel.
Donzel (PD)
- Scusi Presidente, le chiedo di procedere
alla verifica del numero legale.
Presidente
- Sì. Invito quindi il Consigliere Segretario
ad effettuare l'appello. Chi chiede...sì, chi chiede rimane in
aula, eh, chi chiede rimane in aula...scusi, non avevo visto che
stava uscendo...certo.
Procedutosi all'appello nominale dei Consiglieri da parte del
Consigliere Segretario Agostino, il Presidente, ai sensi
dell'articolo 40 del Regolamento Interno, constatato che sono
presenti ventitré dei trentacinque Consiglieri e che pertanto è
presente la maggioranza dei componenti del Consiglio, dichiara
valida la seduta.
Presidente
- Il numero legale è stato accertato con la
presenza di 23 Consiglieri. Possiamo continuare. La parola, quindi,
per la replica, al collega Rigo.
Rigo (PD)
- Grazie Presidente.
Ma evidentemente c'è qualcosa che riguarda la scuola ISIP che in
qualche maniera ha influenzato anche i nostri lavori, i ritardi
della scuola han fatto sì che ritardassimo anche la risposta
dell'interrogazione...perché in questi cinque anni di legislatura
la vicenda - ma si potrebbe parlare di "storia" visti gli anni
ormai già trascorsi, della scuola ISIP di viale Federico Chabod -
deve diventare monito, esempio di come non si amministra il
patrimonio pubblico, in particolare quello scolastico.
Io non sono un tecnico, non ho competenze in merito ma, leggendo
un po' di documentazione, mi sono fatto l'idea che quelle poche
idee messe in campo nel 2008 per risolvere i problemi del
fabbricato scolastico, via via, negli anni, sono diventate sempre
più confuse, ingarbugliate; la sensazione è quella di un
percorso...basta leggere le deliberazioni della Giunta...di un
percorso che, con il passare degli anni, si è fatto sempre più
incerto e che, a un certo punto, si sia addirittura smarrita la
strada. Tutto è cominciato forse da una valutazione iniziale
insufficiente e quindi la decisione di optare per il recupero della
struttura mi sembra, anche alla luce dei successivi
approfondimenti, al di là del costo o dei costi che ci ha ricordato
l'Assessore prima, una scelta non opportuna: lo dico da "non
tecnico", ovviamente, e a mio modo di vedere per due ragioni. La
prima: l'iter progettuale infinito, la necessità di indagini
conoscitive, di adeguamenti strutturali e normativi hanno
paralizzato e reso inagibile, per anni, una scuola importante per
tutta la regione. La seconda: domani avremo una scuola
ristrutturata e rinforzata con un'ossatura metallica, ma ci
troviamo una scuola "ingabbiata", ingabbiata anche nelle vecchie e
ormai superate funzioni educative. Le scuole - lo sapete - sono
degli edifici che invecchiano più rapidamente degli altri, non solo
perché vissute molto di più di altre costruzioni pubbliche ma
perché, il loro modo di essere e di vivere, deve rispondere ad
esigenze educative che cambiano molto in fretta.
La scuola è una delle risorse più importanti delle società
moderne perché dentro quelle mura si formano le classi dirigenti,
le donne e gli uomini di domani; ecco perché, oltre alla sicurezza
dell'edificio, c'è la necessità di organizzare al meglio la qualità
della didattica, e non sempre la qualità della didattica fa rima
con i costi, e questo lo si può ottenere anche da aule, laboratori,
palestre, servizi, spazi comuni pensati e progettati guardando al
futuro, non costretti ed ingabbiati come saranno domani.
Con il recupero della vecchia scuola avremo domani un
contenitore nuovo di calcestruzzo e d'acciaio, ma un contenuto, in
forza di costrizioni e limiti fisici, che non è pensato e studiato
per cogliere le nuove istanze culturali di una società in forte
divenire. Ecco perché personalmente non condivido la scelta del
recupero della struttura. Scelta che, anche alla luce di indagini,
collaudi, verifiche successive, si è rivelata a nostro avviso non
opportuna. A questo punto, però, spero che la tempistica oggi
presentata - e quindi il via ai lavori dopo la metà di giugno del
2013 - dall'Assessore Marco Viérin sia davvero rispettata. La
città, gli insegnanti, le ragazze ed i ragazzi valdostani stanno
aspettando da ormai troppo tempo la riapertura di questa
scuola.
Io invito l'Assessore a dare ampia informazione del
cronoprogramma oggi presentato alla Direzione della scuola, perché
la scuola stessa sappia poi, col tempo, programmare i suoi
interventi. Mi diceva l'Assessore che a metà dei lavori vedremo
come riaprire le palestre, i laboratori...bene, certo, bene, ma
informiamo anche la scuola, non solo i tecnici delle nostre
intenzioni. A me risulta che non lo sappiano, cioè non le famiglie
dei ragazzi, ma chi deve dirigere quella scuola...non lo sanno! È
impossibile...o hanno detto una bugia a me, ma così mi hanno
detto.
Président
- Merci. Point 14 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK