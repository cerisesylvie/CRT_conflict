Consiglio Regionale della Valle d'Aosta - Oggetto del Consiglio n. 2547 del 25 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2547 del 25 luglio 2012 - Resoconto
OGGETTO N. 2547/XIII - Disegno di legge: "Disposizioni
regionali in materia di pianificazione energetica, di promozione
dell'efficienza energetica e di sviluppo delle fonti
rinnovabili".
Presidente
- Riprendiamo i lavori con l'esame
dell'articolato del disegno di legge n. 201, siamo giunti
all'articolo 24, dove abbiamo l'emendamento n. 5 dell'Assessore
Pastoret.
La parola al Vicepresidente Chatrian.
Chatrian (ALPE)
- Grazie Presidente. Per proporre
l'inserimento di un sub-emendamento all'emendamento n. 5, condiviso
con l'Assessore Pastoret, che aggiunge:
"previo parere della
commissione".
Presidente
- La parola all'Assessore alle attività
produttive, Pastoret.
Pastoret (UV)
- Siamo d'accordo, considererei
sub-emendato l'articolo aggiungendo:
"previo parere della
commissione"
all'emendamento n. 5.
Presidente
- Ricordo che qualsiasi emendamento deve
essere presentato prima della chiusura della discussione generale;
se siamo tutti d'accordo, esso può essere accettato, vorremmo poi
avere il testo scritto per la Presidenza.
Do lettura dell'emendamento n. 5 dell'Assessore Pastoret:
Emendamento
Il comma 2 dell'articolo 24 del ddl n. 201 è sostituito dal
seguente:
"2. La Giunta regionale, con propria deliberazione,
stabilisce gli adempimenti a carico delle imprese al fine di
verificare il trasferimento del beneficio economico di cui al comma
1 dalle imprese agli acquirenti finali.".
Do lettura del sub-emendamento del Consigliere Segretario Rigo e
dell'Assessore Pastoret all'emendamento n. 5 dell'Assessore:
Sub-emendamento
All'articolo 24, comma 2, all'emendamento n. 5 dell'Assessore
Pastoret dopo la parola: "deliberazione" sono inserite le seguenti:
"e previo parere della Commissione consiliare competente".
Pongo in votazione l'articolo 24 nel testo così emendato:
Articolo 24
(Soggetti beneficiari)
1. Possono beneficiare delle agevolazioni di cui al presente
capo gli enti locali e i soggetti privati, ivi compresi i soggetti
che esercitano attività d'impresa finalizzata alla costruzione di
edifici a condizione che le predette agevolazioni ricadano sugli
acquirenti finali e siano evidenziate nell'atto di trasferimento
della proprietà.
2. La Giunta regionale, con propria deliberazione e previo
parere della commissione consiliare competente, stabilisce gli
adempimenti a carico delle imprese al fine di verificare il
trasferimento del beneficio economico di cui al comma 1 dalle
imprese agli acquirenti finali.
Consiglieri presenti, votanti e favorevoli: 29
Il Consiglio approva all'unanimità.
Presidente
- All'articolo 25 c'è l'emendamento n. 6
dell'Assessore Pastoret.
La parola all'Assessore alle attività produttive, Pastoret.
Pastoret (UV)
- Grazie Presidente.
Rapidamente, è un emendamento banalissimo, viene tolta la parola
"globale"
, perché, ai sensi di questa legge, a volte i
finanziamenti non sono fatti sulla globalità dell'intervento, ma
per interventi di carattere più particolare e più singolo, quindi
questa parola avrebbe indotto ad erogare solo i finanziamenti per
gli interventi complessivi e non per altri che hanno dimensioni più
ridotte, come è intenzione della legge sostenere e finanziarie.
Grazie.
Presidente
- Do lettura dell'emendamento n. 6
dell'Assessore Pastoret:
Emendamento
Al comma 1 dell'articolo 25 del ddl n. 201, la parola:
"globale" è soppressa.
Pongo in votazione l'articolo 25 nel testo così emendato:
Articolo 25
(Agevolazioni per edifici di nuova costruzione o soggetti a
totale demolizione e ricostruzione)
1. Le agevolazioni di cui all'articolo 23, comma 1, lettera
a), sono concesse a fronte dell'acquisto o della realizzazione di
edifici o di singole unità abitative da destinare all'edilizia
residenziale e sono determinate in relazione alla prestazione
energetica dei medesimi indicata nell'attestato di certificazione
energetica di cui all'articolo 16.
2. Le istanze di agevolazione sono presentate dal
proprietario dell'immobile e sono ammesse ad istruttoria purché il
titolo abilitativo sia stato rilasciato successivamente al 9
ottobre 2005 e a condizione che l'istanza sia presentata entro due
anni dalla data di fine lavori.
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 26:
Consiglieri presenti: 29
Votanti e favorevoli: 22
Astenuti: 7 (Giuseppe Cerise, Chatrian, Donzel, Carmela Fontana,
Louvin, Patrizia Morelli, Rigo)
Il Consiglio approva.
Presidente
- All'articolo 27 ci sono gli emendamenti n.
9, n. 10 e n. 11 dei gruppi ALPE e PD.
La parola al Vicepresidente Chatrian.
Chatrian (ALPE)
- Grazie Presidente.
Cercherò di illustrare gli emendamenti n. 9, n. 10 e n. 11
proposti dai gruppi ALPE e PD. Già stamani durante il dibattito
generale abbiamo presentato la sfida che avremmo dovuto mettere in
campo su questo disegno di legge, quella di distinguere i due
aiuti, le due determinazioni: una che andava nel senso delle nuove
costruzioni e l'altra sul patrimonio esistente. I commi 1, 2, 3 e 4
dell'articolo 27 riassumono gli aiuti di natura pubblica, noi
andremmo a scinderli cercando di sostenere ed agevolare la
riqualificazione del patrimonio esistente, demandando i dettagli
alla delibera applicativa, però dandogli una connotazione in legge,
che è quella di natura economica.
Avremmo quindi modificato il sostegno nella determinazione
dell'articolo 27, da un minimo di 500 euro a 35.000, per quanto
riguarda il comma 2,
"le agevolazioni di cui all'articolo 23,
comma 1, lettera b), sono concesse nelle seguenti percentuali
massime..."
, per quanto concerne il patrimonio esistente, al 50
e al 70 percento, andremmo a proporre due tipologie. Per quanto
riguarda il patrimonio esistente, una forchetta più ampia a partire
da 500 euro per le minimali modifiche, ampliando la possibilità
fino a 49.000 euro di aiuto diretto, avendo un massimale di spesa
ammissibile di 70.000 euro; questo perché crediamo che in questo
momento, dato che si devono fare delle scelte importanti, la sfida
principale sia di andare sul canale legato agli edifici già
esistenti e quindi creare delle condizioni più solide e determinare
un aiuto pubblico più importante sul patrimonio esistente.
Una considerazione ulteriore: nel 2008 a fine legislatura il
Consiglio regionale approvò all'unanimità questo testo, che era un
testo all'avanguardia dal punto di vista energetico, dal punto di
vista dei principi e dei suoi contenuti, e all'interno della legge
n. 21, all'articolo 13,
"Miglioramento dell'efficienza
energetica"
, c'era già la volontà di andare al miglioramento
dell'efficienza energetica del parco edilizio regionale,
diversificato in base alle tipologie costruttive. Suddivideva in
tre il miglioramento dell'efficienza energetica: piano parco
edilizio regionale di natura privata, parco patrimoniale
dell'Amministrazione regionale, parco enti locali. In questo
riordino chi fa un passo indietro è il parco privato, perché la
linea viene portata ad un certo livello, è abbassata, non viene
messo in campo un miglioramento dell'efficienza energetica del
parco edilizio regionale e il tutto viene uniformato. Il nostro
obiettivo è di andare a diversificare gli aiuti, aiutare in maniera
più pesante e specifica il patrimonio esistente.
Presidente
- La parola al Consigliere Segretario
Rigo.
Rigo (PD)
- Grazie Presidente.
Mi ricollego a quanto detto dal collega Chatrian, di cui
condivido l'intervento, per segnalare che questi tre emendamenti
devono essere letti collegati all'articolo 23, "Iniziative
agevolabili", disposizione che disciplina due componenti di questa
legge: gli edifici di nuova costruzione e gli edifici esistenti.
Con questi emendamenti volevamo indicare una linea di tendenza che
dovrebbe prendere nel futuro l'Amministrazione regionale e
raccogliere così l'invito fatto stamane dal relatore rispetto alla
necessità di definire meglio gli interventi per quanto riguarda il
risparmio energetico. In particolare gli edifici esistenti soggetti
ad interventi di trasformazione edilizia ed impiantistica vanno in
questa direzione. Fare nostra anche la preoccupazione e la speranza
manifestata più volte in Consiglio dall'Assessore Marco Viérin
all'atto dell'approvazione di provvedimenti rientranti nel piano
casa e riferiti alle ristrutturazioni: insomma agevolare la
politica della ristrutturazione che mi sembra la strada scelta da
questa Amministrazione. Capiamo che ci potrebbero essere dei
problemi per quanto riguarda il bilancio, problema che però non è
stato segnalato dai competenti uffici finanziari e questi
emendamenti, se accolti, potrebbero andare ad incidere sul
bilancio; il nostro intento era quello di lanciare all'Assessore un
messaggio per riprendere in modo più mirato questo tema per noi
particolarmente importante.
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente.
Evidentemente su questo tema e sul contenuto che sottintendono
tali emendamenti, potremmo aprire una discussione che però non
esauriremmo qui in sede di dibattito nell'analisi puntuale di
questi articoli, per cui non è che voglia convincere nessuno. Ne
abbiamo parlato anche prima durante la sospensione, quindi
considero questi emendamenti come una specie di segnale di invito a
posteriori; ho già detto prima che non li accetteremo non per una
chiusura di carattere aprioristico, ma in primo luogo perché questa
è una legge sull'energia che si rifà ai criteri del 20-20-20 al di
là di tutte le altre componenti che in qualche modo tocca e
specificamente all'interno di tutti i punti che vengono toccati nel
sistema energia c'è anche quello della casa, ma non solo e già
questo era stato la guida di tale disegno di legge.
L'altra questione è che cerchiamo di incentivare tutti gli
interventi che possono portare ad un risparmio energetico, ad un
utilizzo migliore delle energie rinnovabili con interventi o di
carattere complessivo, o anche di carattere singolo, perché è vero
che andiamo a finanziare l'intervento complessivo su un edificio,
ma a volte andiamo anche a finanziare la semplice posa dei pannelli
fotovoltaici, piuttosto che quelli del solare termico o dei
contabilizzatori da riscaldamento, eccetera. Il fatto quindi di
avere tutti questi elementi che vengono presi in conto, a mio
avviso, con tali emendamenti, per come sono concepiti e per come
vanno ad inserirsi nel disegno di legge, temo - essendo questi
frutto di una presentazione fatta in zona Cesarini in conseguenza
di tutto il percorso che abbiamo fatto in questi giorni con una
certa rapidità - che non dia né a me, né a nessun altro il modo di
esaminarli in tutte le implicazioni possibili e questo mi rende
dubbioso.
Secondo: ripeto che questo disegno di legge è legato al settore
energetico e invece qui lo si spinge piuttosto verso il settore
casa, cosa che io comprendo, però nel settore casa noi abbiamo da
tenere conto che sulla casa abbiamo alcune leggi, che riguardano
parzialmente per alcune zone tetti in lose, parzialmente, ma per
zone importanti nei centri storici (legge n. 33) per quanto
riguarda i fondi di rotazione, legge che riguarda ristrutturazioni
di prime case, eccetera. Questi interventi quindi, secondo me,
semmai si dovessero immaginare in futuro nella forma in cui li
avete presentati, dovrebbero essere ricalibrati e riconsiderati
alla luce dell'intera materia che ho citato (e forse ve ne sono
altri che non ricordo). Ho poi diversi dubbi per quanto riguarda
l'impatto finanziario di questi emendamenti, perché oggi
continuiamo a dare finanziamenti a sportello; l'inserimento di
queste cifre richiederebbe come minimo un esame per vedere cosa
succederebbe con i fondi che abbiamo a disposizione. Credo che sui
trend che abbiamo non riusciremmo ad avere delle coperture
finanziarie sufficienti a dare risposte a tutti, quindi dovremmo
inserire l'ipotesi delle graduatorie, ma non è quello che vogliamo
nell'ottica che abbiamo di fare in modo che tutti, intervenendo
sugli edifici, tengano in conto l'attenzione al risparmio
energetico e all'efficienza energetica. Queste ragioni le ho
espresse sinteticamente e forse anche confusamente, ce ne sarebbero
altre, come immagino ne abbiate delle altre anche voi, ma vi
chiederei di soprassedere a questi tre emendamenti che non
accettiamo non per una chiusura aprioristica, ma per le questioni
che ho illustrato e per altre che sono conseguenti rispetto alla
coerenza di questi emendamenti con l'insieme dell'impianto della
legge. Grazie.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Avevamo già discusso due anni fa su questo argomento e già
allora avevamo proposto di differenziare e non seguire quella che
era un'impostazione lineare. Sappiamo che bisogna all'interno di
una nuova riforma fare i conti con la disponibilità di bilancio, ma
siamo certi che, laddove le risorse sono inferiori, bisogna
scegliere: ecco perché oggi presentiamo questi tre emendamenti che
vanno nella direzione della sfida e della scelta. In Valle d'Aosta
ci sono più di 50.000 edifici, sappiamo che un piano di lavoro
energetico sull'esistente richiederebbe decine di anni per
riqualificare la parte antropizzata e sappiamo bene che i numeri
che ogni anno i nostri Comuni licenziano per nuove edificazioni
sono dei numeri molto più contenuti. Il nostro grido di allarme
qual è? È che esaminando il fattore 100 nel bilancio sul problema
casa condividendo la sua premessa del 20-20-20, avremmo gradito
spostare a 80-90 la ristrutturazione e la riqualificazione
ambientale dell'esistente e lasciare una parte minima sulla nuova
edificazione, anche perché lo Stato ha già legiferato in materia e,
per quanto riguarda la prima casa, ha di nuovo messo in campo un
aiuto di circa il 50 percento di detraibilità e quindi una scelta
l'ha fatta nuovamente per il 2012.
Avremmo gradito una presa di posizione di natura politica, non
vorremmo che passi il messaggio "perché questa non è una questione
di natura economica", perché - ripeto -, fatto 100 il budget sulla
casa, avremmo gradito spostare le risorse sugli edifici esistenti e
limitare l'aiuto sulla nuova costruzione anche dal punto di vista
ambientale, turistico e di riqualificazione generale del nostro
territorio. Considerando quindi 100 il pacchetto destinato alla
casa, avremmo gradito spostare questa sfida sulla parte ambientale,
e spostarla soprattutto dal punto di vista legislativo, come era
stato inserito nella legge n. 21/2008, dove il principio era
condivisibile, ma poi non aveva una lira e non le sono state date
gambe. Noi avremmo gradito, oggi che discutiamo di risorse, preso
per buono il principio sul patrimonio esistente, un cambio di
tendenza, un dibattito di natura politica e non di natura economica
e una modifica sostanziale. Da parte sua c'è un'apertura per un
domani, noi nei prossimi mesi presenteremo una proposta di legge
che va in questa direzione; la volontà è di confrontarci nelle sedi
opportune e l'obiettivo è quello di destinare più risorse per
riqualificare il patrimonio esistente valdostano degli anni
'70-'80-'90 e per creare lì le condizioni sia di natura ambientale,
lavorativa per le nostre imprese anche legate ai materiali di
utilizzo.
Noi, come gruppo ALPE, immaginiamo che sia una sfida non
indifferente per il domani e manteniamo comunque i nostri tre
emendamenti.
Presidente
- Do lettura dell'emendamento n. 9 dei gruppi
ALPE e PD:
Emendamento
Il comma 1 dell'articolo 27 è sostituito dal
seguente:
"1. Le agevolazioni di cui all'articolo 23, comma 1, lettera
a), sono concesse nella forma del contributo in conto capitale per
un importo minimo di euro 5000 e per un importo massimo di euro
20.000.".
Consiglieri presenti e votanti: 28
Favorevoli: 6
Contrari: 22
Il Consiglio non approva.
Presidente
- La parola al Vicepresidente Chatrian
sull'emendamento n. 10.
Chatrian (ALPE)
- Grazie Presidente.
Sempre per un confronto leale e soprattutto reale, la nostra
proposta manterrebbe la quota minima di aiuto sui piccoli
interventi che prima l'Assessore citava, 500, ed aumenterebbe il
tetto massimo sul patrimonio esistente fino a 49.000 euro. Vi leggo
la filosofia del legislatore nella Provincia di Bolzano:
"la
Provincia di Bolzano, secondo le modalità e i criteri fissati dalla
Giunta provinciale, può promuovere iniziative ed erogare contributi
in conto capitale nella misura massima del 30 percento ai fini del
miglioramento dell'efficienza energetica"
. Sono andato a
vedermi le delibere applicative, il tetto minimo è simile al
nostro, ma voi immaginate dal punto di vista politico e legislativo
non hanno messo nessun tetto massimo, quindi l'obiettivo è quello
di riqualificare il patrimonio esistente. Immagino che ci saranno
delle linee guida e ci saranno delle graduatorie. Gradiremmo su un
settore così importante avere delle graduatorie, vuol dire che
abbiamo preso la strada non dico giusta, ma quella più virtuosa,
dove i numeri potrebbero fare la differenza. Penso quindi che sia
un discorso di volontà, visto che il patrimonio edilizio valdostano
a noi gruppi ALPE e PD interessa, proviamo a portare sul tavolo
qualche nostro piccolo contributo. I margini di miglioramento ci
sono, oggi, da come abbiamo potuto capire, la maggioranza ha deciso
di non accogliere le nostre sollecitazioni, torneremo su questo
argomento in maniera più massiccia, vi prego però di non entrare in
un discorso economico, perché qui non c'entra nulla, invece quello
che c'entra è un discorso di sfida, ma soprattutto di volontà.
Grazie.
Presidente
- La parola all'Assessore alle attività
produttive, Pastoret.
Pastoret (UV)
- Chiedo scusa se mi ripeto, ma qui devo
ricordare che torniamo al fatto che questo è un disegno di legge
sul testo unico dell'energia che ricomprende molte cose, ivi
compresi l'efficienza energetica, l'utilizzo delle fonti
rinnovabili. Non è quindi un disegno di legge nello specifico sulla
casa e sul finanziamento alla casa, sia pure in questo caso
propugnato per quanto riguarda il miglioramento dell'efficienza
energetica, ma con delle somme che in questo momento, memore anche
dell'esperienza che è stata fino adesso, vanno ben al di là di
quelli che sono i costi per un contenimento energetico ed un
intervento di carattere energetico su un edificio, che sono coperti
abbastanza bene a livello di finanziamento a fondo perduto con le
cifre che abbiamo individuato. Bisogna fare attenzione, capisco che
il collega Chatrian spinga in questa direzione, ma per noi rimane
valido l'impianto che tiene in conto requisiti, certificazione
energetica, fonti rinnovabili, eccetera, tutte le cose che abbiamo
declinato prima, dei quali gli interventi sulla casa globali o
parziali sono uno degli elementi. Rispetto a questo elemento,
riteniamo ad oggi che tale tipo di intervento sia ben contribuito.
Per esempio sul fotovoltaico fino a quando non è stato possibile
intervenire con contributi di carattere pubblico rispetto alle
agevolazioni del conto energia, nessuno lo ha fatto; noi siamo
stati la prima Regione che lo ha fatto, non siamo rimasti soli, ma
siamo una fra le poche che ha continuato a farlo e questo ci ha
portato ad uno sviluppo fenomenale e ad una crescita di numeri
significativi. Abbiamo dato un contributo nella misura massima del
20 percento e, anche se avessimo potuto fare di più, non ci saremmo
spinti oltre, perché ad un certo punto bisogna fare in modo che, al
di là dei vantaggi che dà la contribuzione pubblica, il fatto di
avere degli edifici confortevoli dal punto di vista del risparmio
energetico e dell'utilizzo delle rinnovabili si trasformi in un
vantaggio per coloro che effettuano gli interventi e questi non
possono essere fatti solo dall'ente pubblico, che, a mio avviso, dà
già un indirizzo significativo sotto questo punto di vista. Non
vorrei spingermi nel particolare a confrontare le tipologie
abitative e costruttive e di necessità di intervento di una gran
parte degli immobili della Provincia di Bolzano o altre zone,
perché parliamo di realtà molto diverse dal punto di vista
architettonico. Grazie.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Per ribadire che manteniamo l'emendamento n. 10, abbiamo cercato
di spiegare quali sono le nostre sollecitazioni. Ribadisco che
questo riordino raggruppa la pianificazione energetica, lo sviluppo
delle fonti rinnovabili, ma ci siamo soffermati su questo articolo
perché rappresenta la promozione e soprattutto il risparmio
energetico ed una delle priorità per risparmiare dal punto di vista
energetico è il patrimonio esistente e manteniamo il nostro
emendamento. Grazie.
Presidente
- Do lettura dell'emendamento n. 10 dei gruppi
ALPE e PD:
Emendamento
Dopo il comma 1 dell'articolo 27 è inserito il
seguente:
"1bis. Le agevolazioni di cui all'articolo 23, comma 1,
lettera b), sono concesse nella forma del contributo in conto
capitale per un importo minimo di euro 500 e per un importo massimo
di euro 49.000.".
Consiglieri presenti e votanti: 29
Favorevoli: 7
Contrari: 22
Il Consiglio non approva.
Presidente
- Do lettura dell'emendamento n. 11 dei gruppi
ALPE e PD:
Emendamento
Il comma 3 dell'articolo 27 è sostituito dal
seguente:
"3. Le spese ammissibili di cui al comma 2, considerate al
netto degli oneri fiscali, devono essere comprese tra un minimo di
euro 2.000 e un massimo di euro 70.000. Qualora la spesa superi il
predetto limite massimo, l'eccedenza non è computata ai fini del
calcolo dell'agevolazione.".
Stesso risultato.
Pongo in votazione l'articolo 27:
Consiglieri presenti e votanti: 29
Favorevoli: 22
Contrari: 7
Il Consiglio approva.
Presidente
- Pongo in votazione l'articolo 28:
Consiglieri presenti: 31
Votanti e favorevoli: 24
Astenuti: 7 (Giuseppe Cerise, Chatrian, Donzel, Carmela Fontana,
Louvin, Patrizia Morelli, Rigo)
Il Consiglio approva.
Presidente
- Articolo 29: stesso risultato.
All'articolo 30 c'è l'emendamento n. 7 dell'Assessore Pastoret,
che recita:
Emendamento
Al comma 1 dell'articolo 30 del ddl n. 201, dopo le parole:
"Non possono essere alienati" sono inserite le seguenti: "dal
beneficiario delle stesse".
Pongo in votazione l'articolo 30 nel testo così emendato:
Articolo 30
(Alienazione degli edifici)
1. Gli edifici o le singole unità abitative oggetto delle
agevolazioni di cui all'articolo 23, comma 1, lettera a), non
possono essere alienati dal beneficiario delle stesse per un
periodo di quattro anni, decorrente dalla data di erogazione delle
agevolazioni, pena la revoca delle medesime, secondo quanto
previsto dall'articolo 31.
Stesso risultato.
All'articolo 31 c'è l'emendamento n. 8 dell'Assessore Pastoret,
che recita:
Emendamento
Dopo il comma 1 dell'articolo 31 del ddl n. 201 è inserito il
seguente:
"1bis. Le agevolazioni sono altresì revocate nel caso in cui
le imprese di cui all'articolo 24, comma 1, non abbiano trasferito
il beneficio economico agli acquirenti finali o non abbiano
rispettato gli adempimenti di cui al comma 2 del medesimo
articolo.".
Pongo in votazione l'articolo 31 nel testo così emendato:
Articolo 31
(Revoca delle agevolazioni)
1. Le agevolazioni di cui al presente capo sono revocate
qualora dai controlli effettuati emerga che gli interventi
realizzati non sono conformi alla normativa vigente al momento
dell'intervento.
2. Le agevolazioni sono altresì revocate nel caso in cui le
imprese di cui all'articolo 24, comma 1, non abbiano trasferito il
beneficio economico agli acquirenti finali o non abbiano rispettato
gli adempimenti di cui al comma 2 del medesimo articolo.
3. La revoca comporta l'obbligo di restituire alla Regione,
entro sessanta giorni dalla comunicazione del relativo
provvedimento, l'intero importo dell'agevolazione maggiorato degli
interessi calcolati sulla base del tasso ufficiale di riferimento
vigente alla data del provvedimento di revoca. Con il provvedimento
di revoca sono fissate le eventuali condizioni di rateizzazione
della somma da restituire, in un periodo comunque non superiore a
dodici mesi.
4. La revoca può essere disposta anche in misura parziale,
purché proporzionale all'inadempimento riscontrato.
5. La mancata restituzione dell'agevolazione entro il termine
di cui al comma 3 comporta il divieto, per il soggetto
inadempiente, di beneficiare di ogni altra agevolazione prevista
dalla presente legge.
Stesso risultato.
Presidente
- All'articolo 32 c'è l'emendamento n. 12 dei
gruppi ALPE e PD, che recita:
Emendamento
Al comma 2 dell'articolo 32, dopo la parola: "deliberazione"
sono inserite le seguenti: "e previo parere della commissione
consiliare competente".
Pongo in votazione l'articolo 32 nel testo così emendato:
Articolo 32
(Agevolazioni per impianti dimostrativi)
1. Per il conseguimento degli obiettivi di cui all'articolo 1
e per diffondere le buone pratiche energetiche sul territorio
regionale, la Regione promuove la realizzazione di impianti
dimostrativi per il risparmio energetico, per l'utilizzo delle
fonti energetiche rinnovabili e per l'impiego di tecniche di
efficienza energetica aventi aspetti migliorativi rispetto alle
tecnologie e agli impieghi comunemente diffusi attraverso:
a) la concessione di agevolazioni nella forma del contributo
in conto capitale;
b) l'indizione di bandi per la realizzazione di progetti
specifici.
2. La Giunta regionale, con propria deliberazione e previo
parere della commissione consiliare competente, individua
annualmente l'ambito oggettivo delle iniziative di cui al comma
1.
Consiglieri presenti, votanti e favorevoli: 31
Il Consiglio approva all'unanimità.
Presidente
- All'articolo 33 c'è l'emendamento n. 13 dei
gruppi ALPE e PD, che recita:
Emendamento
Al comma 2 dell'articolo 33, dopo la parola: "deliberazione"
sono inserite le seguenti: "e previo parere della commissione
consiliare competente".
Pongo in votazione l'articolo 33 nel testo così emendato:
Articolo 33
(Soggetti beneficiari)
1. Le agevolazioni di cui all'articolo 32, comma 1, lettera
a), sono concesse ai soggetti privati, nonché agli enti locali, in
forma singola o associata attraverso le forme di collaborazione di
cui alla parte IV, titolo I, della legge regionale 7 dicembre 1998,
n. 54 (Sistema delle autonomie in Valle d'Aosta).
2. La Giunta regionale, con propria deliberazione e previo
parere della commissione consiliare competente, stabilisce il
contenuto dei bandi di cui all'articolo 32, comma 1, lettera b),
con particolare riferimento ai requisiti necessari per la
partecipazione.
Stesso risultato.
Presidente
- Pongo in votazione l'articolo 34:
Consiglieri presenti: 31
Votanti e favorevoli: 24
Astenuti: 7 (Giuseppe Cerise, Chatrian, Donzel, Carmela Fontana,
Louvin, Patrizia Morelli, Rigo)
Il Consiglio approva.
Presidente
- Articolo 35: stesso risultato. Articolo 36:
stesso risultato. Articolo 37: stesso risultato. Articolo 38:
stesso risultato. Articolo 39: stesso risultato. Articolo 40:
stesso risultato. Articolo 41: stesso risultato. Articolo 42:
stesso risultato. Articolo 43: stesso risultato. Articolo 44:
stesso risultato. Articolo 45: stesso risultato. Articolo 46:
stesso risultato. Articolo 47: stesso risultato. Articolo 48:
stesso risultato. Articolo 49: stesso risultato. Articolo 50:
stesso risultato. Articolo 51: stesso risultato. Articolo 52:
stesso risultato.
All'articolo 53 c'è l'emendamento n. 9 dell'Assessore Pastoret,
che recita:
Emendamento
Al comma 8 dell'articolo 53 del ddl n. 201 dopo le parole:
"depositare presso il Comune" sono inserite le seguenti: "o presso
lo sportello unico".
Pongo in votazione l'articolo 53 nel testo così emendato:
Articolo 53
(Sanzioni)
1. Il professionista che rilascia la relazione tecnica di cui
all'articolo 11, comma 1, non corretta è tenuto a redigere il nuovo
documento, secondo le modalità previste dalla presente legge, entro
quarantacinque giorni dalla data di comunicazione della
contestazione, con oneri a proprio carico. Qualora non ottemperi
entro tale termine, il professionista è punito con una sanzione
amministrativa pari a euro 3.000.
2. Il certificatore energetico che rilascia l'attestato di
certificazione energetica di cui all'articolo 16 non corretto dal
punto di vista formale o sostanziale è tenuto a redigere il nuovo
documento, secondo le modalità previste dalla presente legge, entro
quarantacinque giorni dalla data di comunicazione della
contestazione, con oneri a proprio carico. Qualora non ottemperi
entro tale termine, e comunque dopo tre contestazioni di non
correttezza sostanziale, il certificatore energetico è sospeso
dall'attività di redazione degli attestati per un periodo di sei
mesi ed è punito con una sanzione amministrativa pari a euro 6.000.
Dopo tre sospensioni, l'accreditamento è revocato
definitivamente.
3. Ai fini di cui ai commi 1 e 2, la Giunta regionale, con
propria deliberazione, stabilisce i casi di non correttezza formale
o sostanziale che comportano l'invalidità della relazione tecnica o
dell'attestato di certificazione energetica.
4. Il certificatore energetico che non rispetta quanto
previsto dall'articolo 18, comma 4, è punito con una sanzione
amministrativa pari a euro 3.000 e l'attestato di certificazione
energetica rilasciato perde di validità.
5. Salvo che il fatto costituisca reato, il direttore dei
lavori e il direttore tecnico o il legale rappresentante delle
imprese incaricate della realizzazione dell'involucro che, nel
sottoscrivere la dichiarazione di cui all'articolo 11, comma 3,
attestino falsamente la conformità delle opere realizzate rispetto
al progetto e alla relazione tecnica di cui all'articolo 11, comma
1, sono entrambi puniti con una sanzione amministrativa pari a euro
3.000.
6. Nei casi di cui ai commi 1, 2, 4 e 5, la contestazione è
comunicata all'ordine o al collegio professionale
competente.
7. Il proprietario che non ottemperi agli obblighi previsti
all'articolo 9 è tenuto a realizzare le opere necessarie a sanare
le violazioni entro dodici mesi dalla data di notifica
dell'infrazione. Qualora non ottemperi entro tale termine, il
medesimo soggetto è punito con una sanzione amministrativa pari a
euro 15.000.
8. Il proprietario che non abbia provveduto a depositare
presso il Comune o presso lo sportello unico territorialmente
competente l'attestato di certificazione energetica entro novanta
giorni dalla data di validazione dello stesso, è punito con una
sanzione amministrativa pari a euro 300.
9. Chiunque utilizzi, senza esservi autorizzato, il
contrassegno di qualità di cui all'articolo 19 è punito con una
sanzione amministrativa pari a euro 600 per ogni utilizzo improprio
accertato.
10. In relazione ai procedimenti disciplinati dal titolo IV
si applicano le sanzioni amministrative previste dall'articolo 44
del d.lgs. 28/2011.
11. I soggetti di cui all'articolo 50, comma 2, che non
ottemperino agli obblighi di cui al medesimo articolo sono puniti
con la sanzione amministrativa pari a euro 600.
12. L'operatore incaricato del controllo e manutenzione di
cui all'articolo 51, comma 1, che non ottemperi a quanto stabilito
ai commi 1 e 2 del medesimo articolo, è punito con la sanzione
amministrativa pari a euro 1.200.
13. Le sanzioni di cui ai commi 2, 4, 9, 10, 11 e 12 sono
contestate dalla Regione e irrogate dal Presidente della Regione.
Le sanzioni di cui ai commi 1, 5, 7 e 8 sono contestate, irrogate e
introitate dai Comuni.
14. Per l'applicazione delle sanzioni di cui al presente
articolo si osservano le disposizioni della legge 24 novembre 1981,
n. 689 (Modifiche al sistema penale).
Stesso risultato. Articolo 54: stesso risultato. Articolo 55:
stesso risultato. Articolo 56: stesso risultato. Articolo 57:
stesso risultato. Articolo 58: stesso risultato.
La parola al Vicepresidente Chatrian, per dichiarazione di
voto.
Chatrian (ALPE)
- Grazie Presidente.
Ci asterremo su questo provvedimento, ringraziamo l'Assessore
Pastoret e la maggioranza per avere accolto quanto meno la
possibilità di confrontarci e discutere in commissione sulle
tantissime delibere applicative, perché questo riordino legislativo
comunque dà dei macro indirizzi e poi le scelte più operative e che
hanno un carattere di natura politica saranno inserite nelle
diverse delibere applicative. Un passo avanti quindi è stato fatto,
visto che è una materia di peso, una materia che in questo periodo
è non solo
à la une
, ma potrebbe far veicolare una serie di
interessanti possibilità per il sistema Valle d'Aosta.
Esprimo un rammarico di natura politica e non è amministrativo,
anche se dobbiamo ringraziare gli uffici dell'Assessorato per la
collaborazione e la professionalità: forse si poteva incidere di
più oggi su questo riordino legislativo, si poteva dare un segnale
di sfida legato al patrimonio esistente. Continuo a battere il
chiodo su questo punto, a mio avviso, molto importante, perché
tante altre Regioni dell'arco alpino, non solo italiane, ma della
vicina Svizzera e della vicina Francia su questo settore hanno
fatto molto più di noi e forse nel 2008, quando il Consiglio aveva
legiferato in materia, nonostante non avesse messo neanche un euro,
l'impianto legislativo era all'avanguardia. Oggi purtroppo dal lato
riqualificazione patrimonio esistente facciamo un passo indietro.
La volontà è stata quella della linea trasversale unitaria, nuovo e
riqualificazione messi sullo stesso piano. A nostro avviso, un
cambio di marcia ci doveva essere e presenteremo al più presto una
proposta di legge che vada in questa direzione, ma soprattutto
dovremo condividere un piano di riqualificazione energetica del
patrimonio esistente, dandoci degli obiettivi chiari con risorse
chiare, con graduatorie chiare, dandoci dei tempi medio-lunghi, ma
dobbiamo partire.
Per quanto riguarda il patrimonio regionale, non si è fatto
nulla, se non poco, perché a livello di piano di riqualificazione
della proprietà dell'Amministrazione regionale non si è messo in
campo nulla, si è fatto qualcosa a livello di
audit
per
quanto riguarda gli enti locali, ma, nell'ambito
dell'Amministrazione regionale e in quello privato, ci siamo
fermati ai minimi e la sfida non si è affrontata nel cuore di
questo atto oggi discusso in quest'aula.
Il nostro voto sarà di astensione e al più presto presenteremo
una proposta di legge per riqualificare e mettere sul tavolo dei
numeri e delle date certe in modo da riqualificare il patrimonio
esistente.
Presidente
- La parola al Consigliere Segretario
Rigo.
Rigo (PD)
- Grazie Presidente.
Come ha detto bene il collega Chatrian, abbiamo preso spunto da
questo disegno di legge per riprendere il discorso della
valorizzazione del patrimonio esistente per tre motivi: il rilancio
del settore edile in un momento di particolare crisi, la difesa del
territorio ed il risparmio energetico. Più volte abbiamo discusso
di questi tre aspetti slegati tra loro, noi vorremmo invece con un
intervento mirato e attraverso proposte che, come ha detto il
collega, cercheremo di avanzare nei prossimi mesi, collegare, in
un'unica proposta, questi tre indirizzi. Si tratta anche qui, oltre
che di scelte finanziarie, anche di decisioni politiche. Per questa
ragione, anche se il disegno di legge presentato va a riordinare la
materia, il nostro sarà un voto di astensione; però voglio
ringraziare anch'io, a nome del gruppo, per la disponibilità
l'Assessore, che è stato attento a sentire le nostre proposte, la
struttura, perché ha cercato di venire incontro alle osservazioni
avanzate in commissione e gli emendamenti proposti, in particolare
rispetto agli articoli 24 e 30, cercano di dare risposta alle
preoccupazioni espresse in commissione delle forze sociali.
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente.
Siamo alla conclusione del dibattito su questo testo unico,
ringrazio tutti gli intervenuti che in modo più o meno diretto
hanno contribuito a far avanzare questo disegno di legge con i
tempi rapidi che abbiamo ricordato, a cercare di migliorarlo con
proposte emendative, a discutere nel merito, perché poi le
discussioni sono sempre tutte utili. Vorrei però prendere due
minuti per ricordare due cose, perché ci sono argomenti che
intrigano molto più di altri e il tema dell'energia e delle
rinnovabili è un tema sul quale non si fa mai l'unanimità, perché
tutti sono convinti che ci sia qualcosa in più da dire. Questo è un
Paese che ha caricato sul groppone dei cittadini non so quanti
miliardi di euro di costi per pagare le bollette con la scusa di
voler finanziare il conto energia, che è stata una delle più grandi
vergogne economiche con un abbattimento secco sulle tasche dei
cittadini meno abbienti, dei pensionati che la casa non ce l'hanno
per mantenere i sogni delle energie rinnovabili. Si poteva fare
altro: fare in modo che quello scomputo venisse fatto sul minor
consumo di fonti da petrolio per far funzionare le centrali. Questo
per dire che, quando siamo in preda al parossismo generale, poi non
si vede più dove si va a finire e ne è buon testimone il collega La
Torre, che l'altra volta come Assessore al mio posto venne qui a
presentare il disegno di legge...la 21. Fecero a fette non lui, i
suoi funzionari, il disegno di legge facendo un sacco di cose
belle, andando ad inventarsi tutte quelle belle cose che anche il
collega Chatrian ha ricordato, un grande disegno di legge, ma
denari per fare quella roba zero! Abbiamo rimesso mano alla legge
n. 21 ad inizio legislatura per fare in modo che ci fossero due
soldi per finanziarla a beneficio di coloro che facevano gli
interventi! Qui si fecero un giorno e mezzo di discussioni
totalmente inutili, beneficio per i cittadini nessuno, niente di
più, niente di meno.
Tengo a precisare che, per quanto riguarda il patrimonio
regionale, accettiamo l'invito del collega Chatrian, perché ora
bisognerà mettersi in moto. Abbiamo anche accettato il fatto di
venire in commissione a presentare il piano di intervento sul
patrimonio regionale; ricordo solo che siamo intervenuti per scelta
nostra grazie ad un accordo fatto con il CELVA sul patrimonio dei
Comuni. È stata una scelta precisa, siccome non potevamo fare due
matrimoni, abbiamo deciso di farne solo uno e abbiamo scelto
l'ospite, anziché la nostra figlia per fare le cose, la nostra
figlia verrà di seguito dopo che avremo messo mano al patrimonio
degli enti locali.
Voteremo convintamente il disegno di legge che va nell'indirizzo
che abbiamo detto a più riprese e confermato oggi in questo
dibattito. Grazie.
Presidente
- Pongo in votazione la legge nel suo
complesso:
Consiglieri presenti: 32
Votanti e favorevoli: 25
Astenuti: 7 (Giuseppe Cerise, Chatrian, Donzel, Carmela Fontana,
Louvin, Patrizia Morelli, Rigo)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK