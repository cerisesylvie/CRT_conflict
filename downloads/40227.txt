Consiglio Regionale della Valle d'Aosta - Oggetto del Consiglio n. 3088 del 6 dicembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3088 del 6 dicembre 2017 - Resoconto
OGGETTO N. 3088/XIV - Reiezione di mozione: "Predisposizione
di un documento per la pubblicizzazione dei dati sulla produzione
degli impianti idroelettrici".
Rosset (Presidente) -
Procediamo con il punto n. 43
dell'ordine del giorno. Per l'illustrazione ha chiesto la parola il
Consigliere Bertin; ne ha facoltà.
Bertin (GM) -
Sarò estremamente breve nell'illustrare
questa mozione, poiché non è particolarmente complessa.
Riprendiamo il tema dell'acqua, tema sempre più importante e
strategico nella nostra regione (e non solo), in questo caso
relativamente alla trasparenza e all'informazione e, nel caso
specifico, alle informazioni relative alle produzioni delle
centrali idroelettriche sul territorio valdostano, vale a dire la
produzione delle concessionarie (concessione pubblica) relativa
all'utilizzo idrologico delle acque dei nostri torrenti.
Abbiamo constatato che esistono molte difficoltà a conoscere le
produzioni dei vari soggetti che svolgono questa attività sui
torrenti della nostra regione. Al contrario, è importante a mio
avviso che sia il più possibile pubblica e trasparente questa
pubblicità dei dati, perché riguardano delle acque pubbliche e una
concessione pubblica. Sono difficoltà che non hanno soltanto i
cittadini in generale, ma addirittura gli stessi Consiglieri
comunali dei Comuni della nostra regione, i quali, volendo
conoscere le produzioni di determinati impianti sul loro
territorio, spesso si vedono negare questa possibilità. Mi sembra
anche un controsenso, visto che l'attività dei Consiglieri comunali
dovrebbe essere anche quella di essere presenti sul proprio
territorio, di sapere cosa succede ed essere nelle condizioni di
avere le informazioni per poi poter agire ed espletare il proprio
mandato elettivo.
Tutto questo si inserisce in un contesto generale di cambiamento
climatico nel quale l'utilizzo dell'acqua diventerà sempre più
importante. Occorre quindi che sia fatto in modo razionale e
condiviso il più possibile, poiché diventerà sempre più una risorsa
scarsa, come ci siamo resi conto anche in questi giorni, tant'è che
appena alcuni giorni fa addirittura si è dovuti intervenire nel
comune di Montjovet per soddisfare le necessità legate proprio
all'acqua potabile. Pertanto spero che riprenderanno i lavori del
Piano di tutela delle acque del quale abbiamo parlato ieri, che per
il momento sono ancora in una fase un po' arretrata. Speriamo di
prendere in fretta l'impegno previsto, che il Governo regionale
elabori entro trenta giorni un documento da sottoporre alla
Commissione competente al fine di dare pubblicità e trasparenza al
grado di produzione degli impianti idroelettrici, titolari di
concessioni su acque pubbliche in territorio valdostano, per
permettere a tutti di conoscere quali sono le produzioni degli
impianti sul territorio valdostano, come peraltro avviene con altre
produzioni elettriche, tipo le fotovoltaiche, nelle quali
addirittura ci sono dei
display
. Al di là di questa
soluzione in generale e della soluzione tecnica che si può
scegliere, l'importante è però che questi dati relativi alle
produzioni idroelettriche siano a disposizione di tutti e siano
pubblici, in modo da poter conoscere la produzione sui vari
territori della nostra regione.
Presidente -
Non ci sono interventi, pertanto dichiaro
chiusa la discussione generale. Per il Governo ha chiesto la parola
l'Assessore Baccega; ne ha facoltà.
Baccega (EPAV) -
Colleghi, vi risponderò cominciando con
portare alla vostra attenzione un esempio che sottolinea quanto è
irto di insidie questo percorso.
Recentemente sono state presentate alla Struttura Affari
generali, demanio e risorse idriche delle istanze di accesso agli
atti volte ad ottenere alcune informazioni proprio riguardanti i
dati di produzione energetica effettuata da impianti idroelettrici
ubicati nel territorio regionale. L'obiettivo era conoscere la
produzione degli impianti idroelettrici.
Ovviamente la procedura prevista dall'articolo 6 del Regolamento
regionale del 28 febbraio 2008, n. 2, che al comma 1 recita: "La
struttura alla quale è indirizzata la richiesta di accesso è tenuta
a darne comunicazione agli eventuali controinteressati, individuati
tenendo anche conto degli atti concessi al documento richiesto. La
comunicazione è effettuata mediante mezzi, anche telematici, ove
esistenti e regolarmente attivati, idonei a certificarne la
provenienza e la ricezione da parte del destinatario". Al comma 2
recita: "Entro dieci giorni dal ricevimento della comunicazione di
cui al comma 1, i controinteressati possono presentare alla
struttura competente una motivata opposizione alla richiesta di
accesso. Dell'eventuale mancato accoglimento dell'opposizione deve
essere data ragione nell'atto di accoglimento della richiesta di
accesso, dandone comunicazione ai controinteressati". Quindi queste
richieste sono state notificate alle società controinteressate,
evidenziando loro che entro dieci giorni (ovviamente dal
ricevimento della comunicazione) potevano presentare
all'Amministrazione regionale eventuali motivate opposizioni alle
richieste di cui sopra. I dati relativi agli impianti delle società
che non hanno formulato opposizioni o che le hanno formulate oltre
i termini stabiliti sono stati regolarmente trasmessi ai
richiedenti.
Viceversa, una società ha formulato la propria opposizione in
relazione all'esigenza di salvaguardare la propria riservatezza con
riferimento agli interessi di cui all'articolo 42, comma 1, della
legge regionale 6 agosto 2007, n. 19 e all'articolo 13, comma 1,
della lettera c) del Regolamento regionale 28 febbraio 2008, n. 2,
che dice che sono sottratti all'accesso "i documenti riguardanti le
condizioni economico-finanziarie o i processi tecnico-produttivi,
con particolare riferimento a progetti o atti di qualsiasi tipo
contenenti informazioni tecniche dettagliate ovvero strategie di
sviluppo aziendale di persone giuridiche, gruppi, imprese o
associazioni".
L'Amministrazione regionale, ritenendo fondata l'opposizione
formulata dalla suddetta società, ha sottratto all'accesso alle
informazioni tutte quelle richieste relative alle procedure di
energia degli impianti di proprietà di questa società. I
richiedenti hanno fatto pervenire alla Struttura Affari generali,
demanio e risorse idriche le proprie osservazioni in merito,
essendo contrariati dalla sottrazione delle informazioni
all'accesso agli atti, senza tuttavia impugnare il provvedimento
presso le sedi giuridiche competenti. Pertanto il diniego
all'accesso delle informazioni di cui sopra è rimasto efficace.
Sulla base di questo esempio e sulla base delle osservazioni fatte,
l'ufficio ovviamente sta effettuando tutti gli approfondimenti del
caso, al fine di verificare se i dati richiesti siano comunque
informazioni pubbliche sin dall'origine (se non sbaglio, ne avevamo
già parlato in una precedente interrogazione, non ricordo bene se
la sua o di qualche altro collega). A tal proposito, va ricordato
che i dati di produzione energetica effettuata dagli impianti
idroelettrici ubicati nel territorio regionale sono acquisiti
tramite apposita richiesta periodica inviata dall'Ufficio Gestione
demanio idrico e nell'ambito dei procedimenti di controllo del
rispetto delle condizioni essenziali di esercizio delle derivazioni
di acqua pubblica. In particolare, i dati vengono acquisiti sia
direttamente dai gestori degli impianti (mediante le solite
autodichiarazioni), sia tramite il gestore della rete nazionale
TERNA (mediante invio di
file
informatici). Inoltre, dalle
verifiche in corso risulta che TERNA fornisce i dati di produzione
energetica sulla base delle disposizioni contenute nel codice di
trasmissione, dispacciamento, sviluppo e sicurezza della rete
(siamo pieni di documenti nei meandri dell'idroelettrico),
documento che regola i rapporti tra TERNA e gli utenti della rete,
anche attraverso i produttori di energia che viene poi riversata in
rete. Il capitolo 12 di questo codice disciplina la raccolta e la
gestione delle informazioni da parte del gestore di rete e, in
particolare, c'è un paragrafo che norma l'accesso alle
informazioni, l'esclusione o il differimento del diritto di accesso
e gli obblighi nei confronti delle richieste di riservatezza.
Pertanto, al fine di non eludere le clausole di riservatezza già
evidenziate all'Amministrazione regionale da società produttrici di
energia idroelettrica, l'ufficio ha ritenuto opportuno procedere ad
un approfondimento e ad un confronto in materia con TERNA,
avvalendosi ovviamente del supporto legale del competente
Dipartimento legislativo e legale. Per queste motivazioni non si
ritiene altresì opportuno elaborare un documento finalizzato a dare
pubblicità e trasparenza ai dati fintanto che non siano state
chiaramente definite con TERNA le cause in base alle quali i
produttori possono eccepire valide motivazioni riguardanti la
necessità di mantenere riservate queste informazioni, proprio per
evitare dei contenziosi che non finiscono mai. L'approfondimento è
in corso. Non appena avremo certezze, sarà nostra cura riportare in
Commissione o all'aula questo approfondimento, affinché si possa
valutare quali strade intraprendere. Si ritiene opportuno che tutto
questo possa essere completato entro la fine di febbraio.
In conclusione, visto che la tematica è in fase di
approfondimento, noi chiediamo di ritirare la mozione oppure come
maggioranza noi ci asteniamo.
Presidente -
Ha chiesto la parola il Consigliere Restano;
ne ha facoltà.
Restano (AC-SA-PNV) -
Io non sono tra i firmatari della
mozione, però ho ascoltato con attenzione e ho valutato le
situazioni che noi abbiamo vissuto in passato durante questa
legislatura, soprattutto in sede di Commissione consiliare. Mi
sento pertanto di fare una riflessione, perché sul tema specifico è
capitato che dei concessionari di derivazione di acqua, invitati
per un'audizione in Commissione, si siano rifiutati di presentarsi.
Ovviamente è nelle loro facoltà, però non depone a favore di un
comportamento virtuoso. La Regione rilascia la concessione, quindi
quando chiede un'audizione sarebbe quantomeno gradito che chi
usufruisce di queste concessioni si presentasse per l'audizione.
Invece sappiamo tutti le vicissitudini intercorse in questi
periodi, i concessionari non sono sempre privati, a volte sono
pubblici, a volte sono società miste. Ora io ritengo doveroso
rendere i dati trasparenti, laddove ci sia una componente
pubblica.
Venendo alla sua risposta, quando si chiede di pubblicare dei
dati sulla produzione non si pubblicano né strategie, né componenti
tecniche particolari che possano indurre a dei segreti particolari
dell'azienda, ma si chiede un numero. Si pertanto dovrebbe valutare
anche questo aspetto; se poi sono necessari degli approfondimenti
specifici, ben vengano. Mi permetto però di evidenziarlo: magari in
tempi un pochino più ristretti, perché a febbraio la legislatura
sarà ormai finita e sul tema non si potrà più decidere.
Presidente -
Ha chiesto la parola il Consigliere Bertin;
ne ha facoltà.
Bertin (GM) -
La mozione evidenziava proprio la
pubblicità di questo aspetto, nel senso che i produttori (pubblici,
privati o misti) sono comunque tutti concessionari di una
concessione pubblica. Questo è l'elemento che caratterizza la
produzione di energia idroelettrica: si tratta di concessionari
pubblici.
Non si entra nel merito delle questioni tecnico-finanziarie per
sapere a quanto è stata venduta l'energia prodotta, ma si tratta di
sapere quanto produce ogni impianto della Valle d'Aosta. Ogni
cittadino deve essere nelle condizioni di saperlo, anche perché è
una concessione pubblica. Pertanto a mio avviso non si giustificano
certe reticenze: da quella di non venire in Commissione quando si è
uditi, a quella di negare la possibilità di avere i dati relativi
alla produzione e nient'altro, soltanto la produzione che viene
fatta con l'acqua dei nostri torrenti (da concessionari pubblici,
lo ripeto). Così come si fa per altre produzioni quali quelle
energetiche, dove addirittura si valorizza il fatto di rendere
pubblici questi dati, poiché non hanno niente a che fare né con la
competizione commerciale, né tantomeno con gli aspetti
tecnico-progettuali. Si tratta semplicemente di trasparenza e
niente più, di rendere trasparenti e pubblici i dati di produzione
per le centraline dei torrenti valdostani (centraline o centrali in
generale di tutte le dimensioni, che può riguardare qualunque tipo
di impianto della nostra regione), per permettere ai cittadini,
tanto più a chi svolge ruoli pubblici, di avere presente la
situazione sul nostro territorio.
Il fatto che con TERNA si stia discutendo di questo aspetto non
è in contraddizione con questa mozione che impegna ad elaborare uno
studio, un documento, anche servendosi degli approfondimenti che
state facendo. Non vedo pertanto la contraddizione. Si mette
soltanto un limite di trenta giorni, che può essere anche
modificato. L'importante è arrivare ad un documento che vada in
quella direzione, anche collegandosi al Piano di tutela delle acque
ed inserendolo in quel contesto. Questo era l'obiettivo della
mozione. Se il problema sono i giorni e non se ne vogliono mettere
trenta perché siamo a inizio dicembre e i contatti con TERNA sono
stati avviati appena adesso, possono anche essere quarantacinque.
Certo, bisogna chiudere la faccenda in tempo relativamente breve,
come deve essere fatto con il Piano di tutela delle acque. Non si
può posticipare e non rendere pubblici i dati di queste produzioni
che sono legate ad una concessione di acqua pubblica.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Ho ascoltato quanto ci ha detto,
Assessore. Penso sia stato detto quasi tutto, ma io sono
dell'avviso che se la poca chiarezza e ciò che impedisce queste
pubblicazioni è il regolamento del 2008, io dico che dal 2008 ne è
passata di acqua sotto i ponti! Probabilmente è arrivato il momento
di prendere in mano questo regolamento e di rivederlo nel più breve
tempo possibile, eliminando queste fasi interpretative, perché dal
2008 ad oggi, in merito alla trasparenza e alla pubblicità dei
dati, siamo in un altro mondo! Va bene che lei mi dica che ci
riusciremo entro febbraio, ma io mi chiedo come mai non siamo
riusciti a modificare un regolamento del 2008, se queste erano le
problematiche, Assessore! Ora, va bene interpretare, va bene che ci
siano passaggi attraverso i quali bisogna addirittura chiedere a
qualcuno se è d'accordo o meno nel pubblicare i dati, ma io penso
che dal 2008 in avanti di acqua sotto i ponti ne è passata!
Presidente -
Ha chiesto la parola il Consigliere Roscio;
ne ha facoltà.
Roscio (ALPE) -
Faccio due osservazioni in quanto
firmatario dell'iniziativa. In questa legislatura più volte si è
parlato di derivazioni d'acqua pubblica a scopo idroelettrico e
credo che, insieme a tante criticità rilevate, siano stati rilevati
anche alcuni casi di buone pratiche, laddove lo sfruttamento delle
acque veniva fatto in modo sostenibile e corretto.
Va detto che delle concessioni pubbliche se ne conosce il
quantum
, ma quello che si vuole invece chiedere è quanto
viene effettivamente turbinato rispetto alla concessione. Io credo
che il soggetto che attua buone pratiche non abbia alcun problema a
rendere trasparenti i dati della produzione. Il problema si pone
laddove purtroppo ci sono delle violazioni.
È stato ricordato prima anche dal collega Restano - è
emblematico, e forse anche un po'
borderline
- un caso
portato all'attenzione della III Commissione, in cui il
concessionario non era poi quello che sfruttava le acque. Sembra
che in quel caso vi fosse stato un superamento non di poco rispetto
al consentito, di un ordine di grandezza di dieci volte tanto il
consentito. Il fatto che neanche i concessionari potessero avere i
dati ha fatto sì che la cosa si perpetuasse per anni e portasse
addirittura poi ad una sanzione ai concessionari che, alla fine,
diventavano delle vittime. Occorre quindi lavorare sulla
trasparenza. Poi si possono trovare i tempi e le modalità per
riuscire a rendere pubblici questi dati, ma lavorare sulla
trasparenza è anche una modalità per agevolare i controlli e
contrastare gli abusi, che in questi anni ci risultano esser stati
diversi.
Due piccole cose. Come diceva il collega Bertin, si potrebbe poi
unire tutto questo ragionamento nel quadro più complesso del Piano
di tutela delle acque, lo si potrebbe veramente inserire là dentro,
che forse è il luogo deputato per questo, come sarebbe il luogo
deputato anche per parlare dei flussi minimi e di zone non idonee.
Visto che il piano ormai è in ritardo, ritardo per ritardo, tanto
vale inserire tutto dentro e fare una bella misura organica che
tenga conto di queste cose.
Comunque, a nome del gruppo ALPE, comunico che noi sosterremo
questa mozione.
Presidente -
Per dichiarazione di voto ha chiesto la
parola l'Assessore Baccega; ne ha facoltà.
Baccega (EPAV) -
Per riaffermare il voto di astensione
della maggioranza, ma anche per evidenziare in replica alcune
suggestioni emerse dai vari interventi.
Noi non ne possiamo nulla se i produttori non si sono presentati
in Commissione. Stiamo lavorando, laddove c'è una componente
pubblica, affinché si vada nella direzione di avere maggiore
trasparenza e dati da poter gestire. Come ben sapete, l'anno scorso
Assoidroelettrica fece un ricorso che perdemmo, e quindi si dovette
ritornare sulla moratoria, sulle sanzioni; si dovette ritornare a
rivedere tutto. Per evitare di avere e incrementare ulteriori
contenziosi, credo sia accettabile poter dire che a febbraio
potremo fare valutazioni più attente con tutte le carte sul tavolo.
Mi fa piacere che si sia evidenziato e sottolineato che ci sono
anche buone pratiche.
Mi viene solo da dire una cosa: avevate sette mesi per poter
lavorare in quella direzione, e mi sembra pure che qualcuno si sia
lamentato del fatto che una parte del piano si è bloccata, così
come anche tutte le altre pratiche sono rimaste ferme.
Presidente -
Ha chiesto la parola il Consigliere Restano;
ne ha facoltà.
Restano (AC-SA-PNV) -
Per dichiarazione di voto e per
rispondere a quanto detto poc'anzi dall'Assessore.
Anche noi ci asterremo su questa proposta. È vero, avevamo sette
mesi, ma lei ha avuto tanti anni e non l'ha fatto. Se la gente non
si presenta in Commissione è un'anomalia, ne prendiamo atto, ed è
proprio per questo che va fatto qualcosa. Il regolamento e le buone
pratiche non sono norma di legge, non sono cogenti e si potrà
sempre fare ricorso. Noi le chiediamo pertanto di fare una norma
cogente.
Presidente -
Ha chiesto la parola il Consigliere Bertin;
ne ha facoltà.
Bertin (GM) -
Come evidenziavo nell'intervento
precedente, c'è assolutamente la disponibilità se si vogliono
prolungare i tempi. Se trenta giorni si ritengono troppo brevi per
i lavori intrapresi con TERNA si può anche allungare il tempo, ma
bisogna comunque chiudere questa cosa. Pertanto se c'è la
disponibilità ad allungare i tempi, va bene, la modifichiamo e non
ci sono problemi, altrimenti questa mozione viene mantenuta. Le
polemiche su chi vuole o non vuole fare qualcosa lasciano il tempo
che trovano. Personalmente sono del tutto disinteressato a queste
piccole contese sul passato.
Presidente -
Non ci sono altri interventi, quindi
possiamo procedere con la votazione.
La votazione è aperta. La votazione è chiusa.
Esito della votazione:
Presenti: 32
Votanti           
: 13
Favorevoli: 13
Astenuti: 19 (Baccega, Bertschy, Bianchi, Contoz, Cretier,
Fabbri, Farcoz, Follien, Grosjean, Guichardaz, Isabellon, Lanièce,
Nogara, Péaquin, Perron, Rini, Rollandin, Rosset, Testolin)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK