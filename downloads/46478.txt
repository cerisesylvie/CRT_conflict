Consiglio Regionale della Valle d'Aosta - Oggetto del Consiglio n. 2899 del 26 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2899 del 26 ottobre 2023 - Resoconto
OGGETTO N. 2899/XVI - Interpellanza: "Intendimenti in merito
alla possibile fruizione degli scavi dello spiazzo antistante
l'Ospedale Parini di Aosta".
Bertin (Presidente) -
Punto n. 33. Consigliera Erika
Guichardaz ha facoltà di intervenire.
Guichardaz E. (PCP) -
Quest'interpellanza parlava delle
due aree megalitiche, quella in Via Saint-Martin e quella che
dovrebbe poi nascere sotto l'ampliamento dell'Ospedale Parini.
Ieri è già stato risposto alla prima domanda ma poi anche dai
comunicati stampa dell'Assessorato abbiamo appreso che l'impegno
per il mese di novembre, che era stato più volte spostato, verrà
mantenuto e che quindi l'11 la struttura sarà riaperta.
Quello su cui noi volevamo concentrarci, visto che comunque
parliamo di una chiusura da marzo 2022 a novembre 2023... volevamo
avere un'idea dei costi totali rispetto alla struttura dell'area
megalitica e del sito archeologico ed avere anche i costi totali
rispetto a quello che riguarda, invece, lo spiazzo antistante
l'Ospedale Parini. Nell'interpellanza presentata nello scorso
Consiglio mi aveva risposto l'assessore Marzi dicendo: "Si
aggiungeranno altri 1 milione e 600 mila euro rispetto alle altre
risorse messe nel tempo", rispetto agli scavi invece che abbiamo
davanti all'Ospedale Parini.
Questo è un po' per fare il punto sulle due aree megalitiche e
soprattutto capire perché nell'Info Point che c'è davanti
all'Ospedale grande spazio viene dedicato, ad esempio, alla parte
archeologica, ma non sono indicati i costi, come immaginavo, fra
l'altro. Anche su questo volevamo capire quali erano le intenzioni,
se nell'idea delle risorse spese rispetto a questi scavi ci sarà
anche una fruibilità e si pensa comunque alla valorizzazione di
quella parte sotto l'ampliamento dell'Ospedale.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Come ho già ribadito ieri
rispetto alla riapertura per il mese di novembre, se l'obiettivo
fissato verrà rispettato, la riapertura al pubblico dell'area
megalitica è confermata nel mese di novembre 2023, precisamente a
partire dal giorno sabato 11.
Mi chiede quali siano i costi totali fino ad ora sostenuti o
preventivati rispetto al sito archeologico di Via
Saint-Martin-de-Corléans e degli scavi dello spiazzo antistante
l'Ospedale Parini.
Per quanto concerne l'area megalitica, i costi totali,
comprensivi di Iva, finora sostenuti dall'Amministrazione regionale
per la progettazione, la direzione lavori, i collaudi, la
realizzazione della struttura architettonica e degli impianti
generali, nonché per la musealizzazione dell'area nord del sito,
ammontano a circa 46 milioni di euro, come ho avuto modo di dire
già diverse volte, in risposta a varie iniziative consiliari.
È stata inoltre stimata una spesa di circa 850 mila euro per un
intervento di sistemazione del piano di copertura del complesso e
della pavimentazione della cosiddetta "piazza
"
ai fini di
una sua valorizzazione (la "piazza
"
sarebbe la parte
antistante soprastante la grossa area megalitica).
Ad oggi non è possibile fornire un dato preciso circa i costi
che si dovranno sostenere per il completamento dell'area sud, in
quanto la stessa dovrà essere oggetto di ulteriori indagini ed
approfondimenti archeologici che consentiranno di procedere
all'aggiornamento dello studio di fattibilità esistente, risalente
al 2011, che risulta non più attuale alla luce dei recenti
ritrovamenti, dell'evoluzione tecnologica nei diversi campi
museali, nonché dei costi di realizzazione degli interventi.
Tra l'altro, la nuova area megalitica conterrà anche tutta una
parte museale e anche - visibilmente - parti che non sono mai state
presentate al pubblico, quali un tumulo dell'età pre-romanica,
alcune arature sacre e alcune arature funzionali: secondo me, sarà
anche un bel vedere e quindi approfitto di quest'occasione e della
sua cortese interpellanza per invitare la popolazione a vedere
l'area nel nuovo allestimento.
Si segnala infine che la citata spesa è stata sostenuta facendo
ricorso a fondi FESR (Fondo europeo di sviluppo regionale),
programmazione 2007-2013 e 2014-2020 e fondi FSC (Fondo per lo
Sviluppo e la Coesione), programmazione 2014-2020, per un importo
pari a 12.580.000 euro.
Riguardo agli scavi nello "spiazzo" antistante l'Ospedale
Parini, si fa presente che i costi totali sostenuti, a partire
dall'anno 2015 fino ad ora, ammontano a 3.135.044,51 euro, Iva
esclusa.
I costi preventivati per i prossimi scavi ammontano a euro
2.413.396,76 Iva esclusa, e glieli sintetizzo cronologicamente: nel
2023 euro 839.399,50 per i lavori di scavo archeologico per
l'ampliamento dell'Ospedale Parini di Aosta, localizzati ad est di
Viale Ginevra; nell'anno 2024 e 2025 euro 1.573.997,26 per i lavori
di realizzazione della fase 3 di ampliamento e ristrutturazione
dell'Ospedale regionale Parini di Aosta localizzati ad ovest di
Viale Ginevra.
Lei chiede: "Quali sono le intenzioni rispetto alla possibile
fruibilità degli scavi", immagino intendendo quelli del Parini:
ripeto, di nuovo, la risposta che ho dato al collega, quindi mi
limito a quella.
Il progetto definitivo di ampliamento dell'Ospedale Umberto
Parini di Aosta, consegnato dai progettisti, contempla al piano
interrato la presenza di un'area archeologica, fruibile al
pubblico, che conservi e valorizzi le testimonianze monumentali
della prima età del ferro rinvenute durante gli scavi. Saranno
infatti visibili sia il cerchio di pietre dell'VIII secolo a.C.,
sia il tumulo funerario del guerriero celtico databile alla metà
del VII secolo a.C.; saranno inoltre predisposti apparati didattici
e vetrine per l'esposizione dei reperti più importanti.
La fruizione avverrà con due diverse modalità (l'abbiamo già
spiegato in varie occasioni, ma lo ribadisco): la prima, dall'alto,
accessibile a tutti, percorrendo la passerella prevista che
congiunge il parcheggio dell'Ospedale e i reparti dell'attuale
nosocomio. Affacciandosi dalla passerella, che sarà una passerella
semi sospesa, si avrà una visione ampia e generale delle evidenze
archeologiche, quindi tutti coloro che attraverseranno il passaggio
dal parcheggio fino all'Ospedale potranno godere di quest'area
nella sua interezza.
Poi la seconda, che è più specialistica, consentirà di accedere
al piano d'imposta dei monumenti e camminare tra le vestigia,
ammirando le vetrine con i reperti; questo ovviamente in occasione
di eventi e di visite guidate. L'intendimento è proprio di fare in
modo che i reperti siano visibili da chi accede all'Ospedale, da
chi voglia in ogni caso guardarli dall'alto senza impedimenti,
biglietti o altro, mentre la possibilità poi di accedere al sito
nella sua generalità potrà essere anche fatta attraverso visite più
specifiche e più vicine ai reperti e ai luoghi.
Presidente -
Consigliera Erika Guichardaz, ha facoltà di
intervenire.
Guichardaz E. (PCP) -
Lei ce ne parla come se noi
conoscessimo bene quel progetto; purtroppo noi quel progetto,
attualmente, non lo conosciamo ancora.
Effettivamente in questa questione della passerella e della
fruibilità dall'alto, da quello che noi avevamo capito, vi era
comunque tutta una parte che era coperta dalla parte dell'Ospedale
e, soprattutto, da quello che si era capito nelle audizioni che
erano state fatte, vi era anche la problematicità rispetto a come
progettare quell'area. Infatti si chiedeva che non ci fossero dei
pali e che ci fosse una visibilità come quella che godiamo all'area
megalitica e quindi forse sarebbe opportuno una volta venire in
Commissione anche a parlarci di quest'aspetto.
Sicuramente, quello che evidenziamo è che altri 6 milioni sono
messi rispetto alla questione dei reperti archeologici e, secondo
noi, proprio avere quell'Ospedale sotto limiterà di molto la
fruibilità di quegli spazi perché, tendenzialmente, chi va
all'Ospedale, non ha così voglia di guardare le vestigie che stanno
al di sotto; ma questa è un'idea, forse, che aveva anche il
Presidente Bertin e l'aveva esplicitata in molte delle sue
iniziative. Aspettiamo comunque di vedere il progetto, perché
magari possiamo anche renderci conto che invece così non è.
Sicuramente, quello che evidenziamo è che quell'area, in
occasione di eventi, se già adesso è congestionata normalmente, se
già possiede un Ospedale... andremo a vedere la parte dello studio
del traffico e dello studio dei parcheggi che abbiamo chiesto, per
capire se viene contemplato anche l'aspetto della futura area
megalitica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK