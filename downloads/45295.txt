Consiglio Regionale della Valle d'Aosta - Oggetto del Consiglio n. 2068 del 14 dicembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2068 del 14 dicembre 2022 - Resoconto
OGGETTO N. 2068/XVI - Continuazione della trattazione
congiunta delle Relazioni della Sezione regionale di controllo
della Corte dei conti, del D.L. n. 82 (Legge di stabilità regionale
per il triennio 2023/2025) e del D.L. n. 83 (Bilancio di previsione
per il triennio 2023/2025). (Reiezione di sette ordini del giorno.
Approvazione di dieci ordini del giorno. Ritiro di un ordine del
giorno).
Bertin (Presidente) -
Alla presenza di 31 Consiglieri,
riprendiamo l'analisi dell'ordine del giorno. Siamo all'ordine del
giorno n. 13 del gruppo della Lega. Per l'illustrazione dell'ordine
del giorno, il consigliere Manfrin, a cui passo la parola
Manfrin (LEGA VDA) -
Cominciamo questa seduta con
l'ordine del giorno che è relativo al Bonus Social VDA. Non mi
faccio grosse illusioni rispetto a quella che è stata l'accoglienza
degli ordini del giorno che mi hanno preceduto nella giornata di
ieri, quindi ovviamente esporrò i problemi senza soverchia
immaginazione di chissà quale accoglimento, ma ritengo che sia
opportuno mettere due o tre puntini sulle "I".
Come sappiamo, è stato detto che il Bonus Social VDA ha
giustamente toccato migliaia di famiglie valdostane, con erogazioni
che hanno un certo range, è arrivato ieri peraltro anche il quadro
della situazione che ci è stato trasmesso rispetto ai risultati.
Sono 8.342 famiglie.
Rispetto a quello che si è fatto, abbiamo avuto modo già di
elencare alcuni problemi e alcune criticità e rispetto a queste ne
abbiamo evidenziate principalmente tre.
Con la prima questione andiamo ad affrontare direttamente le
famiglie che sono, loro malgrado, rimaste escluse dalla percezione
di quest'aiuto.
Io credo che ieri si sia detta una cosa inesatta, si è detto che
ci sono moltissime famiglie che si sono vergognate di presentare
questa richiesta e per questo non hanno potuto accedere.
Ricordo a me stesso - prima che all'Aula e anche al di fuori di
quest'Aula - che la domanda si faceva con un'applicazione, tramite
un computer, quindi non è che ci si dovesse recare chissà dove e
inginocchiarsi di fronte al satrapo locale, chiedendo cortesemente
la grazia di avere un bonus; c'era un'applicazione sulla quale
inserivo i miei dati, il mio Iban e se si riteneva che io fossi
destinato... che avessi i requisiti, mi veniva accordato. Quindi
non è che c'era un'umiliazione nell'avere e nel richiedere questo
bonus.
A conforto, a beneficio di questo dato abbiamo quello che le
associazioni dei consumatori e i sindacati ci hanno esposto durante
le varie audizioni e sono stati proprio i sindacati, nello
specifico uno solo a cui abbiamo chiesto una stima... peraltro
quando l'ho chiesta alcuni colleghi hanno manifestato stupore,
perché avevo chiesto più o meno di capire quante erano le persone
che non avevano potuto avere l'Isee per poter poi presentare la
richiesta del Bonus Social.
Un solo sindacato, non mi ricordo più se era un patronato...
comunque una sola associazione, un solo ente, ci ha detto di avere
prenotazioni eccedenti per 40 unità, cioè 40 famiglie che avrebbero
voluto accedere a questo bonus e avevano richiesto l'Isee e non
hanno potuto accedere.
Questo perché? Perché si è voluto procrastinare l'entrata in
vigore di questo bonus. Noi avevamo chiesto che venisse già
iniziata la raccolta a luglio, si è voluto attendere ancora e si è
voluto fare poi a settembre, nel giro di un mese evidentemente
molte famiglie non hanno fatto a tempo a richiedere l'Isee.
Io credo che si debba partire da un dato, che è corretto: si è
detto giustamente che ci sono 8.400 famiglie che hanno potuto
accedere a questo aiuto, ed è un dato giusto, è un dato importante,
è un dato che ovviamente ci conforta nella scelta e in quello che
abbiamo affermato, cioè che questa misura dovrebbe essere
evidentemente una misura che si ripete nel tempo; dobbiamo però
anche pensare una cosa, che quando abbiamo parlato in Commissione
di questa misura, ci è stato detto che le famiglie che si trovano
in quella fascia di Isee sono 11.400, quindi a fronte di 8 mila
famiglie che hanno potuto fare questo tipo di richiesta ce ne sono
3 mila che sono rimaste escluse, quindi giusto parlare di chi ha
potuto accedere, ma parliamo anche di quelle 3 mila famiglie che
non hanno potuto accedere a questo aiuto.
Proprio per questo chiediamo, con la prima impegnativa di
quest'ordine del giorno, di riaprire la possibilità delle domande
per tutte quelle persone che non hanno fatto a tempo a fare l'Isee
- magari, utilizzando la DSU, come giustamente ha chiesto ieri la
collega Foudraz - ma rientrano nelle fasce di reddito previste.
E ancora - ne abbiamo parlato ieri, lo ribadiamo oggi - ci è
stato detto che verrà dato un aiuto che assomma mi pare che il
Vicepresidente Bertschy abbia detto a tre volte quello che il Bon
Chauffage dava nella sua ultima erogazione, quella del 2017, che è
un dato corretto soltanto se si guarda la fascia più alta, la
fascia che corrisponde al 9% del totale, che prende fra i 1.250 e i
1.500 euro - poi, in realtà, il 56% prende meno di 1.000 euro - ma
quello che dobbiamo ricordarci è che in realtà è vero che c'è
un'erogazione oggi, ma il Bon Chauffage non è stato erogato per il
2018, per il 2019, per il 2020, per il 2021 e oggi arriviamo a
proporre questa misura ed erogarla, per cui, se c'è un aiuto che è
superiore al Bon Chauffage, non abbiamo aiutato persone che sono in
difficoltà e che abitano in una regione che ha particolari
difficoltà nell'affrontare i mesi invernali, non abbiamo erogato
alcun aiuto, quindi questo va considerato.
Se a questo aggiungiamo, come giustamente è stato scritto nelle
mail che sono arrivate, che le persone che fanno domanda possono
ricevere un aiuto sì ma non devono avere debiti con la Regione, e
dall'altra parte mettiamo il fatto che le persone che fanno questo
tipo di domande inevitabilmente si trovano all'avere per esempio il
bollo auto non pagato, ma per motivi di mancanza di liquidità,
perché parliamo di famiglie poverissime, anche a Isee zero, ne
consegue che siccome io riceverò mille euro, 600 euro, 700 euro
dalla Regione come Bonus Social, dall'altra parte io ho 500 euro,
600 euro, 800 euro di bolli non pagati che ovviamente andranno a
elidere quello che io percepisco.
Quindi, per carità, sicuramente una famiglia si troverà ad avere
un debito in meno, ma il problema è che quel bonus andava per
pagare la bolletta elettrica alla fine del mese; se io non ho i
soldi per pagare la bolletta elettrica, evidentemente quel bonus
non mi è servito a nulla. Sì, per carità, non avrò più un debito
con il bollo auto con la Regione, ma io la bolletta elettrica non
la potrò pagare e, se mi staccano l'utenza, io l'inverno me lo
faccio senza riscaldamento.
Ecco perché con la seconda impegnativa noi chiediamo che le
persone che hanno un debito nei confronti della Regione possano
usufruire del Bonus Sociale utilizzando i fondi non erogati per
coprire quelle che sono eventualmente le mancanze che loro ancora
versano nei confronti della Regione, perché, se questo dev'essere
un bonus, dev'essere un bonus che serve e non un bonus che copre ma
che fa saldo zero se non peggio.
Infine è stato giustamente detto, l'ho ripetuto ieri e l'ho
ribadito, si è detto che si poteva fare di più però non si è voluto
fare e non si sa bene perché.
In realtà i fondi c'erano, perché proprio per il fatto che i
fondi che sono stati stanziati erano sicuramente importanti, la
possibilità che avevamo adombrato - nonostante i cenni di diniego
che vedo sorgere dai banchi del Governo - era molto semplice ed era
questa: siccome i fondi erano ingenti, si è detto mettiamo un tetto
alle erogazioni, quindi più di questo non si va a erogare, ed è
corretto perché è chiaro che avere un Bonus Social da 15 mila euro
a famiglia, sicuramente alla famiglia fa piacere, ma diventa un po'
irrispettoso nei confronti di quelli che sono ancora in uno stato
di necessità, ma se io opero dei risparmi, se io opero degli
avanzi, perché non andare a incidere sulle famiglie che hanno un
Isee anche superiore ai 20 mila euro?
Ecco perché con la nostra proposta avevamo detto: "Mettiamo dei
limiti di un certo tipo, mettiamo dei limiti più bassi e, con gli
avanzi che eventualmente si dovessero generare, raccogliamo le
domande di quelli che sono i nuclei dai 20 mila ai 30 mila euro di
Isee, la famosa classe media, che viene sempre purtroppo ignorata
quando non proprio massacrata, e proviamo a disporre una misura
anche per queste fasce di Isee".
Anche questa proposta ci è stata bocciata. Riteniamo che sia
importante andare a utilizzare però i fondi non erogati per dare
una risposta anche a queste fasce, quindi con la terza impegnativa
chiediamo un impegno in questo senso.
Mi rendo conto anche che i dati rispetto all'utilizzo dei fondi
piuttosto che le famiglie, ci sono arrivati ieri mattina, gli
ordini del giorno li abbiamo depositati anche noi ieri mattina e
quindi alcuni dati possono risentire di una certa datazione, però
quello che riteniamo importante sono questi tre capisaldi, cioè,
primo, la riapertura delle domande per poter dare delle risposte
anche a quelle persone che sono state escluse, ovviamente loro
malgrado, a quelle 3 mila famiglie che ancora potrebbero fare
domanda e a cui non è stata data la possibilità.
Secondo: poter dare la possibilità a chi ha dei debiti con la
Regione di avere un aiuto e non di utilizzare in una partita di
giro questi fondi che escono da una porta ma rientrano dalla
finestra e, terzo, dall'altra parte a riaprire, con gli eventuali
avanzi, anche agli Isee superiori ai 20 mila euro.
Presidente -
Per il Governo, l'assessore Barmasse.
Barmasse (UV) -
Io penso che il consigliere Manfrin in
parte abbia già un po' anticipato quella che sarà la mia posizione,
ma non perché debbano esserci delle preclusioni, ma perché di
fatto, come ha già anticipato lei, i dati probabilmente quando
avete lavorato l'ordine del giorno non li conoscevate e quindi ci
sono degli ostacoli che probabilmente si sono evidenziati
successivamente.
Capisco ovviamente lo scopo positivo del suo ordine del giorno,
ma ci sono sicuramente degli ostacoli dal punto di vista
amministrativo.
Venendo quindi alle impegnative, riguardo a riaprire i termini
per la presentazione delle domande, non è fattibile, perché sono
fondi del 2022 e quindi siamo già oltre i termini per l'impegno
finanziario, pertanto non sarebbe più possibile.
Sul fatto che ci siano stati grandi ritardi a noi non risulta -
l'ha già anticipato anche il vicepresidente Bertschy - nel senso
che abbiamo fatto delle simulazioni e nel mese di ottobre e
novembre, i tempi, tra presentazione DSU e Isee sono stati
veramente molto brevi, tant'è vero che è nostra intenzione fare
delle valutazioni; adesso non mi ricordo più, come ha detto lei, se
è un patronato o un sindacato, valutare realmente quale sia stata
questa difficoltà per capire dove ci sono stati problemi perché a
noi, di fatto, al momento non risultano. Quindi, come dicevo, la
prima impegnativa non è accoglibile.
La seconda: utilizzare i fondi erogati per coprire i debiti. La
normativa nazionale non lo permette, quindi non potremmo farlo
neanche se volessimo, sarebbe un illecito amministrativo e quindi è
una strada assolutamente non percorribile.
Impegnare il Governo regionale a utilizzare gli eventuali fondi
non erogati. I fondi che avanzeranno saranno tra i 17 e i 20 mila
euro, questo vuol dire che tra i 20 e i 30 mila di valore Isee,
abbiamo circa 2 mila persone, il che vorrebbe dire che questi 20
mila euro divisi 2 mila persone, sono circa 10 euro a testa.
Ritengo che questo non avrebbe molto senso, in quanto questi sono
gli avanzi di questa misura.
Gran parte delle erogazioni che sono state fatte va dai 700 ai
900 euro, abbiamo delle persone, delle famiglie, che ricevono 1.500
euro di contributo su tutte e tre le fasce di Isee - ovviamente in
misura minoritaria - però la media è sui 700-800 euro per famiglia
su tutte e tre le fasce.
Ritengo che sia una cifra congrua e ridurre ulteriormente la
cifra per ampliare la platea, partendo ovviamente da 8 milioni di
disponibilità, secondo me non sarebbe stato così corretto in questo
momento, in quanto non avremmo dato un aiuto significativo.
Ovviamente ognuno ha il suo punto di vista. Con gli avanzi
attuali, potremmo dare circa 10 euro a famiglia, tra i 20 e i 30
mila euro, per cui non lo ritengo opportuno e non ritengo
accoglibile quest'ordine del giorno.
Presidente -
Consigliere Manfrin ne ha facoltà.
Manfrin (LEGA VDA) -
Come vede, posso cercare di vedere
oltre il tempo e provare ad anticipare le sue risposte.
Io voglio essere molto breve. Rispetto alla riapertura, sono
felice che lei voglia fare questo approfondimento, glielo dico
perché, magari, come avremo anche modo di parlare per esempio sulla
questione dell'assegnazione degli alloggi di cui ci ha messo al
corrente ieri piuttosto che della questione tra poco riguardo al
teleriscaldamento, a volte i dati che le forniscono non sono così
corretti e così esaustivi o forse sono dati che tengono conto
soltanto di una visione burocratica e non della realtà, come per
esempio considerare assegnati degli alloggi che in realtà hanno
stipulato un contratto ma sono alloggi che esistevano da anni senza
un contratto, però si pagava un affitto, ma questo è tutto un altro
capitolo.
Sono lieto che lei voglia approfondire perché è corretto, è agli
atti della Commissione: si è detto che quaranta famiglie non hanno
potuto fare la domanda, erano in coda per chiedere l'Isee e non
hanno potuto riceverlo, quindi è un dato di fatto e si può
verificare tranquillamente.
Riteniamo che - anche a fronte, invece, della questione per
esempio della rottamazione delle cartelle - dei ragionamenti si
debbano fare, quindi se a livello nazionale si ragiona in termini
di rottamazione delle cartelle, anche a livello regionale un'idea
rispetto alla tutela delle famiglie più deboli forse si debba
produrre.
Ancora, rispetto ai 30 mila euro e all'innalzamento dell'Isee,
riteniamo che sia una questione di principio pensare che anche
persone che, per esempio, hanno un Isee molto alto, oltre i 20 mila
euro, ma ce l'hanno perché in realtà hanno delle proprietà di cui
non possono disporre, di cui non possono liberarsi ma che gli
pesano sull'Isee; riteniamo che l'Isee non fotografi quella realtà,
che quelle persone siano in realtà in una situazione molto diversa
rispetto a quella che viene evidenziata, a livello di
testimonianza, e riteniamo opportuno portare al voto
quest'iniziativa.
Presidente -
Ci sono altri che vogliono intervenire? Se
non vi sono altri interventi, mettiamo in votazione l'ordine del
giorno. La votazione è aperta. La votazione è chiusa.
Presenti: 34
Votanti: 17
Favorevoli: 17
Astenuti: 17 (Barmasse, Bertin, Bertschy, Caveri, Chatrian,
Cretier, Guichardaz Jean-Pierre, Jordan, Lavevaz, Malacrinò,
Marguerettaz, Marzi, Padovani, Restano, Rosaire, Sapinet e
Testolin).
L'ordine del giorno non è approvato.
Passiamo al seguente, il n. 14. Si è prenotato il consigliere
Aggravi a cui passo la parola.
Aggravi (LEGA VDA) -
Quest'ordine del giorno vorrebbe
parlare di finanza locale. Tempo fa è apparsa sui quotidiani,
soprattutto nazionali, una notizia relativa alla sentenza della
Corte costituzionale 209/2022 che ha dichiarato illegittima
l'esenzione IMU per solo una delle due prime case occupate da
coniugi perché, in caso contrario, sarebbero discriminate le coppie
sposate e unite civilmente rispetto ai conviventi di fatto.
È banale dire - e lo sappiamo benissimo - che i bilanci dei
nostri Comuni poggiano su questo tipo d'imposta che ha avuto
altrettanto una storia complicata e complessa e sappiamo -
l'abbiamo visto e lo vediamo dal capo di finanza locale a ogni
bilancio e a ogni intervento che viene fatto di stanziamento fondi,
rimodulazioni o finanziamento anche delle cosiddette leggi di
settore - quanto ovviamente c'è di finanza derivata e quanto
possiamo vedere, quanto è la finanza propria dei nostri Comuni.
Questa sentenza che è passata un po' in sordina sui media locali
e devo dire anche di altre realtà i cui bilanci vivono sulle prime
e seconde case, più che altro sulle seconde case, specifica che per
i coniugi che hanno pagato una delle due prime case come seconda
casa in fase di acconto 2022, quindi entro lo scorso 15 giugno,
esiste la possibilità di scalare l'importo direttamente con il
salto del 16 dicembre o di inviarlo al 2023 se il Comune in cui si
trova l'immobile lo consente.
Vi è tutta una serie di possibilità di rimborso che possono
essere chieste ovviamente a fronte poi - e qua lo si specifica ma
si entra un po' in procedure anche un po' pelose se vogliamo
riguardo ai controlli.
Sappiamo che alcuni Comuni hanno negli anni portato avanti dei
giusti controlli per comprendere se l'imposta era dovuta, ovvero se
alcune esenzioni non erano giustificabili, però sappiamo che in
quel caso lì sostanzialmente direbbero il collega Sammaritani e i
colleghi avvocati "Si va poi in contenzioso" e lì si sa che si
entra nel livello dell'incertezza.
A fronte di questo, un po' anche in ottica, se vogliamo, di
prevenzione, o meglio prioritaria, o meglio di conoscenza
complessiva di quello che può essere un fenomeno che, almeno a
nostro giudizio, non dev'essere sottovalutato per le possibili
ricadute, soprattutto penso ai Comuni che hanno vocazione
turistica, l'ordine del giorno impegna il Presidente della Regione
- in quanto ovviamente titolare della delega sugli enti locali e di
concerto con l'Assessore alle finanze - ad attivare
un'interlocuzione con il Consiglio permanente degli Enti locali
sugli effetti finanziari che potrebbe apportare la già richiamata
sentenza 209 sui bilanci dei Comuni valdostani, informandone
successivamente le competenti Commissioni consiliari entro la data
di adozione della delibera di Giunta di applicazione delle
disposizioni di finanza locale.
Questo un po' per fare il punto in ottica preventiva rispetto
alla messa a terra delle misure di quest'anno relative alla finanza
locale.
Probabilmente, ripeto, questo è un fenomeno che magari in alcuni
casi deve essere ancora valutato, capito e purtroppo, o per
fortuna, ovviamente toccherà caso per caso, perché, soprattutto nel
momento in cui si dovrà o si andrà o si potrà andare a contenzioso
nel singolo caso - lì sappiamo che poi si apre tutto il discorso
delle bollette, dimostrare che uno dei due coniugi effettivamente
risiede per motivi di lavoro, e quindi non è soltanto il discorso
della residenza anagrafica nella casa dichiarata a sua volta prima
casa, il discorso del medico di famiglia - ci sono tutta una serie
di giustificazioni - perdonatemi la sintesi - di quello che può
essere poi...
Però oggettivamente questa sentenza rischia di creare un effetto
finanziario non positivo sui bilanci dei Comuni e poi soprattutto
in un momento tra l'altro, per carità, contingente, ma in cui ci
stiamo, a vario titolo e in vari modi, facendo dei ragionamenti sul
futuro del sistema di finanza derivata, io penso che
un'interlocuzione con gli Enti locali possa essere positiva e
soprattutto possa anche permettere di monitorare un fenomeno che
potrebbe avere delle ricadute costose in tutti i sensi.
Presidente -
Il Presidente della Regione ne ha
facoltà.
Lavevaz (UV) -
Sì, il problema posto da quest'ordine del
giorno, in buona sostanza, un'interpretazione che la Corte
costituzionale ha dato sulla definizione di abitazione principale,
perché poi il fulcro della questione è lì, rischia effettivamente
di avere delle ripercussioni importanti sui Comuni a più alta
densità di seconde case. E' chiaro che nella nostra regione abbiamo
dei Comuni nei quali una sentenza di questo tipo è del tutto
ininfluente, altri nei quali invece rischia di essere non voglio
dire dirompente, perché non è forse la definizione, ma comunque di
una certa rilevanza.
Quindi è corretto, secondo me, porre la giusta attenzione a
questo tipo di problema e soprattutto alle sue ricadute.
Condivido con il collega Aggravi il fatto che in questa fase
mancano sicuramente delle certezze, mancano dei dati, manca tutta
una serie anche di passaggi probabilmente che nasceranno anche, può
darsi, a livello legislativo nazionale, mi immagino delle forme di
compensazione perché non è un problema che riguarda solo i nostri
Comuni ma tutti i Comuni italiani.
Io condivido in pieno l'impegnativa di quest'ordine del giorno
e, quindi, tutte le considerazioni fatte: la necessità di
un'interlocuzione con gli Enti locali, con il Consiglio permanente
degli Enti locali. L'unico dubbio che ho - e che quindi proporrei
eventualmente di modificare - è la scadenza entro la quale fare,
così, interlocuzioni, per il semplice motivo che la data di
attuazione della DGR applicativa significa sostanzialmente fra un
paio di mesi.
Il problema è che fra un paio di mesi sicuramente non avremo la
possibilità di avere i dati perché sono dati anche di difficile
estrapolazione dalle banche dati dei Comuni, quindi probabilmente
ha più senso magari mettere come scadenza, se siamo d'accordo, la
prima rata di IMU, tanto comunque la questione sarà nell'esercizio
finanziario in corso, quindi l'IMU ha una prima rata e una seconda
rata a dicembre, quindi secondo me se mettiamo giugno come termine
per questa verifica è una cosa che non sposta a livello di sostanza
e ci permette di arrivare magari con dei dati un poco più precisi
da parte dei Comuni.
Effettivamente sono dati molto difficili da estrapolare, quindi
io non so quale può essere la formulazione, possiamo mettere entro
sei mesi oppure entro la prima rata, è la stessa cosa. Secondo me
potrebbe essere. entro fine giugno.
Quindi, se siamo d'accordo su questa soluzione, condividiamo
l'impegnativa e la votiamo.
Presidente -
Consigliere Aggravi.
Aggravi (LEGA VDA) -
L'obiettivo ovviamente non sta nella
scadenza ma sta nel contenuto, quindi può andare benissimo parlare
di fine giugno 2023, o comunque sei mesi, valutiamo anche con la
Segreteria come riportarlo e ringraziamo per l'attenzione data
all'ordine del giorno.
Presidente -
Mettiamo in votazione. La votazione è
aperta. La votazione è chiusa.
Presenti, votanti e favorevoli:35
L'ordine del giorno n. 14 è approvato all'unanimità.
Passiamo ora all'ordine del giorno n. 15, sempre della Lega. Si
è prenotato il consigliere Manfrin.
Manfrin (LEGA VDA) -
Con quest'ordine del giorno andiamo
a trattare un tema che è di assoluta attualità ma che, mi permetto
di ricordare, il sottoscritto e il nostro gruppo portavano
all'attenzione di quest'assemblea già a settembre 2021.
A settembre 2021 in un'iniziativa avevamo evidenziato che alcuni
alloggi e alcuni condomini di edilizia residenziale pubblica erano
stati allacciati in maniera forzosa, con lettere di minacce e
quant'altro, alla rete del teleriscaldamento e quelli che erano già
stati collegati al teleriscaldamento avevano denunciato un aumento
dei costi che era doppio o triplo rispetto a quello che
utilizzavano prima.
In quell'occasione ci venne detto che in realtà gli aumenti non
c'erano.
A gennaio 2022 però questi aumenti vengono evidenziati in due
servizi giornalistici, entrambi con dei rappresentanti di condomini
privati, che ho voluto riportare, cioè proprio a gennaio del 2022
si riportava che nel 2021 395 condomini registravano aumenti fino
al 100% del costo per kilowatt/ora consumato. Questo era uno degli
articoli usciti il 14 di gennaio.
Quindi, già a gennaio 2022 si evidenziava che nel 2021, prima
ancora che arrivasse la guerra, c'era già stato un aumento
inusitato rispetto ai costi.
Un altro articolo a seguire, il 16 di gennaio, evidenziava che
l'aumento era del 120% dei costi in bolletta, quindi tariffe che
schizzavano da 0,05 a 0,11 e la società non forniva risposte.
A questo seguivano numerose altre iniziative che evidenziavano
un aumento dei costi e un pericolo appunto per le famiglie che si
vedevano allacciate al teleriscaldamento.
A queste iniziative c'è sempre stato risposto che, in realtà,
non era vero che c'erano questi aumenti; arriviamo però alle
notizie di questa settimana, cioè con la denuncia all'antitrust da
parte di alcune associazioni dei consumatori che riferiscono di
circa 6 mila famiglie di Aosta collegate al riscaldamento che hanno
avuto un aumento, che definirei
brobdingnagiano,
del 140%,
dal 100% di cui eravamo partiti nel 2021.
Dicono anche queste associazioni - che ieri hanno fatto una
conferenza stampa - che hanno chiesto un incontro ma non è stato
concesso, però il problema è evidente, perché magari finché lo dice
il sottoscritto darà voce e corpo a fantasie, però le bollette che
avevo in mano erano reali, le ho presentate, le ho addirittura
allegate agli atti e sono state ignorate; sono stati presentati i
dati in alcuni approfondimenti giornalistici e anche questi sono
stati bollati come fasulli, e l'Ordine dei giornalisti mi impone di
dire che - guardo qui il collega di fronte - che assolutamente i
giornalisti dicono sempre e solo la verità, descrivono sempre e
solo la verità, quindi dev'essere una verità anche quella... adesso
però siamo addirittura alla denuncia dell'antitrust, nero su
bianco, da parte dell'Associazione dei consumatori che più volte in
Commissione ha evidenziato un aumento di questi costi.
Quali sono i problemi? I problemi sono per quelli che abitano
nei condomini privati, effettivamente il teleriscaldamento è un
monopolio, perché il teleriscaldamento viene preso, viene
installato e rende inservibile la caldaia che si aveva prima. Se si
vuole ripristinare la caldaia, bisogna pagare fra i 25 e i 30 mila
euro, una spesa che evidentemente è superiore rispetto ai consumi o
alle bollette che non può pagare. Da quel momento, quindi dal
momento del collegamento in poi, chi fornisce quel tipo di
riscaldamento può fare il prezzo che vuole, perché non ci sono dei
concorrenti su cui poter cambiare.
È chiaro che se ci troviamo in questa condizione di condomini
privati, immaginiamoci quelli che sono stati obbligati negli
alloggi di edilizia residenziale pubblica a essere collegati a
forza e si trovano ad affrontare bollette che loro non hanno mai né
richiesto né ottenuto.
Questi due problemi hanno una radice comune che è appunto il
teleriscaldamento, e nello specifico la società Telcha, società che
- non tutti lo sanno - è partecipata per il 10,98% da CVA.
Ecco perché, a fronte di questo, riteniamo sia opportuno aprire
una riflessione, quindi con questo ordine del giorno chiediamo di
fronte a questo grave problema - proprio per evitare che questo
sistema di monopolio soffochi le famiglie con bollette che non si
possono affrontare con dei costi così alti - che si possano
verificare, anche tramite le partecipate regionali, le motivazioni
di questi momenti e che si possa, per quanto possibile, favorire
l'applicazione di tariffe accessibili e in linea con le altre fonti
di approvvigionamento energetico.
Presidente -
Per il Governo, l'assessore Caveri.
Caveri (AV-VdA Unie) -
Rispondo anche a nome del collega
Bertschy per la semplice ragione che viene evocata la partecipata,
quindi nella ripartizione dei compiti mi è stato dato il compito di
rispondere.
Il tema del teleriscaldamento è un tema estremamente
interessante; io appartenevo alle Cassandre che nel dicembre del
2013 scrivevano di avere qualche dubbio rispetto all'economicità
del sistema di teleriscaldamento, perché all'epoca avevo avuto un
lungo confronto sui teleriscaldamenti in Europa all'interno del
Comitato delle Regioni, tra l'altro all'interno di un gruppo che
non può essere accusato di estremismi, come gruppo dei democratici
e dei liberali di cui facevo parte all'epoca, quindi era pieno di
liberisti; adesso non vedo il collega Aggravi ma credo che sarebbe
stato un gruppo che gli sarebbe piaciuto.
All'epoca raccontarono sia agli Inglesi ma soprattutto a quelli
provenienti dai Paesi del centro dell'Est Europa i rischi derivanti
dai sistemi di teleriscaldamento; io scrivevo dicendo del costo
crescente e sappiamo che pesa sempre qualche rischio di
approvvigionamento, visto che il grosso arriva dall'Algeria e dalla
Russia.
All'epoca la prima crisi del metano era proprio dovuta al fatto
di aver chiuso i tubi in Algeria, mentre oggi ci troviamo di fronte
alla Russia e, non per fare la Cassandra, dicevo: "Speriamo dunque
che non sia un'operazione temeraria e che fra qualche anno non si
scopra, per chi ha aderito ai contratti, che i costi peseranno
parecchio e che la via per tornare ad altri sistemi non sarebbe
così banale. In più, l'utente finale del sistema, una volta
effettuato l'allacciamento, non ha di fatto la facoltà di cambiare
fornitore", come capita invece in altri settori dell'energia e
anche della telefonia.
A questo punto - e mi stupisce francamente che l'associazione
consumatori ci arrivi oggi - è chiaro che è un regime
monopolistico, può piacere o non può piacere.
Venendo alla questione degli aumenti e aderendo con qualche
modifica all'ordine del giorno, io devo dire che è vero che i
prezzi sono aumentati enormemente e che in questo momento
l'Authority, peraltro su altri settori, sta esaminando la posizione
di alcune società fornitrici di energia tra cui anche Engie, che è
questa società che oggi gestisce Telcha, non nel teleriscaldamento,
però l'accensione di questi focus è molto interessante e tra
l'altro non colpisce CVA e possiamo essere tranquilli, mentre ha
colpito moltissime società grandi e piccole.
Ora è vero che qualunque caldaia a gas ha avuto aumenti
analoghi, ed è vero - e questo è un ragionamento che va fatto con
il Governo nazionale, dobbiamo parlarne con i Parlamentari - che,
mentre gas ed energia elettrica hanno avuto riduzione degli oneri
di sistema, queste stesse riduzioni nel teleriscaldamento non ci
sono state, così come la riduzione al 5% dell'Iva non è valsa sul
teleriscaldamento dove pesa ancora un 22%.
Questi sono temi di tipo nazionale che, in qualche maniera,
dovremmo affrontare.
Resta comunque la necessità di fare chiarezza, di avere delle
certezze, quindi da questo punto di vista accettiamo l'ordine del
giorno, chiedendo solo nell'ultima parte, "Ricordata la
partecipazione di CVA", di aggiungere solo: "La partecipazione
minoritaria del CVA" che quindi non ha una governance della società
e la parte impegnativa dovrebbe diventare: "Verificare, con i
diversi interlocutori, le motivazioni di tali aumenti e a
presentare in Commissione gli esiti", togliendo la seconda
parte.
Se su questo si aderisce, la maggioranza voterà a favore.
Presidente -
Consigliere Manfrin ne ha facoltà.
Manfrin (LEGA VDA) -
Ritengo che siano delle modifiche
assolutamente accoglibili e che vanno nella direzione che abbiamo
proposto, cioè fare una verifica rispetto ai costi.
Quello che diceva giustamente l'assessore Caveri, che condivido
appieno, rispetto anche all'aumento dei prezzi delle materie
combustibili, e nello specifico dei gas, però secondo me viene un
po' confutata, nella parte di "C'è stato un aumento da parte di
tutte le fonti" da un ottimo approfondimento giornalistico che ho
citato qui che è quello del 14 di gennaio, perché qui sono messi a
paragone - siccome si è fatto un lavoro approfondito - quei
condomini che avevano quell'allaccio e chiedendo quali erano i
consumi che si avevano con l'allaccio a metano al gas e quei
condomini invece che avevano l'allaccio al teleriscaldamento e si è
osservato che l'aumento di chi era collegato al teleriscaldamento
era superiore rispetto all'aumento di chi era allacciato al gas.
Quindi evidentemente se c'è un aumento di tutte le fonti di
approvvigionamento energetico, c'è anche però dall'altra parte un
problema che appunto riguarda il teleriscaldamento in primis.
Adesso stavo cercando un pezzo per citarvelo, ma l'articolo è
abbastanza lungo, quindi non vorrei tediare l'Aula e vorrei portare
al voto per poi andare ad esaminare gli altri ordini del giorno,
però capire qual è il motivo per il quale se tutte le fonti di
riscaldamento aumentano e ce n'è qualcuna che aumenta molto di più,
e si pone in una maniera inaffrontabile da parte di molte famiglie,
credo che sia un nostro compito, che la tutela dei Valdostani sia
importante e credo che sia la direzione nella quale dobbiamo
andare.
Presidente -
Mettiamo in votazione l'ordine del giorno
così come emendato. La votazione è aperta. La votazione è
chiusa.
Presenti, votanti e favorevoli: 35
L'ordine del giorno n. 15 è approvato all'unanimità.
Passiamo all'ordine del giorno n. 16 della Lega, si è prenotato
il consigliere Lavy, ne ha facoltà.
Lavy (LEGA VDA) -
Ormai sembra di essere quasi arrivati a
una saga di un film e la puntata in questo caso potrebbe essere
intitolata "Weissmatten II la vendetta" perché con quest'ordine del
giorno - l'assessore Bertschy lo saprà molto bene - è ovvio che si
vuole fare un punto della situazione per quanto riguarda tutte le
stazioni sciistiche, ma si sa benissimo che le problematiche
continuano a essere solamente in un certo tipo di stazione. Però
facciamo un po' il punto.
Quando abbiamo discusso della legge, la famosa legge sui piccoli
impianti, assolutamente necessaria in questa fase, io comunque
l'avevo avvertita, le avevo detto: "Guardi, faccia attenzione
perché comunque sa, visto che vengono impegnati dei soldi pubblici,
semmai capitasse qualche inefficienza - era già bene o male
consuetudine in alcune società per quanto riguarda la gestione dei
piccoli impianti - l'interpellanza o comunque un'iniziativa in
Consiglio arriverà".
Eccola qui, puntuale, perché comunque purtroppo certe questioni
rimangono nel tempo anche se lei stessa aveva dato un certo tipo di
assicurazioni, però con quest'ordine del giorno si vuole un poco
fare un punto più generale della questione, capire com'è andato
questo inizio di stagione in tutte le piccole stazioni, proprio per
capire se si è capito il senso della legge, che serve per mantenere
aperte le piccole stazioni, per dare delle risposte al territorio e
non deve esserci neanche un minimo di pensiero di sperpero di
denaro o quant'altro.
Ecco perché con quest'ordine del giorno si vuole comunque
invitarla in Commissione, nella prima seduta possibile, per
relazionare sull'apertura delle piccole stazioni perché, ripeto,
dalle varie notizie che mi sono arrivate, da nessuna parte ci sono
stati grandissimi problemi, solamente in una ci sono state grandi
problematiche per cui "lavic" non sono stati usati, i mucchi della
neve che sono ancora lì, i gatti fermi, gli skilift fermi, snowpark
non ha aperto se non dopo una sua visita pastorale, allora
chiediamoci, c'è qualcosa sempre che non funziona in un certo
luogo, in certe società, però con quest'ordine del giorno si vuole
fare il punto generale della situazione.
Presidente -
Per il Governo, l'assessore Bertschy.
Bertschy (AV-VdA Unie) -
Senza entrare nel merito della
questione puntuale, visto che l'impegnativa chiede di riferire alla
Commissione consiliare alla prima occasione utile sulle piccole
stazioni, accettiamo l'ordine del giorno, credo sia non solo utile
ma anche opportuno, visto l'impegno che il Consiglio regionale ha
messo nell'approvazione della legge, nel sostenere questo
indirizzo; ben volentieri vengo a riferire ma soprattutto porto
delle informazioni che sono a disposizione, tenendo sempre la
giusta considerazione del ruolo politico rispetto a quello
gestionale, che evidentemente compete alle società con anche la
responsabilità rispetto alla gestione della sicurezza e di tutto
quanto.
Devo dire che in generale c'è stata un'attenzione a provare ad
aprire nonostante le condizioni oggi della neve siano ancora
condizioni molto, molto limitate, soprattutto in alcune località,
perché poi - e non sto parlando nello specifico di Weissmaten, sto
parlando in generale - non dobbiamo rischiare neanche di aprire per
aprire, poi di non avere condizioni né di qualità dei servizi né di
sicurezza e quindi poi di farci criticare rispetto all'eventuale
giornata "non divertente" da parte di chi fruisce degli impianti di
sci.
Un dato mi sembra però molto significativo: questa partenza di
stagione è un'ottima partenza di stagione, le società hanno
incassato circa 12 milioni e mezzo di euro, più Skyway 1 milione e
400 da inizio ottobre a oggi, e, considerando le difficoltà che ci
sono state comunque per una parte del mese di novembre sul Cervinia
rispetto all'anno scorso, è un dato superiore a quello del
2021-2022, quindi è una stagione dello sci che parte bene, anche
con dei buoni primi ingressi, quindi speriamo veramente che nei
prossimi giorni la neve ci aiuti a completare gli impianti con una
buona nevicata, le società sono al lavoro con i propri impianti
d'innevamento - per fortuna in questo periodo fa freddo - per
completare la qualità dei comprensori in vista delle vacanze di
Natale però, ripeto, questi dati sono dati confortanti che speriamo
possano essere preludio di un'ottima stagione.
Comunque confermo la disponibilità - e anche l'opportunità - di
una relazione in Commissione, anche per capire come sta andando il
progetto sugli Skipass a 100 euro, vediamo come vanno le cose.
Presidente -
Consigliere Lavy, a lei la parola.
Lavy (LEGA VDA) -
Grazie, Assessore, si dimostra comunque
sempre bravo a fare slalom per evitare certi temi, ma assolutamente
ne parleremo in Commissione proprio perché, appunto, fra tutte le
piccole stazioni, ho avuto bene o male diverse sentori e bene o
male quasi in tutte la faccenda sta andando direi discretamente
bene, in una no, ed è un gran peccato proprio perché qui si parla
addirittura di un vero e proprio danno economico, perché delle
condizioni di base, non dico per aprire tutto, ma per aprire almeno
lo Snowpark un po' prima di sabato scorso c'erano, e mi immagino
quanto siano stati felici tutti gli operatori economici intorno
alla pista nel vedere chiuso qualsiasi cosa. C'è qualcosa che non
va, ma appunto ne parleremo in Commissione.
La ringrazio quindi per l'accoglimento di quest'ordine del
giorno e lo voteremo convintamente.
Presidente -
Mettiamo in votazione l'ordine del giorno.
La votazione è aperta. La votazione è chiusa.
Presenti, votanti e favorevoli: 34
L'ordine del giorno è approvato all'unanimità.
Passiamo ora agli ordini del giorno di Pour l'Autonomie. Ordine
del giorno n. 1. Consigliere Carrel a lei la parola.
Carrel (PA) -
Con quest'ordine del giorno volevamo
tornare sul tema del Bonus Entreprises, tema che abbiamo già
trattato nella nostra relazione in discussione generale, un tema
che è stato già oggetto di diverse dichiarazioni da parte di vari
gruppi.
Era nostra intenzione andare a richiedere il finanziamento
appena dopo l'assestamento con la prima variazione delle risorse,
dei 14 milioni mancanti per finanziare le 941 domande che, con le
risorse che abbiamo stanziato con la legge 21 e la legge 25, non
hanno trovato copertura.
Ritiriamo quest'ordine del giorno in vista appunto di quanto la
maggioranza ha presentato nell'emendamento, in quanto proprio
nell'emendamento presentato dalla maggioranza vi è un'attenzione
specifica a questo tema, quindi è inutile discutere un ordine del
giorno se poi discuteremo l'emendamento ed entreremo nel merito di
questa problematica: lo ripetiamo: dal nostro punto di vista, è
fondamentale trovare le coperture necessarie per dare le risposte
dovute a tutti.
Presidente -
L'ordine del giorno è ritirato. Affrontiamo
l'ordine del giorno n. 2, sempre di Pour l'Autonomie. Consigliere
Rollandin si è prenotato, ne ha facoltà.
Rollandin (PA) -
Richiamato il fenomeno delle
disuguaglianze nell'accesso, nell'uso delle tecnologie in Valle
d'Aosta, che risulta essere estremamente elevato, e analizzati i
diversi fattori legati, che impongono la necessità di abbattere il
digital divide nella nostra comunità; sottolineata l'importanza,
soprattutto per i giovani, e le famiglie di ogni classe sociale di
poter acquisire un tablet o un PC portatile; evidenziati gli
importanti sforzi realizzati dalla nostra Regione, grazie anche ai
finanziamenti europei per la posa della fibra ottica nel nostro
territorio regionale e sentite le relazioni del Presidente della
Giunta in II Commissione, si impegna il Governo regionale a
destinare parte dell'avanzo di bilancio per applicare il progetto
"Un computer in famiglia", già realizzato nella nostra Regione nel
2011.
Come tutti sanno, questo ha avuto un successo notevole e credo
che sia importante per tutti dare un segnale di attenzione nei
confronti dei giovani, che devono trovarsi nella giusta
situazione.
Presidente -
Per il Governo, l'assessore Marzi.
Marzi (SA) -
Rispetto all'ordine del giorno richiamato,
sicuramente cogliamo lo spirito propositivo e anche il richiamo a
un'iniziativa di qualche anno fa, che sicuramente vedeva, da questo
punto di vista, la Valle l'Aosta essere agli albori e anche tra i
primi a fare tutta una serie di scelte, prima fra tutti quella
della banda ultralarga, della Bul VdA, quindi di conseguenza nel
cogliere positivamente la cosa, riteniamo che oggi vadano espressi,
e poi passerò la parola al collega Caveri, perché naturalmente
questo tema lo riguarda, anche per tutto quanto il mondo scuola che
viene richiamato nelle premesse... a nostro avviso proponiamo una
modifica all'ordine del giorno nel quale manteniamo tutte quante le
premesse e specifichiamo rispetto alla parte delle premesse degli
evidenziati: che questo interviene per il Piano scuola ed è
complementare al progetto per la banda ultralarga; tra l'altro
questo è un tema che è stato più volte trattato anche in Consiglio
e che vede la Valle d'Aosta essere la prima Regione in Italia
rispetto a questa progettualità, che va naturalmente a inserirsi
all'interno di tutte quante le opere che più volte abbiamo trattato
sulle scelte politiche del passato di arrivare a dotare la Regione
autonoma Valle d'Aosta di una rete di fibra, della dorsale di fibra
- per un costo di 24 milioni di euro che arrivarono da fondi
europei e nazionali, e anche con innesti di finanziamenti regionali
- che hanno di fatto permesso alla Regione di essere una delle
pochissime Regioni ad avere la fibra che arriva nella piazza di
ogni singolo Comune.
Naturalmente su questo s'innesta anche la possibilità
d'intervenire con il Piano scuola, complementare appunto al
progetto di banda ultralarga.
Nel cogliere positivamente quanto rappresentato nelle premesse,
chiediamo di variare la parte impegnativa che diventerebbe a questo
punto la seguente: "Il Governo regionale a individuare specifiche
misure a supporto delle famiglie e dei giovani per favorire e
agevolare l'evoluzione digitale della comunità valdostana, sia
attraverso la formazione sia verificando le future disponibilità
finanziarie ad acquistare gli strumenti più adeguati".
Su questa seconda parte dell'impegnativa lascio la parola al
collega Caveri, sulla prima parte invece abbiamo voluto fare
quest'inserimento perché rispetto al Piano che viene richiamato,
quindi un piano che è di oltre dieci anni fa, quello che anche
tramite la tragedia della pandemia si è reso evidente è il fatto
che spesso non è semplicemente l'acquisto di uno strumento che in
una qualche maniera aiuta a supplire il digital divide, ma sia gli
interventi strutturali che sono stati posti in essere in piena
continuità amministrativa, e che tra l'altro hanno anche riguardato
i proponenti, sia gli aspetti invece più di natura formativa
rispetto agli interventi che oggi devono essere posti in essere su
un territorio così delicato come quello valdostano.
Per cui ci sentiamo di proporre questa modifica e quindi, di
conseguenza, se la modifica viene accettata, poi dopo di
votarlo.
Presidente -
Interviene anche l'assessore Caveri e, in
questo caso, utilizza il tempo del suo gruppo.
Caveri (AV-VdA Unie) -
Come il consigliere Rollandin ha
ricordato, "Un computer in famiglia" ebbe negli anni un grande
successo; la prima edizione risaliva al 2008 e quest'idea di dare
ai ragazzi un computer, che poi diventava il computer di famiglia,
è un tema che dovremmo riprendere e stiamo aspettando di avere
certezze sui fondi FSC, Fondo Sviluppo e Coesione, per inserirlo
nelle scuole - stiamo ragionando sulla prima media e sulla prima
superiore - in maniera di andare a coprire due archi scolastici,
stiamo anche definendo quale tipo di tablet dare.
È chiaro che all'epoca si pensava proprio a un computer, oggi si
preferirebbe un tablet proprio per la rapidità di un suo possibile
utilizzo, quindi ci auguriamo nel 2023 di poter riprendere
quest'iniziativa che ebbe un successo così elevato.
Presidente
- Consigliere Rollandin.
Rollandin (PA) -
Ringrazio gli Assessori che si sono
pronunciati in tal senso con le dovute differenziazioni e con gli
adeguamenti che sono stati giustificati dall'esigenza che è stata
poi rivista dall'assessore Caveri.
Il nostro stimolo sostanziale era quello di non lasciar cadere
quel lavoro che era stato fatto nel tempo e che aveva comportato un
beneficio importante per i giovani e che non può essere di fatto
interrotto.
È importante che ci siano quelle considerazioni che Caveri ha
voluto giustamente sottolineare e credo che il senso vero di
quest'iniziativa andava nelle direzioni che sono state poi meglio
specificate e che quindi accettiamo.
Presidente -
Mettiamo in votazione l'ordine del giorno
così come modificato. La votazione è aperta. La votazione è
chiusa.
Presenti, votanti e favorevoli: 35
L'ordine del giorno è approvato all'unanimità.
Passiamo ora all'ordine del giorno n. 3, sempre di Pour
l'Autonomie. Si è prenotato il consigliere Carrel a cui passo la
parola.
Carrel (PA) -
Con quest'ordine del giorno parliamo di
personale del Corpo Forestale, un Corpo che ci distingue dal resto
della Nazione, un Corpo che è rimasto il Corpo Forestale della
Regione autonoma Valle d'Aosta ed è un Corpo che ha bisogno di
personale, anche per vari motivi di esigenze organizzative per il
servizio importante che svolge su tutto il nostro territorio
regionale.
Andando nel concreto e senza elencare tutti gli atti e i
concorsi che sono stati fatti all'interno del Corpo Forestale, il
quale ha visto l'assunzione, o meglio, prevede l'assunzione, perché
sono stati fatti i concorsi ma verranno poi assunti otto ispettori
e dodici collaboratori, andando a riprendere la delibera 446/2022
nella quale si evidenzia la dotazione organica del personale di cui
all'articolo 5 comma 2 lettera B, concentrandoci essenzialmente
sulla questione riguardante agli agenti, sovrintendenti e gli
ispettori, abbiamo visto che vi è una graduatoria aperta di un
concorso bandito nel 2021 da cui andremo ad attingere per assumere
degli agenti forestali.
Sorge un problema che non è un problema ma è una questione
organizzativa dal nostro punto di vista importante, legata al corso
che gli agenti forestali devono effettuare prima di essere assunti
a tempo indeterminato, quindi il corso che gli permette di
diventare allievi di agenti forestali.
Questo è un corso organizzato e finanziato dalla Regione Valle
d'Aosta ed è un corso a cui può partecipare chi ha vinto la
graduatoria, quindi i tre posti messi a bando, che vanno a coprire
le esigenze del 2019-2020-2021 e i posti disponibili
successivamente sino alla data di inizio del corso. Sto citando
l'articolo 2 comma 3 del regolamento regionale 17 maggio 2010 n.
2.
I posti disponibili successivamente sono sicuramente dodici per
il 2022 - perché ormai siamo nel 2022, e ve ne sono altri anche, in
quanto vi sono dei posti lasciati e liberati dalle graduatorie che
ho citato in premessa.
Quindi volevamo chiedere al Governo regionale di impegnarsi e
andare a effettuare questo corso coprendo tutto il fabbisogno,
anche del 2023, tenendo in considerazione che il regolamento
regionale ci permette di attivare il corso anche per un numero non
superiore al 25% dei posti disponibili ...il personale
riservatario, il quale non verrà assunto subito dopo il corso ma
verrà assunto in seguito.
Crediamo che fare economia anche sull'organizzazione di questi
corsi sia necessario per dare le risposte opportune anche al Corpo.
Inutile dal nostro punto di vita è avviare un corso esclusivamente
per il personale da assumere entro il 2022, visto che ormai mancano
quindici giorni all'inizio del 2023, sarebbe bene avviarlo - visto
che questi cosi si avviano in inverno e immagino sia già stato
avviato l'iter per organizzare il corso - nel mese di gennaio o
magari febbraio in modo da poter includere anche il fabbisogno 2023
e dare una risposta più corposa alle esigenze del personale del
Corpo Forestale della Regione Autonoma Valle d'Aosta.
Presidente -
Per il Governo, l'assessore Sapinet.
Sapinet (UV) -
Di fatto l'ordine del giorno prevede
quello che già stiamo un po' facendo, portando avanti, ne sono
testimonianza le risorse che sono state poste sul bilancio proprio
in previsione dell'organizzazione del corso e di tutte le spese
conseguenti alle nuove assunzioni.
È una carenza importante di personale riscontrata in questi anni
che via via ovviamente con i pensionamenti rischia di
aggravarsi.
Quindi, come dicevo, un ordine del giorno che prevede già quello
che a seguito stiamo portando avanti, c'è stata la graduatoria
definitiva, poi la serie delle verifiche successive al concorso e
poi dei ritardi che - non ci nascondiamo, ci sono stati - relativi
a dei contenziosi.
In questa fase ci stiamo attivando per l'organizzazione delle
visite mediche che vanno fatte prima dell'avvio del corso che
speriamo di fare al più presto.
Per quanto riguarda l'impegnativa, andrei a modificare
"L'organizzare" con "Completare l'iter necessario ad avviare il
corso", essendo già un iter avviato e poi "Considerando il
fabbisogno di personale aggiornato al 2023".
Infatti, come diceva correttamente, partendo ora sul 2023,
potremmo riuscire ulteriormente ad aumentare i candidati ammessi al
corso, tenendo conto - come dicevo - dei pensionamenti e delle
procedure interne, quindi i vari passaggi che sono in atto, andando
a considerare il fabbisogno proprio al momento della partenza del
corso, della data d'inizio corso, poiché chi ha superato il livello
dopo il sesto mese libera di fatto la casella da agente.
Sappiamo però che il numero minimo sicuramente sarà diciannove,
quindi dai diciannove in su perché abbiamo tre posti vacanti del
2021, ai quali si sommano i dodici del 2022, ai quali è possibile
aumentare un 25% di riserve, quindi di personale che verrà formato;
diciannove è il numero minimo, da lì si potrà salire, proprio
andando a capire nella data iniziale del corso e si potrà
ulteriormente aggiungere quelli che saranno gli altri posti
vacanti.
Questo è fondamentale per dare un segnale al territorio e per
riuscire a far lavorare nel modo migliore le nostre quattordici
stazioni forestali che sono un importantissimo presidio sul
territorio, quattordici stazioni che sono alla base anche della
revisione dell'iter di legge della 12/2002; abbiamo un gruppo di
lavoro composto proprio dai lavoratori che si è ritrovato fino al
mese di ottobre. Ora stiamo facendo anche degli approfondimenti su
alcuni passaggi proprio per completare quest'importante iter.
Quindi si propongono quelle modifiche e il voto favorevole.
Presidente -
Consigliere Carrel, ne ha facoltà.
Carrel (PA) -
Grazie, Assessore, per l'esposizione e per
averci illustrato cosa è già stato fatto.
Ringrazio già per le modifiche, che accettiamo, perché vanno
nella direzione che abbiamo cercato di evidenziare con il nostro
ordine del giorno; quello che credo che sia importante è
coordinarsi al meglio tra uffici regionali del personale e il
Comando, in modo da comprendere a chi far fare gli esami per poi
partire con il corso prima possibile, perché, se ho capito bene,
sarà necessaria un'altra delibera di Giunta per comprendere quale
sarà il fabbisogno del 2023 e quindi bisognerà poi procedere a
integrare gli esami, quindi tutte le visite - anche a questo
personale, oltre ai diciannove che già possono procedere con le
visite - e poi far partire il corso.
Più si riescono ad abbreviare questi tempi, e immagino che sia a
beneficio di tutti, meglio è.
Presidente -
Possiamo mettere in votazione l'ordine del
giorno così come modificato. La votazione è aperta. La votazione è
chiusa.
Presenti, votanti e favorevoli: 34
L'ordine del giorno è approvato all'unanimità.
Passiamo ora agli ordini del giorno presentati da PCP.
Cominciamo con il n. 1. Consigliera Erika Guichardaz si è prenotata
per l'illustrazione, ne ha facoltà.
Guichardaz E. (PCP) -
Questo primo ordine del giorno
riprende un po' quanto detto in fase di discussione del bilancio e
quanto ho chiesto anche alle persone audite in Commissione, quindi
le varie associazioni, le organizzazioni sindacali e anche i
firmatari della petizione "Il riscaldamento non è un lusso" dove in
sostanza si chiede, vista anche l'importanza della misura messa in
campo quest'anno e avendo visto anche i risultati di questa misura,
che si torni ad avere una misura stabile per quello che riguarda i
costi del riscaldamento. Quindi nella nostra impegnativa chiediamo
di ripristinare il Bon de Chauffage o di pensare a una misura
stabile che possa essere una certezza per i cittadini e non una
misura come quella che è stata fatta quest'anno, dove fino al mese
di settembre ben non si sapeva e poi, come abbiamo detto, vi sono
stati anche grossi problemi per una questione legata alle
tempistiche e alle procedure.
Quindi quello che si chiede con quest'ordine del giorno è di
ripristinare una misura stabile, tenuto conto anche del fatto che
sappiamo bene che i costi energetici non andranno a diminuire nel
corso del prossimo anno e quindi questa potrebbe essere una
risposta vera ai Valdostani che in questo momento vivono in una
situazione di difficoltà.
Presidente -
Per il Governo, l'assessore Bertschy.
Bertschy
(AV-VdA Unie) -
Di questo tema ne abbiamo
parlato a lungo, l'anno scorso in particolare il gruppo Lega aveva
portato sia un emendamento che un ordine del giorno.
C'è una petizione in corso che non abbiamo capito se però
rimarrà in discussione o no perché dall'informazione che è arrivata
c'è da valutare anche il prosieguo dell'istruttoria.
Il tema è aperto per le forze politiche, la risposta che abbiamo
dato al Bonus Social, ribadisco, è una risposta molto, molto
importante, che altri territori non hanno messo in campo, quindi la
Regione Valle d'Aosta si distingue anche per questo.
A mio avviso il Bon Chauffage non è più una legge che compete,
in termini proprio di organizzazione, ai temi dell'energia, ma deve
rientrare in una dimensione che è quella del Bonus Social che ci dà
oggi una piattaforma utilizzabile, una legge rifinanziabile, anche
un'organizzazione utilizzabile nell'immediato, quindi se nei
prossimi mesi si riterrà come Consiglio regionale di andare in
questa direzione reperendo delle risorse - perché poi ci vanno
delle risorse - il tema rimane aperto.
Io ricordo che 8.340 famiglie hanno fatto domanda, la base
statistica è da verificare, lo abbiamo detto anche in Commissione,
perché oggi finalmente abbiamo una base che è quella delle persone
che hanno fatto domanda.
Stiamo cercando di capire, in collaborazione anche con l'Inps,
quali sono questi riferimenti; il dirigente Pozzan nell'audizione
ha spiegato bene che ci sono anche persone che non hanno voluto
fare domanda per altri motivi, quindi la composizione andrà vista e
dovremmo capire qual è la base statistica di riferimento
definitiva, però su 8.342 domande, 6 mila famiglie hanno fatto
domanda per conto loro e delle 2.398 deleghe, 870 sono dei
patronati e dei CAF, quindi il 10%. Il dato molto, molto positivo è
che le famiglie valdostane sono evolute, hanno una buona
manovrabilità sulle piattaforme e quindi io vedo tutto questo come
un merito della nostra comunità che sta seguendo l'evoluzione di
quello che sta avvenendo e lo sta facendo con grande attenzione
perché, ripeto, la risposta è una risposta importante.
Da ieri ci sono in pagamento più di 2 mila domande e giorno dopo
giorno questo andrà avanti con continuità, quindi alcune famiglie
credo già nel corso della settimana cominceranno a ottenere il
contributo, altre lo otterranno nei giorni successivi, però tutto
lo sviluppo del lavoro sta andando nella direzione in cui deve
andare.
Ripeto, sul Bon Chauffage il tema è aperto ma soprattutto è
aperto in Commissione perché dovete dare una risposta o in un senso
o nell'altro a una petizione che è stata presentata e rispetto
all'organizzazione futura c'è da valutare insieme come
lavorare.
Per prendersi degli impegni, bisogna avere delle risorse. Oggi
le risorse non ci sono ed è giusto che, indicando un ordine del
giorno, ci diciate dove andare a togliere questi soldi, perché
altrimenti tocca a noi fare delle scelte che, in questo momento,
nel nostro programma di bilancio, non abbiamo fatto.
La nostra risposta è questa: "Ci sono interventi che - ripeto
quello che ho detto ieri - rispetto al Bon Chauffage precedente
sono di tre volte superiori, quindi è già un intervento di grande
attenzione e ribadisco ancora una volta che altri territori non
hanno messo a disposizione".
Presidente -
Consigliera Erika Guichardaz, ne ha
facoltà.
Guichardaz E. (PCP) -
Credo che il Governo sia quello che
debba fare le scelte e basarsi sulle priorità del Governo. Noi
diciamo che secondo noi questa è una priorità, quindi lo aveva
fatto con un emendamento la Lega, lo avevamo già fatto noi l'anno
scorso e qui chiediamo il ripristino del Bon de Chauffage o
un'altra legge stabile.
Quello che noi chiediamo è che non vi sia più l'incertezza come
c'è stata quest'anno.
Mi dispiace, nella sua risposta ha citato la petizione dicendo
"Non sappiamo se si prenderà in considerazione o meno", ma quella
petizione, indipendentemente dalla presa in considerazione o meno
in Commissione, riporta il disagio di molte famiglie valdostane che
credo registriamo tutti noi.
Credo che sia uno dei disagi principali della nostra comunità in
questo momento a cui questo bilancio non dà una risposta e, da
quanto dice lei, non volete dare neanche una risposta a breve.
Prendiamo atto di questo, ma mettiamo in votazione quest'ordine
del giorno.
Presidente -
Assessore Bertschy interviene come
gruppo.
Bertschy (AV-VdA Unie) -
Non solo il bilancio dà una
risposta, noi mettiamo soldi per il lavoro, mettiamo 4 milioni di
euro per far lavorare le persone e la scelta che abbiamo fatto
l'anno scorso è una scelta di questo tipo. Voi ritenete di fare
altre scelte, lo proponete ma diteci dove togliere i soldi.
Il nostro programma noi lo presentiamo con il bilancio; è troppo
comodo dire "Vi dovete impegnare", bisogna dire dove togliere i
soldini, nel turismo, nell'agricoltura, nella sanità? Dove dite che
aumenta la spesa corrente? Dovete dirci dove togliere i
soldini.
Noi la risposta la diamo adesso a cavallo dell'anno in pieno
inverno e ci impegniamo a valutare durante l'anno cosa si potrà
fare con un intervento che è stato di 8 milioni di euro che è di
tre volte superiore a quello precedente.
Poi voi volete continuare a raccontare che si può fare, mettete
il ditino su uno dei capitoli di bilancio e dite: "Nella spesa
corrente tolgo 8 milioni di euro di qua per dare altri contributi",
sennò vi cercate delle nuove entrate.
Noi oggi la risposta la diamo in questi termini e con questa
capacità di spesa che nessun'altra Regione ha messo
disposizione.
Presidente -
Consigliera Erika Guichardaz è già
intervenuta, un minuto.
Guichardaz E. (PCP) -
Naturalmente, grazie della
disponibilità. All'assessore Bertschy chiedo anche la disponibilità
degli uffici, perché, come lei ben sa, noi della minoranza non
abbiamo gli stessi strumenti della maggioranza e la invito a
guardare bene quei dati, perché le situazioni di maggiore
fragilità, come le dicevamo, sono quelle che non sono state
raggiunte da questa misura, e ne siamo sicurissime; lo si vede
anche dai dati e dal fatto che proprio le zone di montagna più
disagiate sono quelle che hanno risposto meno e, da quello che io
ricordo, la invito a guardare anche i dati del Bon Chauffage: il
fatto che si poteva fare riferimento ai Comuni, ai luoghi di
prossimità di quelle persone, permetteva a queste persone di fare
domanda.
Io ho una percezione diversa della comunità valdostana rispetto
a quella che dice lei, che hanno tutti Spid e via dicendo e sanno
fare queste cose.
Presidente -
Mettiamo in votazione l'ordine del giorno.
La votazione è aperta. La votazione è chiusa.
Presenti: 35
Votanti: 17
Favorevoli: 17
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire, Sapinet
e Testolin).
L'ordine del giorno non è approvato.
Presidente -
Passiamo al seguente. Ordine del giorno n.
2. Consigliera Erika Guichardaz ne ha facoltà.
Guichardaz E. (PCP) -
Interveniamo di nuovo su un tema
ripreso anche dagli altri colleghi di minoranza e che riprende un
po' l'ordine del giorno che Pour l'Autonomie aveva presentato e che
ha ritirato. Noi non ci sentiamo di ritirare quest'ordine del
giorno perché nonostante l'emendamento presentato dalla maggioranza
- che arriva in zona Cesarini, ma siamo sicuramente contenti che in
qualche modo ci si faccia carico di questa problematica - riteniamo
che quelle imprese che hanno fatto delle spese d'investimento
debbano essere in qualche modo ricompensate il prima possibile,
quindi andare con l'avanzo o andare invece con la prima variazione
di bilancio crediamo vari le tempistiche, e se questa è una
priorità, come è stato messo in quell'emendamento, credo che
proprio quel Governo regionale dovrebbe trovare già le risorse
adesso.
Su questa misura avevamo già posto dei problemi, e se vi
ricordate eravamo state le uniche due a non votarla, proprio perché
immaginavamo già che sarebbe successo quanto è accaduto e dai dati
che fornirete in Commissione sarà interessante capire se proprio le
aziende più stabili e più solide sono quelle che hanno fatto
domanda per prima e da quello capiremo anche altre cose.
Sottolineo inoltre che mi è stato evidenziato che ci sono
imprese che nel momento in cui hanno visto che le misure non erano
più finanziate, non hanno neanche fatto domanda, quindi quelle
vengono bypassate bellamente e, come ripeto, queste cose si
potevano capire già prima di mettere in piedi la misura, perché era
abbastanza evidente che sarebbe accaduto quanto è accaduto.
Quindi noi chiediamo di dare questi soldi il prima possibile,
quindi non intervenire sull'avanzo ma intervenire sulla prima
variazione di bilancio.
Presidente -
Mettiamo in votazione. La votazione è
aperta. La votazione è chiusa.
Presenti: 35
Votanti: 17
Favorevoli: 17
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire, Sapinet
e Testolin).
L'ordine del giorno non è approvato.
Il seguente è il n. 3. Consigliera Erika Guichardaz.
Guichardaz E. (PCP) -
Torniamo su un tema di cui abbiamo
parlato in diverse interpellanze in questo Consiglio regionale, che
è il tema dell'esclusione dei ragazzi della scuola primaria del
convitto dall'erogazione dei voucher per la frequenza dei collegi e
convitti.
Dalla risposta dell'assessore Barmasse nel mese di novembre,
come immaginavamo, è stato registrato un aumento considerevole per
quello che riguarda proprio le famiglie più fragili, si parla di
circa 300 euro più gli 800 che devono anticipare rispetto a prima,
quando la rata veniva completamente coperta.
Si sta anche avvicinando il momento dell'iscrizione, quindi
credo ci debba essere anche una certa chiarezza rispetto a chi
andrà a iscriversi il prossimo anno al convitto, per capire quali
sono i costi che dovranno affrontare le famiglie.
Quindi in una prima impegnativa chiediamo se il Governo
regionale può valutare delle forme di sostegno per quelle famiglie
che quest'anno naturalmente avendo fatto la preiscrizione a gennaio
si sono trovate poi con una situazione di difficoltà
successivamente; se il Governo intende valutare la possibilità di
rivedere le scelte effettuate, questo anche in collaborazione con
il convitto proprio in vista delle iscrizioni future, e poi poniamo
un altro punto - di cui sicuramente so che l'Assessore Caveri
dovrebbe essersene già fatto carico, comunque se ne farà carico a
breve - che è la questione degli educatori. Chiedo scusa,
nell'impegnativa ho messo educatori di sostegno, sono gli educatori
e basta.
Volevamo anche chiedere un impegno forte da parte
dell'Amministrazione regionale per quello che riguarda
l'equiparazione di quelle lauree di cui abbiamo parlato e che,
secondo noi, proprio adesso, con questo nuovo Governo, vale la pena
riprendere in considerazione le valutazioni fatte con i due Governi
precedenti perché l'Assessore si era interfacciato con due
Ministri, quindi varrebbe la pena interfacciarsi anche con il
Ministro attuale per capire se si può, in qualche modo, risolvere
la problematica dell'equiparazione delle graduatorie.
Presidente -
Per il Governo, l'assessore Barmasse.
Barmasse (UV) -
Per quanto riguarda la prima impegnativa,
le forme di sostegno per l'anno scolastico 2022/2023 per le
famiglie rientranti nelle prime due fasce di reddito, noi riteniamo
che per i convitti e i collegi, tra cui rientra anche il Collegio
Federico Chabod, sono previsti dei voucher per le prime due fasce
di Isee, così come tutti i doposcuola, pari al 90 e 70% del costo
della retta senza limite d'importo della retta. É ovvio che se la
retta è più elevata, la quota a carico delle famiglie sarà più
alta.
Inoltre è previsto, per i nuclei in carico ai servizi sociali,
quindi nuclei più fragili, attraverso la presentazione di una
relazione motivata la copertura fino al 100% del costo, quindi
riteniamo che l'attuale disciplina tuteli già le situazioni più
fragili.
Per quanto riguarda poi le modifiche delle scelte effettuate,
presumendo che la modifica auspicata riguardi la riammissione degli
studenti - ovviamente della scuola primaria, così come ha detto -
al beneficio del voucher, per il servizio di convitti e collegi,
ribadisco che la scelta operata è stata fatta a seguito di attenta
valutazione per ripristinare e uniformare il trattamento sul
territorio regionale.
Secondo noi, questa è una misura che dà una maggiore equità su
tutto il territorio non differenziando un doposcuola rispetto
all'altro per quanto riguarda la scuola primaria, perché dal nostro
punto di vista, poi ovviamente ognuno fa le sue valutazioni e se ne
assume le responsabilità, il servizio in questo caso è un servizio
di doposcuola, paragonabile a tutti gli altri doposcuola.
Quindi applicare delle tariffe e servizi differenziati, secondo
noi, non sarebbe una misura equa sul territorio per tutte le altre
famiglie.
Per quanto riguarda il terzo quesito, lascio la risposta
all'assessore Caveri.
Presidente -
l'assessore Caveri ne ha facoltà.
Caveri (AV-VdA Unie) -
Intervengo nel tempo del gruppo
per ragioni regolamentari.
Ogni tanto i rapporti con Roma sono abbastanza grotteschi, nel
senso che un deputato dei 5 Stelle ha posto, con un'interrogazione
parlamentare, credo che voi lo sappiate perché avete oramai
inglobato i 5 Stelle nel vostro gruppo, il deputato Iaria ha posto
questa questione e il Ministero cosa ha fatto? Ha scritto a noi per
sapere come ci stiamo comportando rispetto a questa questione del
riconoscimento per gli assistenti di questa L18.
In realtà è un compito loro, non è un compito nostro, nel senso
che noi nell'espletare le procedure concorsuali, dobbiamo seguire
le indicazioni e devo dire che le indicazioni sono chiarissime, nel
senso che per adesso l'L18 è esclusa.
Quindi noi nella risposta che daremo, ribadiremo che si tratta
di una decisione che dev'essere assunta dal Ministero.
Tuttavia, nel frattempo, il 20 ottobre del 2022 c'è stata una
sentenza del Giudice del lavoro, il dottor Luca Fadda, che ha dato
torto a chi, attraverso l'avvocato Sacha Bionaz - che tra l'altro è
anche insegnante nella scuola valdostana, è molto interessante
questo fatto di avere un avvocato che è insegnante nella scuola e
fa l'avvocato per difendere i colleghi - assieme all'avvocato Paolo
Tosi hanno perso questa causa e il Giudice del lavoro dice: "Il
titolo di studio in possesso degli attori" - si riferisce a quelli
che hanno fatto causa, "Non risultava idoneo all'inserimento in
graduatoria, per cui la resistente non poteva che escluderli
dall'inserimento nella medesima", quindi dichiara la cessazione
della materia.
A maggior ragione, dopo una prima sentenza chiarificatrice della
Corte d'Appello e una seconda sentenza del Tribunale di Aosta, noi
speriamo che il Ministero si scuota e decida di allargare, anche se
le motivazioni del Giudice che vengono poste rispetto alla scienza
dell'educazione, che è questa famosa L18, sono piuttosto
ruvide.  Bisognerà vedere il Ministero che cosa deciderà e noi
ovviamente ci adegueremo, ritenendo che alcune ragioni degli attori
possono anche starci, però non abbiamo spazio di manovra.
Presidente -
Consigliera Erika Guichardaz ne ha
facoltà.
Guichardaz E. (PCP) -
Immaginavo già le risposte perché,
ahimè, non si comprende che il convitto è un'istituzione scolastica
a differenza degli altri che voi definite doposcuola, quindi c'è
una diversità notevole. Qui abbiamo diversi convittori o
semiconvittori che hanno frequentato quel luogo e sanno la
diversità rispetto ai doposcuola.
Noi avevamo messo in maniera più larga la possibilità di
rivedere le scelte effettuate, perché la scelta effettuata poteva
essere quella di ricomprendere nuovamente quegli alunni all'interno
dell'erogazione dei voucher, ma potevano esserci anche forme
diverse sotto questo punto di vista.
No, Assessore, se lei si ricorda, nella risposta che mi ha dato
non è così; le persone in difficoltà andranno a pagare di più, e se
vuole le porterò anche la documentazione rispetto a questo.
Bene che il deputato Iaria abbia fatto quest'interrogazione e
abbia in qualche modo smosso il Ministero, chiederemo magari copia
della risposta, perché sotto questo punto di vista sarebbe
importante che finalmente venisse riconosciuta
quest'equiparazione.
Presidente -
Mettiamo in votazione l'ordine del giorno.
La votazione è aperta. La votazione è chiusa.
Presenti: 34
Votanti: 16
Favorevoli: 16
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire, Sapinet
e Testolin).
L'ordine del giorno non è approvato.
Passiamo al n. 4. Consigliera Minelli, ne ha facoltà.
Minelli (PCP) -
Illustro brevemente l'ordine del giorno,
non torno sulle premesse che, peraltro, ho avuto modo d'illustrare
a questo Consiglio più volte e che riguardano l'ampliamento del
Parco del Mont Avic limitatamente ai terreni di privati cittadini e
ad alcune particelle del Comune di Fénis.
Abbiamo rilevato che nella manovra di bilancio che stiamo
discutendo è stato finalmente inserito un finanziamento aggiuntivo
di 110 mila euro che era rimasto in sospeso nelle annate
precedenti, appunto per il Parco regionale del Mont Avic, quindi
chiediamo - ormai a conclusione di quattro anni e più dalla domanda
effettuata dal comitato per l'ampliamento - di dar corso, entro
trenta giorni, a quest'obiettivo, inserendo ovviamente soltanto
quei terreni, perché tutto il resto dovrà essere discusso con i
Comuni, e le interlocuzioni da tempo sono già cominciate, chiediamo
appunto che venga dato corso a quest'ampliamento considerato anche
che la delibera per farlo è pronta da oltre un anno, direi da un
anno e mezzo.
Presidente -
Per il Governo, il Presidente della
Regione.
Lavevaz (UV) -
Do anch'io per fatte tutte le premesse e
tutte le risposte alle premesse che la Minelli ha dato per fatte,
perché ne abbiamo già parlato tante volte, quindi non ripeto che
siamo d'accordo sull'ampliamento.
L'unico dubbio che c'è rispetto a quest'ordine del giorno è la
tempistica, perché entro trenta giorni vuol dire entro metà
gennaio; capirete che nelle ultime settimane dell'anno, e
soprattutto nelle prime settimane dell'anno, ci sono tutta una
serie di iniziative anche legate al bilancio che vanno messe in
atto, quindi noi approviamo l'ordine del giorno se viene tolto il
termine di trenta giorni.
Possiamo mettere un termine di qualche mese, altrimenti non lo
votiamo.
Se scriviamo "Entro sei mesi", è un termine entro il quale
sicuramente ci possiamo prendere l'impegno di portare avanti.
Condividendone la linea, l'iniziativa e tutto quanto, non credo
comunque che questo sia uno degli aspetti più urgenti che
l'Amministrazione deve affrontare in queste settimane.
Presidente -
Consigliera Minelli, ne ha facoltà.
Minelli (PCP) -
Grazie al presidente Lavevaz, che ancora
una volta mi ribadisce, come ha fatto in svariate occasioni, che
questa non è una priorità.
Le priorità possono essere altre, io posso convenire con lei che
ci siano priorità che hanno una valenza superiore; torno a ripetere
che quattro anni senza dare delle risposte concrete alle persone
forse alla fine una risposta può diventare anche una priorità per
qualcuno.
Al di là di questo, possiamo togliere i trenta giorni
considerato che andremmo a metà di gennaio, come lei dice e che
siamo in chiusura dell'anno; le faccio presente che la delibera, da
quello che mi consta, perché era pronta all'epoca e non sono da
inserire altre particelle e altri terreni, quelli sono e quelli
rimangono, c'è un testo pronto, avete fatto uno stanziamento,
finalmente, quindi mi sembra che chiedere sei mesi -sei mesi! - sia
sinceramente quasi una presa in giro.
Le dico che per quello che mi riguarda così è. Io le dico che
possiamo mettere entro marzo e in quel senso può andar bene. Se non
riusciamo nemmeno da qui al 31 di marzo a mandare avanti una
delibera, io mi preoccupo sinceramente.
Presidente -
Allora mettiamo in votazione con la modifica
al 31 marzo 2023, emendata precisando: 31 marzo 2023. La votazione
è aperta. La votazione è chiusa.
Presenti, votanti e favorevoli: 33
L'ordine del giorno è approvato all'unanimità.
Ordine del giorno n. 5. Consigliera Minelli, a lei per
l'illustrazione.
Minelli (PCP) -
Quest'ordine del giorno è collegato
all'articolo 35 del disegno di legge 82, che autorizza il
finanziamento all'acquisto di un treno elettrico a completamento
dell'iniziativa per l'acquisto di altri tre treni legati ai fondi
del Ministero delle infrastrutture.
Si parla di una cifra considerevole, sono 12 milioni, che vanno
ad aggiungersi, ovviamente, ai finanziamenti regionali già
stanziati per l'acquisto dell'altro materiale rotabile.
Alla luce del fatto che questi treni devono essere commissionati
dalla Regione, costruiti appositamente, e consapevoli della
situazione che c'è in relazione agli attuali treni bimodali
Stadler, noi crediamo che sia necessario prevedere alcuni
accorgimenti, che sia necessario chiedere alcune modifiche
nell'allestimento dei treni stessi, che sono volte a migliorare la
qualità del trasporto.
In particolare ci siamo riferiti a mo' di esempio - perché poi
ci possono essere anche altri elementi - ad alcuni aspetti, cioè
all'installazione delle tendine parasole che non ci sono sui treni
bimodali, e chi viaggia con una certa frequenza sa che questa è una
delle richieste, delle criticità che ci sono, ma, più in
particolare ancora, la scelta dei rivestimenti dei sedili:
attualmente - io vi invito a viaggiare - io lo faccio abbastanza
regolarmente, a distanza di così poco tempo dall'acquisto dei treni
sono sudici ma non soltanto perché non c'è un servizio di pulizia
efficiente, proprio perché i materiali che sono stati adottati sono
di difficile manutenzione. Sui vecchi Minuetto, diciamo così, c'è
una similpelle facile da pulire con qualsiasi detergente, questi
no, e sono tutti macchiati.
Ancora, l'aumento delle postazioni per le biciclette che sono
sottodimensionate e scomode per i viaggiatori: mi è capitato ancora
la settimana scorsa di viaggiare su uno Strapuntino, perché il
treno è molto affollato e le biciclette sono posizionate in modo
che poggiano sulla testa di chi è seduto.
Quindi ci sono alcuni accorgimenti che vale la pena, dovendo
spendere dei soldi, di chiedere anche l'individuazione di maggiori
spazi.
Quello che chiediamo è di tener conto di queste richieste di
migliorie che possono però essere soltanto esemplificative e di
interloquire sia con il personale ferroviario, sia con le
associazioni dei pendolari e più in generale con l'utenza, al fine
di acquistare un materiale rotabile che sia rispondente alle
esigenze dei viaggiatori, anche per quello che riguarda il comfort
del viaggio.
Presidente -
Per il Governo, il Presidente della
Regione.
Lavevaz (UV) -
Trovo le considerazioni fatte dalla
collega Minelli assolutamente puntuali, tant'è che anche in un
recente incontro - al quale ho partecipato anch'io insieme ai
tecnici con i responsabili di Stadler, stavamo parlando non tanto
dei 12 milioni che sono a bilancio ma dei tre treni che sono già
acquistati e che sono ordinati - si facevano dei ragionamenti
proprio in riferimento alle migliorie da apportare ai nuovi
treni.
Devo dire che quest'elenco che lei ha fatto in buona sostanza
tre su quattro sono punti di cui abbiamo già parlato anche con
Stadler, uno no, quindi per correttezza non dico che ci asteniamo,
perché lo stiamo già facendo, ma approviamo l'ordine del giorno
perché le osservazioni sono corrette.
Presidente -
Mettiamo in votazione l'ordine del giorno.
La votazione è aperta. La votazione è chiusa.
Presenti, votanti e favorevoli: 34
L'ordine del giorno è approvato all'unanimità.
Ordine del giorno n. 6 sempre di PCP. Si è iscritta a parlare la
consigliera Minelli, ne ha facoltà.
Minelli (PCP) -
Abbiamo visto che nei disegni di legge
della manovra di bilancio e anche nel DEFR, che è stato approvato
quindici giorni fa, sono previste delle risorse ingenti per quello
che riguarda gli impianti a fune, quindi sia per la gestione, sia
per investimenti nel settore.
In II Commissione, durante l'analisi dei documenti, durante la
discussione, era stata anche fatta una richiesta specifica di dati
relativi al dettaglio dell'impiego di queste risorse, ci era stato
detto che sarebbe arrivata della documentazione, poi probabilmente
non ci si è capiti, non c'è stato il tempo, non lo so, comunque a
oggi questi aggiornamenti non sono pervenuti.
Noi crediamo che sia necessario avere un quadro esaustivo della
situazione relativa agli interventi di ordinaria manutenzione,
straordinaria, smantellamento, realizzazione di nuovi impianti e
via di seguito, quindi chiediamo al Consiglio di impegnare
l'Assessore competente a illustrare nella Commissione, nel
dettaglio, questi interventi appunto suddivisi a seconda delle
varie tipologie. Tra l'altro avevamo già chiesto un intervento di
questo tipo, avevamo già chiesto di avere un confronto in
Commissione il 23 febbraio scorso, quindi quasi un anno fa, a
margine della discussione di un'interpellanza della collega
Guichardaz e, proprio in conclusione di quella discussione, il
Presidente della IV Commissione aveva dato la disponibilità ad
affrontare il tema per approfondire, cito: "Tutto quello che è
emerso dall'esposizione della collega Guichardaz non credo che sarà
l'unico tema sul quale ci confronteremo, ma credo che questo sia il
punto di partenza".
La IV Commissione è a disposizione però da allora effettivamente
questo confronto non c'è stato. Quindi l'impegno è ad effettuarlo a
partire da adesso.
Presidente -
Per il Governo, l'assessore Bertschy.
Bertschy (AV-VdA Unie) -
Assolutamente d'accordo.
Presidente -
Mettiamo in votazione l'ordine del giorno.
La votazione è aperta. La votazione è chiusa.
Presenti, votanti e favorevoli: 32
L'ordine del giorno è approvato all'unanimità.
A questo punto interrompiamo brevemente per arieggiare i
locali.
(La seduta è sospesa dalle ore 10:53 alle ore 11:19)
Bertin (Presidente) -
Riprendiamo i lavori. Siamo
all'ordine del giorno n. 1 di Forza Italia. Consigliere Marquis per
l'illustrazione, ne ha facoltà.
Marquis (FI) -
Con quest'ordine del giorno parliamo di
piano di manutenzione della pavimentazione stradale sulle strade di
competenza regionale.
A livello di premessa, va detto che lo stato di manutenzione
della pavimentazione stradale è da sempre uno degli indicatori che
misurano il livello di civiltà e sottintende anche il livello di
attenzione verso la valorizzazione e lo sviluppo di un territorio.
Capita a tutti di andare anche in altre realtà, in altre regioni,
in vacanza, e la prima cosa che vediamo è come sono tenute le
strade: questo è già un elemento che ci lascia pensare a come
veniamo accolti in un'area territoriale.
Detto questo, il tutto nasce da alcune considerazioni, perché
c'è stata evoluzione su questa materia di manutenzione che una
volta era fatta sulla base visiva, veniva stabilita, mentre adesso
viene pianificata nelle Regioni che pongono più attenzione al
problema in modo oggettivo, attraverso dei rilevamenti di natura
scientifica, attraverso delle rilevazioni radar con dei furgoncini,
sostanzialmente, che sono allestiti, fanno rilievo di tutta la rete
territoriale stradale, dopodiché viene individuato un indicatore di
differenziazione della pavimentazione, della regolarità.
Da questi dati emergono tutti gli elementi necessari per
pianificare i successivi rinnovi del manto e quindi in definitiva
poi quanto si deve accantonare per tenere le strade in ordine.
Tenere le strade in ordine non è solo una risposta al discorso
del comfort ma anche alla sicurezza: tanti incidenti stradali
derivano dal fatto che le strade non sono in ordine, e su questo ci
sono anche delle esperienze, sia a livello regionale che a livello
comunale, di sempre più richieste danni che provengono da parte di
cittadini che subiscono dei sinistri.
Ho visto e guardato con grande attenzione a quello che accade
nella Provincia di Bolzano che, sostanzialmente, è una realtà
montana che sovente prendiamo a confronto.
La realtà di Bolzano ha già messo in atto quest'attività di
gestione della manutenzione attraverso una sperimentazione su tutte
le strade provinciali e statali di sua competenza, circa 280 km di
strada vengono già gestite con questa modalità. Da quest'anno tutta
la rete stradale della Provincia di Bolzano, 2.800 km, verrà
trattata in questa modalità; ma non solo la Provincia di Bolzano,
già la Lombardia, addirittura delle città in Sardegna hanno
sperimentato e adottano questa metodologia.
Quindi abbiamo ritenuto che sia un approccio innovativo e
importante per dare delle certezze che possono essere soprattutto
importanti anche per una realtà di montagna che presenta delle
difficoltà aggiuntive.
Tutti vediamo come sono messe sostanzialmente le strade
valdostane, le irregolarità che hanno le nostre regionali, che
necessiterebbero di un'attenzione ancora maggiore rispetto a quella
che attualmente viene data.
A livello di valutazione dei costi delle manutenzioni, basta
fare un raffronto con quanto spende l'Anas Valle d'Aosta. L'Anas
Valle d'Aosta mette a disposizione 3 milioni all'anno degli asfalti
su 145 km di strade, la Regione ne ha sostanzialmente 500 e per
tenere lo stesso grado di manutenzione dovrebbe mettere a
disposizione circa 9-10 milioni per potere, come da buone prassi e
da buone pratiche, rinnovare ogni dieci anni completamente il manto
di usura di tutta la rete stradale.
Quindi sostanzialmente la proposta che viene fatta è
un'impegnativa di andare nella medesima direzione che è andata la
Provincia di Bolzano, quindi di cercare di fare una rilevazione
dello stato di fatto per poter orientare in modo oggettivo e
scientifico gli interventi successivi di manutenzione, affinché la
manutenzione non sia una scelta di carattere politico, ma che sia
una scelta oggettiva e programmata che va calendarizzata in tutti
gli anni.
Ci sono, secondo noi, a livello di progettualità, delle cose che
devono uscire dalla sfera di scelta politica ma che devono
rientrare nel naturale svolgimento dell'attività che la Regione
deve fare per garantire la sicurezza dei cittadini, di coloro che
percorrono le strade e anche, sostanzialmente, di tutti i
turisti.
Presidente -
Per il Governo, l'assessore Marzi.
Marzi (SA) -
Leggendo in maniera assolutamente positiva
l'iniziativa, soprattutto per quanto riguarda i numeri che
riguardano l'opera della struttura viabilità (faccio solo un
passaggio sul fatto che le gallerie sono cinquantuno) si evidenzia
che la programmazione degli interventi è sempre effettuata tenendo
conto delle priorità e, ovviamente, delle disponibilità finanziarie
alla fase di programmazione.
Si ricorda, ad esempio, a tal fine che nell'anno in corso sono
stati già ultimati alcuni importanti interventi che hanno coinvolto
tutta una serie di ponti.
Sono inoltre in fase avanzata i lavori sul viadotto in località
Acque Fredde della regionale per Pila e saranno conclusi entro
l'anno il rifacimento del ponte sulla Regionale di Saint-Denis e
Verrayes e nel capoluogo di Chambave e gli interventi urgenti di
rinforzo sul ponte di Issogne.
Analogamente agli interventi su tutta una serie di ponti, che
non sono stato a citare per non annoiare, si opera per la
manutenzione della pavimentazione stradale.
Come mi ha fatto rilevare qualche collega, un paragone con le
strade statali è un po' improprio, perché naturalmente l'asfalto va
per superficie e non per lunghezza e quindi, di conseguenza,
siccome le strade statali tendono ad essere molto più larghe di
quelle regionali, la valutazione potrebbe incorrere in un rapporto
non diretto.
Si opera quindi per le pavimentazioni stradali sulle quali si
sconta purtroppo un decennio, tra il 2010 e il 2020, decennio che
lei sicuramente conosce meglio di me, nel quale, per le carenze di
finanziamenti, gli interventi sono stati effettuati in maniera
molto limitata.
Nello specifico, relativamente alle pavimentazioni bituminose,
sono stati completati a novembre gli interventi di manutenzione
previsti per il 2022. Questi hanno interessato circa 20 km di
strada per un investimento di 3.2 milioni di euro.
Sono inoltre in corso le procedure per l'affidamento di tre
nuovi accordi quadro che garantiscono per il prossimo triennio
2023-2025 la possibilità di effettuare in modo tempestivo ed
efficace i necessari e prioritari interventi di manutenzione sulle
pavimentazioni delle strade regionali. L'intervento è previsto in
4.8 milioni di euro per ogni anno, quindi circa 5 milioni di euro,
a proposito di programmazione.
Si evidenzia che il rifacimento di alcuni tratti di
pavimentazione è seguito anche nell'ambito di specifici interventi
di manutenzione su manufatti stradali.
Inoltre nella programmazione è già prevista, analogamente agli
accordi quadro per le pavimentazioni, un ulteriore accordo quadro
per manutenzione di manufatti stradali, in particolare cordoli e
muri, che prevede lo stanziamento di un milione e mezzo sul 2024,
due milioni sul 2025 e due milioni sul 2026. Per quanto attiene
alla legge di assestamento, potranno sicuramente essere stanziate,
qualora ci fossero, altre risorse. Ricordiamo che con la legge di
assestamento 2022 sono stati posti in essere 4 milioni di euro.
Veniamo però a un aspetto che lei ha richiamato anche nel suo
intervento sul bilancio che, secondo me, va interpretato in maniera
corretta, cioè la differenza tra programmazione e risorse, quindi,
di conseguenza, il fatto che stiamo approvando degli atti che
citano delle cifre.
Le somme previste per la struttura viabilità nel triennio sono
le seguenti: 23.062.563 euro nel 2023, 24.040.738 euro sul 2024 e
23.454.000 euro sul 2025, delle quali ci sono 6.888.700 euro in
titolo 1 per ogni singola annualità. e invece, per quanto riguarda
le spese di investimento, stiamo parlando di 16.173.000 euro sul
2023, 17.172.000 euro sul 2024 e 16.585.000 euro sul 2025.
Gli interventi proiettati, già individuati nella programmazione
dei lavori, tra l'altro, sono già stati oggetto di tutta una serie
di manutenzioni.
Sono confermati naturalmente i finanziamenti in titolo I,
indispensabili per manutenere l'efficienza della transitabilità
delle strade regionali, in particolare la manutenzione invernale
con lo sgombero neve.
Tra l'altro, alla fine del 2022 è stata effettuata la gara per
ventotto lotti, sono stati sottoscritti i contratti: la gara
prevede cinque anni di durata e 20 milioni sul triennio.
Siccome sia nella discussione sul DEFR sia nella discussione sul
bilancio è stata resa evidente la congruità di queste spese,
secondo me è assolutamente interessante andare a pagina 11 del
programma regionale dei lavori pubblici allegato al bilancio,
perché a pagina 11, le cifre che ho appena citato sono evidenziate
all'ultima riga dove c'è scritto "Struttura responsabile viabilità
e opere stradali".
Vengono individuati già 4.529.000 euro impegnati sul 2022 e, di
fatto, 31 milioni di euro sul prossimo previsionale, che fanno sì
che sul prossimo previsionale per la viabilità regionale ci siano
circa 36 milioni di euro.
Viene, tra l'altro, poi nelle tabelle successive anche
evidenziato in maniera, a mio avviso, molto interessante tutto il
ciclo per quello che riguarda la viabilità regionale, che
ovviamente comprende anche la parte inerente alle asfaltature,
quindi non solo la manutenzione straordinaria.
Venendo quindi alla sua iniziativa, la sua iniziativa evidenzia
in tutta quanta la parte delle premesse un incastro tra
manutenzione straordinaria e quanto ha richiamato rispetto a quello
che tecnicamente è definito il catasto asfalti eseguito sulla base
del metodo PCI.
Io ritengo che questa potrebbe essere sicuramente una
valutazione da approfondire. L'ordine del giorno di riferimento
però interviene sia nelle premesse che nella parte impegnativa
rilevando - giustamente da un punto di vista politico da parte sua
- una carenza anche di natura manutentiva.
Faccio presente che, ad esempio, il titolo dell'ordine del
giorno è "Piano pluriennale di manutenzione programmata delle
strade", per cui, cogliendo lo spunto rispetto a questo tema,
quindi quello del PCI, le chiedo di ritirare l'ordine del giorno,
altrimenti noi ci asterremo, ma comunque le garantisco che con la
struttura di riferimento faremo un approfondimento rispetto al
metodo da lei richiamato per arrivare ad avere una visione, anche
da questo punto di vista, del catasto asfalti.
Presidente -
Consigliere Marquis, ne ha facoltà.
Marquis (FI) -
Assessore, lei mi ha dato una risposta che
ha parlato di tante cose, ma tante cose che non attenevano
all'ordine del giorno che è stato presentato.
Ha snocciolato tutta una serie di numeri, sono numeri che non si
riferiscono alle pavimentazioni stradali ma agli interventi che si
fanno di manutenzione straordinaria, di messa in sicurezza delle
strade, di allargamento sui muri di sostegno, sulle opere di
protezione, sui ponti, sulle gallerie e su tutta la viabilità in
generale.
L'aspetto della pavimentazione è tutta un'altra cosa. A livello
d'importi, ha detto che l'anno scorso sono stati spesi 3,2 milioni
di euro, quest'anno vengono messi a disposizione 1 milione e 600,
così come nel 2024 e nel 2025.
Con questo trend, significa che rispetto alle buone pratiche che
prevedono il rinnovo della pavimentazione strutturale al massimo
ogni dieci anni, ci vanno vent'anni, quindi questo significa
rassegnarsi a tenere le strade con i buchi, a tenere le strade che
non sono in condizioni di sicurezza e in uno stato ammalorato.
Era questa la ragione per cui abbiamo chiesto con
quest'iniziativa di portare avanti un rilevamento di natura
scientifica.
Mi rendo conto però che siamo ancora un poco indietro rispetto
all'approccio sulla questione, da parte sua c'è l'impegno a
valutare, a informarsi sulla questione, lo riteniamo che sia un po'
debole.
Se ci fosse qualcosa di più, siamo disponibili anche
eventualmente a modificare l'impegnativa, questo dipende dal suo
approccio.
Presidente -
Mettiamo in votazione, la votazione è
aperta. La votazione è chiusa.
Presenti: 35
Votanti: 17
Favorevoli: 17
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire, Sapinet
e Testolin).
L'ordine del giorno non è approvato.
Ordine del giorno n. 2 di Forza Italia. Si è prenotato il
consigliere Baccega, a cui passo la parola.
Baccega (FI) -
Quest'ordine del giorno viene a recepire
in parte una mozione - quella iscritta all'ordine del giorno al
punto 50 - che va nella direzione di fare un'attenta valutazione
rispetto a un'interrogazione che avevamo a suo tempo predisposta e
che ci è pervenuta rispetto alle informazioni più approfondite che
avevamo chiesto riguardanti gli alloggi di Edilizia Residenziale
Pubblica liberi - e per questo non assegnati - che necessitavano
d'interventi di ristrutturazione.
Nell'ordine del giorno andiamo a significare ovviamente gli
interventi che sono previsti correttamente dal progetto PinQua, dal
progetto Sicuro Verde Sociale, dai quadri di manutenzione
ordinaria, dal superbonus 110% ma, verificato che questi alloggi
non saranno pronti per l'insieme di risorse finanziarie che
dovranno arrivare e di percorsi di progettazione di gara per la
realizzazione, riteniamo che gli anni per poter avere questi
alloggi saranno piuttosto lunghi.
Valutiamo peraltro che 63 alloggi che sono iscritti nell'ambito
degli alloggi non assegnabili e che richiedono interventi di
ristrutturazione non hanno finanziamento e per questo chiediamo
alla Giunta di prevedere nel prossimo assestamento di bilancio -
perché ci rendiamo conto che andare a togliere risorse da una parte
e dall'altra in questo momento non ha nessun significato - un
finanziamento non inferiore ad un milione e mezzo di euro per
ristrutturare alloggi ancora privi di finanziamento.
Perché diciamo questo? Perché abbiamo un percorso già
sperimentato e do anche una suggestione, eventualmente sarà poi la
Giunta a dare gli indirizzi rispetto a questo percorso, è chiaro
che suddividendo in piccoli lotti, sei-otto alloggi, e dando
risposte anche dal punto di vista edile a piccole imprese, si
riesce a dare delle risposte in tempi ragionevolmente brevi, è già
stato fatto in passato, e oltre a dare risposte all'edilizia,
quella delle piccole imprese, si danno risposte più brevi e
immediate al bando di Edilizia Residenziale Pubblica, che vede
l'aggiornamento attualmente ancora con 484 nuclei familiari e
alcuni di questi devono ancora fare la verifica dei requisiti.
Direi che su questo tema, rispetto alle note che sono state date
ieri, abbiamo intenzione di fare degli approfondimenti e li faremo
strada facendo.
Presidente -
Per il Governo, assessore Barmasse.
Barmasse (UV) -
Faccio solo alcune piccole precisazioni,
con riferimento alle premesse di quest'ordine del giorno, in
particolare in relazione ai dieci alloggi da ristrutturare di
proprietà dei Comuni, a oggi tre di questi sono di proprietà del
Comune di Aosta e non saranno più assegnabili, in quanto si tratta
delle cosiddette villette, che man mano che si sfittano, rientrano
nella piena disponibilità del Comune di Aosta per la vendita sul
libero mercato; un'altra unità immobiliare non è compatibile con la
destinazione abitativa, perché si tratta di una soffitta con
passaggio di impianti comuni; altri cinque alloggi sono di
proprietà del Comune di Champdepraz e uno del Comune di
Pont-Saint-Martin e l'eventuale ristrutturazione di questi rientra
pertanto nelle prerogative degli enti proprietari.
Un'altra considerazione riguarda la situazione relativa alla
manutenzione straordinaria degli alloggi, che è un dato in continua
evoluzione stante i rilasci che si verificano tutti i mesi.
Per quanto concerne gli alloggi che necessitano di manutenzione
ordinaria, quindi i ventidue alloggi che prevedono interventi
inferiori a 25 mila euro, oltre a quelli rilasciati
successivamente, i lavori vengono eseguiti da ARER, compatibilmente
con le risorse disponibili, sia nell'ambito dell'accordo quadro per
la manutenzione ordinaria sia a valere sul servizio di piccole
manutenzioni a bassa specializzazione.
Per quanto riguarda gli ulteriori alloggi che necessitano di
interventi più rilevanti, risulta necessario finanziare uno o più
accordi quadro per la manutenzione straordinaria, riferita
esclusivamente alla manutenzione di alloggi sfitti per renderli
nuovamente assegnabili.
Su quest'ordine del giorno sicuramente il Governo è disponibile
e favorevole, questo anche a testimonianza della sensibilità di
questo Governo su quest'argomento, sensibilità che in questo
Consiglio ha espresso, praticamente siamo un triumvirato in quanto
mi permetta una battuta un po' scherzosa, siamo io, lei e il
consigliere Manfrin a occuparci di edilizia residenziale, ma direi
- a mio avviso - che questo triumvirato in qualche maniera, ognuno
con il suo ruolo, sta dando comunque dei risultati, quindi,
mantenendo ognuno il suo ruolo, si è costruttivi da questo punto di
vista.
Proprio perché il Governo sta, a mio avviso, facendo molto in
quest'ambito, siamo favorevoli a quest'impegno e quindi voteremo
favorevolmente quest'ordine del giorno.
Presidente -
Consigliere Baccega.
Baccega (FI) -
Devo dire che sono favorevolmente
impressionato e sono sicuramente contento di questo percorso che
abbiamo fatto in quest'anno, dove abbiamo più volte dibattuto
insieme al collega Manfrin su argomenti dell'edilizia residenziale
pubblica.
Questo è sicuramente un risultato positivo che fa capire che c'è
anche una sensibilità in questo senso che va nella direzione giusta
e sono sicuro che darà dei risultati tanto a voi quanto a noi,
perché poi i risultati dobbiamo darli ai cittadini.
Il poter assegnare sessanta alloggi da qui a un annetto, un
annetto e mezzo, perché questi saranno poi i tempi di
realizzazione, diventa davvero un fatto importante, importante
soprattutto per andare a ridurre quella graduatoria che annualmente
si aggiorna, a volte si aggiorna in termini positivi, a volte si
aggiorna in termini negativi, perché magari qualcuno esce dalla
graduatoria solo e semplicemente perché nella verifica dei
requisiti ha 100 euro in più nell'Isee e non può più partecipare al
bando o comunque viene escluso, ci sono anche di questi casi.
Siamo soddisfatti come Forza Italia per l'approvazione di
quest'ordine del giorno.
Presidente -
Mettiamo in votazione l'ordine del giorno.
La votazione è aperta. La votazione è chiusa.
Presenti, votanti e favorevoli: 35
L'ordine del giorno è approvato all'unanimità.
Passiamo ora all'ordine del giorno n. 3 di Forza Italia.
Marquis (FI) -
Con quest'ordine del giorno si chiede
sostanzialmente l'introduzione di una misura a seguito della
definizione dell'assestamento a favore dei Comuni per ridurre i
costi energetici degli Enti locali.
Questo è un problema credo che sia
à la une
anche in
Valle d'Aosta; abbiamo apprezzato che nella proposta di bilancio ci
sia un trasferimento agli Enti locali di 6 milioni e 300 per far
fronte alle difficoltà energetiche - sicuramente un incremento dei
costi che c'è stato per via dell'inflazione - questa è una
destinazione senza vincolo; riteniamo che però per il prossimo
futuro ci sia anche la necessità non solo di far fronte alle
situazioni che siano contingenti degli Enti locali, ma anche a
quelle che possano diventare strutturali.
Pertanto con quest'iniziativa sostanzialmente si chiede di
mettere a disposizione delle risorse per un piano, da definire, di
incentivazione alla riduzione dei costi, anche attraverso degli
interventi d'investimento dei singoli Enti locali e dei Comuni.
Presidente -
Per il Governo il Presidente della
Regione.
Lavevaz (UV) -
Condivido pienamente le finalità
dell'ordine del giorno, cioè migliorare l'efficientamento
energetico anche degli edifici pubblici.
ça va sans
dire
molti interventi sono già stati fatti negli anni da
parte dei Comuni.
Ci sono due motivi per i quali non voteremo quest'ordine del
giorno. Il primo è che l'Assessorato allo sviluppo economico ha
previsto nell'ambito dei fondi FESR 5 milioni proprio per
quest'obiettivo, cioè per l'efficientamento energetico degli
edifici pubblici, oltre ai 3 milioni che sono previsti sulle
comunità energetiche che sono in parte collegate a questo discorso,
ma non direttamente legate, però 5 milioni sono destinati
esattamente a questa finalità.
La seconda motivazione per la quale non voteremo quest'ordine
del giorno è che nel momento in cui, come io credo, individueremo
ulteriori fondi a disposizione dei Comuni nell'assestamento, come
ho sempre sostenuto, questi fondi devono essere - seppur, per ovvi
motivi destinati a investimenti - gestiti nella libertà dei Comuni,
quindi senza un vincolo di destinazione predefinito.
Quindi queste due cose insieme - il fatto che ci siano già 5
milioni per questa finalità e il fatto che eventuali fondi reperiti
sull'assestamento per investimenti debbano essere destinati secondo
l'autonomia dei Comuni - fanno sì che non voteremo quest'ordine del
giorno così come presentato, pur condividendone le finalità in
pieno.
Presidente -
Consigliere Marquis ne ha facoltà.
Marquis (FI) -
Grazie per la risposta, non eravamo al
corrente delle disponibilità sui fondi FESR, però bisogna tener
conto che quelli sono per interventi di una certa rilevanza e non
per piccoli interventi.
In realtà questa pianificazione s'intendeva di finalizzarla a
delle piccole cose, non a dei grossi interventi, ma che possono
essere solo anche interventi da sostenere per la regolazione degli
impianti, che portino nell'immediato alla riduzione dei costi.
Riteniamo che molto probabilmente, senza aver esaminato la
questione sul FESR, non si riferisce a un taglio piccolo
d'interventi ma a degli interventi più corposi e significativi che
richiedono delle progettualità diverse.
Per quanto riguarda il discorso che ha fatto sui trasferimenti,
condivido pienamente che sia logico che i Comuni abbiano
dell'autonomia, però ritengo altrettanto logico che ci possano
essere delle forme di sensibilizzazione, soprattutto nel perseguire
degli obiettivi che a volte tribolano a essere metabolizzati ma che
porterebbero a far sì che i cittadini beneficino in fretta delle
migliorie che vengono apportate attraverso la riduzione
dell'imposizione fiscale, perché è curioso... sarebbe da vedere
anche una mappatura dei consumi per fare un esempio, cioè guardare
i consumi dell'anno scorso, vedere i consumi che ci sono
quest'anno, vedere quelli che ci sono nel prossimo anno all'interno
di tutta la mappatura degli enti locali per vedere se dappertutto
sono state poste le giuste attenzioni, perché alla fine sennò paga
sempre Pantalone il conto.
L'obiettivo era un po' questo, di cercare di sensibilizzare
attraverso dei piccoli investimenti a portare avanti delle linee di
condotta che possano dare dei risultati nel breve periodo. Questo
era l'obiettivo del nostro ordine del giorno.
Presidente -
Mettiamo in votazione. La votazione è
aperta. La votazione è chiusa.
Presenti: 35
Votanti: 17
Favorevoli: 17
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire, Sapinet
e Testolin).
L'ordine del giorno non è approvato.
Ordine del giorno n. 4 di Forza Italia. Si è prenotato il
consigliere Marquis, ne ha facoltà.
Marquis (FI) -
Torniamo sul tema dell'energia e sugli
aiuti per le famiglie. Abbiamo parlato già ieri, nella discussione
generale, del varo dell'iniziativa Bonus Energia sul 2022 che verrà
liquidata a brevissimo, ma siccome questa è un'emergenza che
purtroppo è destinata a permanere ancora per del tempo e non si sa
quando ci sarà una riduzione dei costi, così come anche non si sa
se l'inflazione galoppante che ha travolto un po' la nostra
economia nell'ultimo anno che evoluzioni avrà nel prossimo futuro,
ma sicuramente nel breve e medio periodo ci saranno delle
difficoltà, che gravano sempre sulle fasce della popolazione più
fragile.
Tenuto conto che il bilancio regionale ha avuto un incremento di
180 milioni di risorse rispetto all'anno scorso, abbiamo trovato
strano che nella ripartizione delle risorse, in termini di
programmazione, non sia al momento stato previsto o dato un
indirizzo per individuare sul prossimo anno un'analoga misura che
sia mirata ad affrontare queste problematiche.
Pertanto con quest'ordine del giorno chiediamo d'impegnare il
Governo a programmare un ulteriore intervento sul 2023, chiaramente
quando si libereranno le risorse dell'avanzo di
amministrazione.
Presidente -
Per il Governo, l'assessore Barmasse.
Barmasse (UV) -
La mia risposta, consigliere Marquis, non
potrà che in parte seguire quella che è stata già la risposta
dell'assessore Bertschy ad un'analoga iniziativa, un ordine del
giorno, cioè in questo momento la misura che il Governo ha messo in
atto è quella del Bonus Social di cui stiamo ancora valutando
l'impatto sulle famiglie, in questi giorni - come è già stato detto
- sono stati emessi i primi mandati di pagamento, circa duemila, e
contiamo in tempi brevi di soddisfare tutte le richieste.
Presso le Commissioni è in corso la valutazione della petizione
sull'energia, di cui attenderemo l'esito.
C'è sicuramente una sensibilità del Governo in tal senso, è
un'iniziativa positiva, bisognerebbe aspettare le valutazioni delle
Commissioni però il "Grosso problema " è che poi bisogna trovare
nel bilancio le necessarie coperture.
In tal senso si è già espresso il vicepresidente Bertschy,
quindi non mi ripeto, nel senso che ovviamente in un bilancio già
fatto bisognerebbe capire dove togliere per mettere i soldi; se ci
sarà la possibilità, il Governo se ne farà carico, sicuramente.
Abbiamo comunque una piattaforma che ci potrà aiutare
nell'eventuale erogazione ma in questo momento, come Governo, non
possiamo prenderci quest'impegno, per cui propongo l'astensione da
parte del Governo per quest'iniziativa.
Presidente -
Consigliere Marquis, ne ha facoltà.
Marquis (FI) -
Se da un certo punto di vista comprendo
quello che dice, dall'altro non riesco a seguirla, perché...
facendo un ragionamento molto semplice, abbiamo discusso ieri
dell'avanzo di amministrazione: per trovare delle risorse, per
individuare un capitolo d'indirizzo per andare in questa direzione
e cominciare a dare delle certezze ai cittadini, perché se oggi noi
dicessimo tra quattro mesi c'è una misura, sarebbe già un segnale
che la gente capisce che dovrà arrivare. Se non diciamo niente, la
gente non sa quale sarà il futuro che deve affrontare.
Ma sarebbe sufficiente dimensionare in modo un po' meno ciccione
i capitoli che sono stati predisposti, perché se poi abbiamo 150
milioni di avanzo di amministrazione, vuol dire che i soldi
c'erano, vuol dire quindi che è solo un problema di come si
dimensionano gli altri capitoli, perché evidentemente l'avanzo di
amministrazione deriva dal fatto che ci sono dei capitoli che sono
dimensionati in un modo un po' troppo grande rispetto alle
esigenze.
Al netto che non si tratta di fare il ragionamento sul bilancio
2023 che abbiamo oggi in discussione nella proposta, si tratta di
prendere un'impegnativa per l'utilizzo dell'avanzo di
amministrazione, di dare delle priorità, così come avete proposto
con un altro emendamento d'individuare delle priorità sull'avanzo
di amministrazione.
L'impegnativa è esattamente analoga, quindi se si può prendere
l'impegno con un emendamento per definire delle linee prioritarie
sull'utilizzo dell'avanzo di amministrazione, se questa si ritiene
che sia un'azione importante nei confronti dei cittadini, si può
benissimo prendere l'impegno, non è che non ci siano le possibilità
di esprimersi in materia.
Presidente -
Assessore Barmasse.
Barmasse (UV) -
Solo per una precisazione, che in realtà
non è tanto di mia competenza, ma qualcosina l'assessore Marzi mi
ha insegnato. L'avanzo di amministrazione è per interventi di tipo
strutturale, per cui questa è spesa corrente e non è possibile
prevederlo.
Ribadisco, non sono io l'Assessore alle finanze ma queste sono
le indicazioni che ci sono state date e sono indicazioni che
dobbiamo seguire, tant'è vero che nel precedente ordine del giorno,
sempre del vostro gruppo, di Forza Italia, abbiamo approvato e
abbiamo condiviso l'intervento perché è a carattere
strutturale.
Questo è un intervento su spesa corrente e non è quindi
programmabile e prevedibile sull'avanzo di amministrazione.
Presidente -
Mettiamo in votazione l'ordine del giorno.
La votazione è aperta. La votazione è chiusa.
Presenti: 35
Votanti: 17
Favorevoli: 17
Astenuti: 18 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire, Sapinet
e Testolin).
L'ordine del giorno non è approvato.
Presidente -
Passiamo all'ultimo ordine del giorno di
Forza Italia. Si è prenotato il consigliere Marquis, ne ha
facoltà.
Marquis (FI) -
Quest'ordine del giorno sostanzialmente si
prefigge di fare una valutazione sulla spesa corrente e
sull'evoluzione che ha avuto dal 19 al 23.
Il tema l'abbiamo trattato un po'anche ieri nella discussione
generale, c'è stato un significativo incremento della spesa
corrente e ci tengo a precisare, anche a maggiore chiarimento di
quello che è stato detto ieri, che è ovvio che durante il periodo
della pandemia ci sia stato un incremento di questa tipologia di
spesa per sostenere le famiglie in grande difficoltà.
Superata la pandemia però ora è arrivato il momento di capire se
questa evoluzione - che sostanzialmente ha subito ancora degli
incrementi su questo bilancio triennale 2023-2025 - è una questione
che sta diventando strutturale o meno, quindi sarebbe importante
affrontare l'argomento e predisporre un rapporto di analisi
sull'evoluzione della spesa corrente, quindi dal 2019 al 2023 che
dia conto dell'aumento, per capire quali sono anche gli effetti di
questa dinamica in chiave prospettica.
Presidente -
L'assessore Marzi per il Governo.
Marzi (SA) -
Quest'ordine del giorno è un po' la sintesi
anche di un'ampia parte del dibattito che c'è stata nella fase
iniziale, tra l'altro, portato avanti sia da lei che dal collega
Aggravi rispetto all'andamento della spesa corrente, per cui a mio
modesto avviso esprime una valutazione che dev'essere fatta a 360
gradi, indipendentemente dalla parte che pro-tempore si ricopre
all'interno di questo Consiglio, però prima di proporle delle
modifiche all'iniziativa, a mio avviso va in una qualche maniera
stigmatizzato un punto: se noi ieri abbiamo fatto un'analisi degli
avanzi d'Amministrazione degli ultimi sei o sette anni a partire
dal 2016, abbiamo anche detto che il fatto che questi avanzi siano
stati utilizzati in particolar modo nel 2020 e nel 2021, quindi i
più congrui mettiamola così, perché sul 2019 abbiamo esplicitato -
vado a memoria - un avanzo libero da 201 milioni di euro, e nel
2021 un avanzo libero, quindi sul 2020, da 176 milioni di euro e
quest'anno l'avanzo libero era da 113.
Durante questo triennio - mettiamola così - ci sono state spesso
necessità che sono state quelle di intervenire a favore del momento
di crisi legato alla pandemia da Covid con una serie di
contributi.
In poche parole la legge 8 e la legge 15 in particolar maniera
hanno speso avanzo libero e avanzo disponibile trasformandolo in
contributi per le difficoltà che stavamo vivendo, per cui è normale
che poi dopo le spese correnti, in una qualche maniera, crescano in
modo esponenziale e quindi, di conseguenza, è corretto il fatto di
rilevare questo dato, però allo stesso tempo non si può poi
continuamente chiedere - e questo non lo dico a lei, collega
Marquis, lo dico in senso generale a tutto quanto il Consiglio - di
intervenire con la parte di avanzo, o, comunque sia, con delle
norme di riferimento che si limitano a interventi per momenti di
difficoltà, perché naturalmente quello, in una qualche maniera,
rappresenta una difficoltà sull'aumento della spesa corrente.
Lo stesso vale per i livelli che, ringraziando tutti quanti noi
- stavo chiamando in causa chi non c'entra con il Consiglio ma è
semplicemente affisso su una sua parete - in una qualche maniera
noi ci troviamo nella condizione quest'anno, ad esempio sulla
missione di riferimento legata alla sanità, di fatto di arrivare a
407 milioni di euro d'intervento e di arrivare su quella per i
servizi sociali a 115, con un aumento che va per 45 milioni di euro
sulla missione della sanità e per 20 milioni di euro sulla missione
per i servizi sociali. Quindi, a tutti gli effetti, il fatto
d'intervenire su determinate voci di spesa risulta essere per
fortuna possibile in questo momento ma sicuramente è anche frutto
di un momento storico particolarissimo, molto lungo, che nasce
anche dalle scelte che politicamente, non solo a livello regionale
ma sicuramente a livello nazionale, erano state fatte una
decina-quindicina d'anni fa proprio nei confronti della medicina,
in particolar modo quella del territorio, prima che poi si
arrivasse con il Covid a scoprirne in parte tutte quante le
magagne.
Per cui sicuramente ci sono un paio di macro fattori di natura
straordinaria che hanno avuto un impatto assolutamente rilevante su
questa spesa corrente, però il suo ordine del giorno sicuramente
stigmatizza un aspetto, cioè l'andamento della spesa corrente -
questo vale naturalmente per tutti gli enti locali italiani, a
partire dal più piccolo dei Comuni fino alla più grande delle
Regioni - che in una qualche maniera può essere assolutamente colto
in maniera positiva.
Per questo motivo le propongo di modificare il primo premesso
fermandoci a "incremento", di mantenere il "considerato e
ricordato" in maniera identica, di cambiare il "rilevato" che a
quel punto diventerebbe "rilevato che l'incremento della spesa
corrente potrebbe presupporre un aumento strutturale della
medesima" e, allo stesso tempo, di modificare l'impegnativa che a
quel punto diventerebbe "iniziare un confronto in Commissione,
predisporre un rapporto dettagliato di analisi sull'evoluzione
della spesa corrente, a partire dal 2019-2023, che dia conto delle
variazioni della spesa e relativo utilizzo anche al fine di
valutare il suo impatto in chiave prospettica".
Presidente -
Consigliere Marquis, a lei la parola.
Marquis (FI) -
Ho visto la sua proposta emendativa, credo
che possa essere condivisibile nell'obiettivo; ci tengo a rimarcare
che non è una questione ovviamente di parte la presentazione di
quest'ordine del giorno, credo che approfondire quest'argomento
possa essere utile a tutti coloro che esercitano il ruolo di
Consigliere in questa sala e credo che sia corretto e doveroso fare
un approfondimento che potrà essere utile e ispiratore poi delle
successive azioni politiche da parte di tutti nei rispettivi
ruoli.
Quanto alle modifiche che sono state proposte nella premessa, la
più significativa è quella di non identificare quanto è stato
l'incremento, ma questo è un dato oggettivo - quindi non rileva il
fatto che non si dica che c'è stato un incremento di 270 milioni di
euro - pertanto credo che possiamo accettare la sua proposta e
quindi voteremo credo all'unanimità favorevoli.
Presidente -
Mettiamo in votazione. La votazione è
aperta. La votazione è chiusa.
Presenti, votanti e favorevoli: 34
L'ordine del giorno è approvato all'unanimità.
Con questo abbiamo terminato l'analisi degli ordini del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK