Consiglio Regionale della Valle d'Aosta - Oggetto del Consiglio n. 666 del 30 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 666 del 30 luglio 2014 - Resoconto
OGGETTO N. 666/XIV - Dibattito sulla situazione
politica.
Presidente -
Come dicevo prima, sempre su decisione dei
Capigruppo e per ottimizzare i lavori, è stato concordato
all'unanimità di procedere per un'oretta, quindi fino alle ore 12,
con una discussione politica in merito all'ordine del giorno
approvato ieri da quest'aula sull'invito al sottoscritto alle
dimissioni. Chiedo quindi solo in merito a questo punto se il
collega Rosset può venire a presiedere in modo che io possa
intervenire. Avevamo concordato così, allora se viene a
presiedere...ah, ho capito, allora, dopo che ha fatto il primo
intervento, se viene a sostituirmi, grazie. La parola al collega
Rosset.
Rosset (UVP) -
Buongiorno a tutti. Grazie Presidente.
Sulla questione ieri io chiesi a lei la massima vigilanza,
soprattutto in funzione di una difesa di ogni singolo Consigliere
per quanto concerne l'impedire e il limitare il diritto al voto,
non ho detto null'altro. Ho citato, tra l'altro, un passaggio della
lettera del compianto Presidente Cerise, che prevedeva che ogni
eletto non può avere delle discipline di voto. Ora, l'avvenimento
di questi giorni, di queste ore...mi vengono in mente le tre
scimmiette: "non parlo, non vedo, non sento". Questo per definire
una maggioranza che, malgrado tutto quanto avviene in questa sala,
in questo Consiglio, tutto avviene come se nulla fosse. Allora
quella delle tre scimmiette sagge, rappresentate in un'icona di un
santuario giapponese, dovrebbe essere una provocazione contro
l'indifferenza, l'omertà e la limitazione alla manifestazione del
pensiero. In realtà, le tre scimmie sagge, come le chiamano i
giapponesi, hanno un significato più profondo, perché sono una
reazione contro il male, dunque hanno un importante aspetto
religioso. Ovviamente, per carità, qui noi viaggiamo su un treno
politico, penso che nessuno di noi pensi di essere infallibile come
un papa o di avere chissà quale ispirazione divina. Le vicende più
recenti sono però un male in termine politico, perché accusate la
minoranza, l'opposizione di una perdita di tempo, di critiche
ripetitive, di bloccare l'azione efficace del Governo Rollandin,
peccato che ci pensate da soli: è questo il problema di fondo, ogni
Consiglio a mettervi il bastone tra le ruote...questo è il segno di
una viva e ricorrente insoddisfazione nella maggioranza, ma voi
tendete a fare le tre scimmiette, persino ammaestrate, quando
questo limita con il non partecipare al voto la libertà di ciascun
Consigliere, qui invece viene messa un'autorevole imposizione.
Ora, il Presidente del Consiglio Viérin ieri avrebbe potuto dire
con tutta serenità: "non potete chiedere la mia sfiducia", era
lecito, noi non avremmo discusso certo, invece ha detto che
potevamo votare, assumendo di fatto il rischio di un voto negativo.
Ora, non si può far finta di niente e mettere la retromarcia come
se fosse il voto d'aula un incidente di percorso, come
l'ammaccatura di un parafango in un urto di una macchina. Lei deve
prendere in considerazione l'espressione di quest'Assemblea, spiace
umanamente, lo capisco, ma la politica ha le sue regole, che devono
essere rispettate e non ci si nasconde dietro norme e regolamenti
quando le cose vanno male! Pensi l'inverso, se avesse passato
indenne il voto di ieri, la cosa le sarebbe piaciuta, la sanzione
negativa invece le spiace e spiace a questa maggioranza. Allora,
questa maggioranza è una barca che fa acqua facendo regolarmente
finta che nulla sia successo come un antico ed imperturbabile Dio
giapponese. Allora è questo che chiedo a quest'Assemblea...e dico a
lei, Presidente del Consiglio: non nascondiamoci dietro un dito e
prendiamo in considerazione quanto è emerso ieri dall'Assemblea.
Grazie.
Presidente -
Grazie Vicepresidente Rosset. Altri che
chiedono la parola? Collega Rosset se poi viene su a
sostituirmi...
Si dà atto che dalle ore 10,53 assume la presidenza il
Vicepresidente Rosset.
Rosset (Presidente) -
Ci sono richieste di intervento?
Considerato anche che ci siamo dati un tempo per chiudere
quest'argomento onde poter proseguire con l'ordine del giorno, per
gentilezza, Consiglieri, o vi prenotate...altrimenti chiudiamo la
discussione. Non ci sono richieste? Ha chiesto la parola la
Consigliera Morelli, ne ha la facoltà. Chiederei ai Consiglieri
possibilmente di prenotarsi onde evitare una perdita di tempo in un
sistema formale.
Morelli (ALPE) -
Merci Monsieur le Président.
Come forze di opposizione, abbiamo sollecitato un momento di
dibattito politico prima di procedere con lo svolgimento
dell'ordine del giorno, perché riteniamo che una riflessione vada
fatta e vada fatta subito, oggi. Non si può ignorare, come la
maggioranza ha cercato di fare, quanto è successo ieri, qualcosa è
successo, i titoli dei giornali mi pare che ne siano il riflesso.
Avevamo previsto al termine della crisi politica scorsa che la
situazione sarebbe stata comunque problematica e che sarebbe durata
poco, non pensavamo così poco. Ancora una volta siete riusciti a
stupirci per la fragilità di fondo di questa maggioranza e il voto
di sfiducia di ieri credo che ognuno di noi possa valutare quanto
sia diretto nei confronti del Presidente e quanto sia invece una
bocciatura nei confronti di questa maggioranza, così a "pezzi" come
ha definito un giornalista. Di certo abbiamo dovuto constatare che
il Presidente Viérin ieri ha abdicato al suo ruolo di Presidente e
di conduzione di questa...del Consiglio, e anche un po' ha abdicato
al suo ruolo di leader di Stella Alpina, sottomettendosi al disegno
del Presidente Rollandin. Quella di ieri è stata una votazione
contro l'arroganza del potere, ma è stata una votazione non solo
della minoranza, è stata una votazione che proviene dall'interno
della maggioranza: è questo il fatto rilevante! Quanta acqua dovrà
ancora passare sotto i ponti prima che il Presidente Rollandin
ammetta che i suoi metodi, il suo modo di condurre la politica è un
ostacolo allo svolgimento di un reale confronto democratico, di un
confronto democratico che è necessario a questa regione, perché
dobbiamo riuscire a fare dei passi avanti, dobbiamo dare delle
risposte alla gente.
Anche oggi ci sarà qualcuno che dirà che abbiamo perso tempo,
che dovevamo lavorare e in un certo senso come dargli torto? Eppure
la votazione di ieri dimostra che in queste condizioni non si può
lavorare e dire che noi, l'opposizione, il nostro gruppo, la sua
parte l'ha fatta. Credo che siate tutti buoni testimoni del lavoro
che è stato fatto in Consiglio, nelle commissioni dall'opposizione
per affrontare temi scottanti, temi importanti, urgenti. Il disegno
di legge sulla riforma degli Enti locali ne è un esempio, la
gestione dei rifiuti è un esempio, tutte le volte che abbiamo dato
il nostro contributo per affrontare il problema del lavoro.
Dopo la conclusione della crisi, la maggioranza, il Presidente
Rollandin, ha avuto una seconda chance, che non aveva saputo
cogliere all'inizio della legislatura. Beh, riconoscete che l'avete
sprecata, l'avete sprecata miseramente perché avete avuto di nuovo
la presunzione di avere in pugno la situazione e ancora una volta,
ieri, in modo palese, smaccato il Presidente Rollandin non ha
resistito e ha voluto imporre il suo disegno. La risposta è chiara,
giunge dall'opposizione, ma giunge anche dall'interno della
maggioranza con il voto di sfiducia nei confronti del Presidente
Viérin, Marco Viérin, che fa le spese di questa situazione e che se
l'è in fondo anche un po' cercata ieri.
Maintenant
crediamo che voi non possiate ignorare questo
voto, noi attendiamo delle risposte, attendiamo degli impegni nel
più breve tempo possibile. Noi ci rendiamo ben conto che l'ordine
del giorno di questo Consiglio è nutrito e va affrontato, ma ci
sono questioni politiche, che sono questioni importanti e direi
préalables
e quindi aspettiamo risposte da parte vostra.
Presidente -
Ha chiesto la parola il Consigliere Donzel,
ne ha la facoltà.
Donzel (PD-SIN.VDA) -
Grazie Presidente.
Certamente i tempi, la situazione economica, la crisi...l'ordine
del giorno di questi lavori detterebbe tutto un altro rullino di
marcia, ma è importante invece chiarire sin dal mattino che a
cambiare l'ordine del giorno dei lavori è il comportamento surreale
di una maggioranza, Union Valdôtaine e Stella Alpina, che se non
prende atto al più presto della sua inconsistenza politica, del
comportamento inqualificabile di alcuni Consiglieri o Assessori,
che continuano ad esprimere dissenso senza formalizzarlo
politicamente, quindi impedendo anche sbocchi politici a queste
crisi...perché, mentre c'è stato un periodo in cui abbiamo lavorato
intorno ad un'idea diversa, perché comunque qualcuno aveva provato
a formare un documento, un gruppo...e il collega La Torre aveva
anche espresso esplicitamente questa cosa. Io ho sempre detto che i
dissensi nelle forze politiche ci sono in tutte le forze politiche,
quando sono espressi, portano da qualche parte, se non sono
espressi, portano a questa situazione.
Questa situazione non la crea la minoranza, ma la crea
l'inconsistenza della maggioranza. Se non si va avanti nei lavori -
quindi speriamo poi magari di riuscire a fare qualcosa in giornata
-, la responsabilità è tutta in capo all'Union Valdôtaine e Stella
Alpina. Un'incapacità gravissima perché se questi movimenti non
riescono, i partiti...che, quando c'è da spartirsi una poltrona,
vedi questi segretari di partito che girano per le vie della città,
rilasciano interviste da tutte le parti, non riescono a mettere
insieme gli organismi dirigenti, i movimenti, a passare tutta la
notte, come si faceva una volta fino alle due del mattino a parlare
di politica, a litigare e poi...ma dov'è finita la politica in
Valle d'Aosta? E poi ci vengono a dire che concentriamo tutta
l'attività in Consiglio regionale...è l'ultimo presidio, è l'ultimo
luogo in cui si dicono ancora due cose politiche, non so se poi
vanno nella direzione giusta, ma altri luoghi mi sa che non ce ne
sono più.
Veniamo al fatto in questione, un fatto grave, un invito alle
dimissioni ad un Presidente del Consiglio, neoeletto, un invito che
porta la firma di due esponenti della maggioranza. Un invito quindi
che non può passare in sordina, se la minoranza critica o contesta
il Presidente del Consiglio...nel mio caso l'ho riconosciuto, ho
avuto rapporti difficili con i Presidenti dei Consigli, tutti, e
quindi non farebbe eccezione questa volta, ma qui è un caso
diverso: è un caso in cui la maggioranza, che già non riesce ad
eleggere il Vicepresidente del Consiglio, si riconferma in un
invito alle dimissioni, quindi un problema politico gravissimo.
Qualche responsabilità ce l'ha il Presidente del Consiglio, perché
la buccia di banana dell'insindacabilità è una buccia di banana
che, insomma, proprio per aver vissuto personalmente
quell'esperienza, ho avuto modo di segnalare all'ex Presidente del
Consiglio Rini, che per una parte ascoltò e per l'altra decise di
affondare anche lei, prendendosi gli schiaffi dell'aula.
Naturalmente, imperterrito, anche questo Presidente del Consiglio è
andato avanti su una buccia di banana, quindi, come opposizione,
non gliela abbiamo messa lì la buccia di banana, gli abbiamo detto:
"guardi che è una buccia di banana, guardi che lì scivolerà, fermi
questa cosa, fermatela!".
Questa mattina poi
coup de théâtre
, si ferma tutto, però
noi abbiamo perso un mese di lavoro, di riunioni, Capigruppo,
parlare..."insindacabilità", "sì", "no", quando queste cose sono
fatte poi dalle partecipate, come toccò a me tre anni fa, non
ebbe...allora la minoranza la si poteva schiacciare in un angolino,
quindi la cosa non ebbe notizia, eh, "vanno evitate, vanno...non si
può mettere in mezzo avvocati" e quant'altro. Tra l'altro, ricordo
che nel mio caso fu la Regione poi a sborsare denari, due volte, ma
è possibile una cosa di questo genere? Sprechiamo quindi anche
denaro pubblico nella nostra incapacità di fare politica, ma la
buccia di banana è una buccia di banana, invece l'atto grave è la
non consapevolezza che si consumava un atto gravissimo di controllo
del voto segreto. Un Presidente del Consiglio non può rendersi
complice di un tentativo di controllo del voto segreto. Si ferma
tutto, si fanno le riunioni di maggioranza, si fanno le riunioni
nei movimenti, nei partiti, ma non si diventa complice del
controllo del voto segreto! Il Presidente del Consiglio è lì per
tutelare l'aula, quindi, se c'è un problema politico, non lo si
risolve con il controllo del voto, lo si risolve con la politica,
perché altrimenti il Consiglio regionale finisce di fare il
Consiglio regionale.
Adesso arriviamo al punto importantissimo: il rispetto del voto
dell'aula. Quante volte mozioni, risoluzioni di quest'aula vengono
disattese. Noi pretendiamo che il voto espresso da quest'aula abbia
una dignità politica. Si trovino le formule, si trovino i metodi,
si trovi quello che si vuole, ma qui c'è un voto, non si può
disattendere il voto! Non veniteci a raccontare che è la marachella
di due birbantelli che per tutta una giornata si sono divertiti a
sbagliare le palline nere e bianche...cioè, quando il collega
Cognetta dice: "proviamo a votare con le palline", neanche...ho
detto: sono sicuro che il personaggio in questione sbaglierà e
metterà la pallina...l'ho detto ai colleghi qua, era già sicuro che
sarebbe avvenuto quello, perché c'è un disgraziato tra di noi che
vuole distruggere il Consiglio regionale, sta attaccando anche la
minoranza, non sta attaccando soltanto la maggioranza, sta
attaccando, io mi ribello a questo vostro comportamento! Qui state
distruggendo il Consiglio regionale, l'avete trasformato in un
clan, "voto sì", "voto no", questi controlli del voto sono
inammissibili! Non ci stiamo a questi comportamenti, quindi il
fatto è gravissimo!
Quando poi c'è un voto regolare, e il voto regolare è quello
sulla mozione, noi ci aspettiamo che come per tutte le altre volte
che abbiamo chiesto dimissioni dell'Amministratore unico del Casinò
e quant'altro...questi voti dell'aula devono essere applicati.
La conclusione quindi è che c'è una crisi gravissima di questa
maggioranza, non solo di queste persone, l'ho scritto da tempo,
quindi non è una cosa che vengo ad improvvisare qui. Io ritengo che
il progetto politico Union Valdôtaine-Stella Alpina sia morto, non
ha la forza, non ha le energie, non ha la creatività, non ha...non
riesce a far fare uno scatto a nessuno in giro per la Valle d'Aosta
che gli viene voglia di metter su un'impresa, di rimettersi a
lavorare, cioè crea depressione questo vostro progetto politico, è
un dramma per la nostra comunità! Se prima, una volta...dici:
"questa è la garanzia del sistema Valle d'Aosta", oggi questa
garanzia di
status quo
è un incubo da cui dobbiamo
liberarci; per liberarci di questo, però ci vuole più serietà nella
politica.
Io davvero invito chi ha dei malesseri, che sono legittimi,
dissente dai comportamenti autoritari o non ha spazio politico ad
organizzarsi per farlo in maniera pubblica, in maniera aperta. Lo
dico perché lo posso riconoscere nel mio percorso politico, certe
scelte difficili le ho fatte pagando anche dei prezzi altissimi. Mi
ricordo che nei DS costituii un'area, fondando addirittura un
giornalino di poche pagine, perché ritenevo che la Dirigenza dei DS
non ci desse spazio politico per esprimerci. L'ho fatto
apertamente, pubblicamente, l'ho espresso nei congressi, sono stato
ultra minoranza, non è che sono stato sempre segretario di partito
o qualcosa...sono stato ultra minoranza dovunque sono andato. Nella
CGIL scuola feci parte della minoranza, ero nella minoranza della
CGIL, gruppo minoritario, non ho mai avuto paura di essere anche
dentro delle maggioranze...persona che dissentiva, ma l'ho fatto
sempre a viso aperto, non in questo modo che non consente di
quagliare nulla e crea solo caos!
Dal mio punto di vista, quindi rispetto del voto segreto,
rispetto del voto delle mozioni in aula e riuscire a ridare,
attraverso anche un comportamento trasparente dei Consiglieri
regionali, credibilità a questo Consiglio regionale. Francamente,
se non ci sarà rispetto del voto segreto, rispetto del voto in aula
e non ci sarà un passo durante adesso la pausa estiva di
riflessione per capire dove si va, io credo che poi saremo davvero
condannati al voto anticipato e, come dicono i cittadini, è giusto
che chi non è in grado di andare da nessuna parte, compreso chi
nella minoranza non è riuscito a far ragionare qualcuno in
quest'aula è anche giusto che se ne torni a far altro, perché
capace non è e quindi via questi, avanti altri!
Presidente -
Grazie Consigliere Donzel. Ci sono altri
colleghi che intendono prendere la parola? Per cortesia
prenotatevi. Non ci sono altri interventi? Il collega La Torre ha
chiesto la parola, ne ha facoltà.
La Torre (UV)
- Grazie Presidente.
Penso che sia noto che io sono una persona che dice sempre
quello che pensa e che affronta le cose mettendoci la faccia, per
questo credo che la crisi non sia della maggioranza: è la crisi
della politica. Oggi noi viviamo quella che è una situazione
generale in questo Paese, che non fa poi tante differenze vista
dall'esterno da parte dei cittadini, non fa differenze di
maggioranze e minoranze, ma identifica tutti noi in una classe
politica che non è più adeguata, che non è più all'altezza...come
dire? di essere in sintonia con quelli che sono i problemi del
Paese. Noi, in realtà, molto modestamente non siamo che lo specchio
di questa realtà, non credo che noi siamo nulla di più se non lo
specchio della realtà. Questa è una crisi politica che parte anche
da una confusione - e non sto facendo adesso un discorso per
diluire, sto dicendo quello che penso - dei messaggi politici che
non riescono più ad arrivare alla gente, trasmettendo quelli che
sono i reali valori dei movimenti e dei partiti.
La nostra crisi della politica parte dal momento elettorale,
dove gli stessi messaggi che noi abbiamo mandato, ognuno con le
proprie ragioni, sono arrivati in maniera tale che hanno prodotto
un risultato frantumato, perché quello che noi vediamo all'interno
di quest'aula, al di là della volontà di tutti, è il risultato
elettorale. Il risultato elettorale ha dichiarato un
diciotto/diciassette che in qualche modo da subito ha...come dire?
innescato quello che è il problema politico; un problema politico
che poi si riverbera in quella che non è una fase di semplicità di
una gestione amministrativa, ma è al contrario una fase di grande
difficoltà per tutta l'Italia e, in particolare, per questa
Regione, un momento amministrativo che vede la mancanza delle
risorse, l'impossibilità di dare quelle risposte che la gente si
aspetta e soprattutto, come ho detto prima, la nostra
inadeguatezza, di cui dobbiamo farci carico, di una classe politica
che non riesce a rinnovarsi. Se questo è vero - e credo che sia
difficile dire che non è vero - la crisi è della politica. Oggi
quindi noi non abbiamo attaccato Marco Viérin, non è un problema
personale, non credo proprio che il problema sia di Marco Viérin,
anzi io credo che Marco Viérin lo conosciamo da tanti anni e quindi
in qualche modo non possiamo che stimarlo per la sua linearità,
anche per i suoi difetti, ma anche per la sua linearità e per la
sua trasparenza e in questo senso gli rivolgo anche la mia stima
così come con altri colleghi della...
Ciò detto, la crisi c'è, il problema c'è ed è un problema reale,
nessuno quindi lo vuole sottovalutare. Io credo che già nelle fasi
precedenti, circa di un mese fa, c'era stato...come dire? questo
momento di riflessione complessiva e generale, dove si era capito
che, come dicevo prima, la frantumazione di diciotto a diciassette
rendeva veramente difficile governare, però bisogna anche dire che
io l'avevo detto in quest'aula che era un'occasione che io fornivo
a tutti. I partiti politici si sono incontrati e il risultato è
stato solo quello di saper fare emergere le differenze? Allora,
qui, Signori, non è che il ragionamento è un ragionamento sempre a
carico di qualcuno, è un ragionamento complessivo che vale per
tutti. Noi siamo una regione di 120.000 abitanti, la radice
politica è una radice indubbiamente autonomista. Quello che le
elezioni, al di là delle differenze dei diciotto/diciassette, hanno
detto è che qui la gente ha un animo autonomista e vuole la difesa
dell'autonomia e non sono parole vuote, perché ci dimentichiamo
tante volte di quella che è la realtà. Oggi noi siamo arrivati
all'interno di questo Consiglio anche con un processo
amministrativo che stava segnando un passaggio importante, perché
la legge sugli Enti locali, su cui tutti per la prima volta
all'interno di questo Consiglio abbiamo fatto un passo
indietro...tutti abbiamo rinunciato a qualcosa, ma in realtà, nel
momento in cui abbiamo rinunciato a qualcosa, abbiamo vinto, perché
la legge elettorale, la legge sugli Enti locali, è stata la prima
legge condivisa da questo Consiglio, importante, che poteva e può
ancora tracciare in prospettiva un futuro di cambiamento per questa
Regione, dare una certezza agli Enti locali in una fase di
cambiamento, rimettere in gioco il discorso della legge elettorale
e aprire un ragionamento diverso e nuovo che andremo a fare alle
comunali del prossimo anno.
Io allora mi chiedo se devono prevalere all'interno di questo
Consiglio le faide personali, se devono prevalere all'interno di
questo Consiglio gli scontri di posizione rigidi o se invece
proprio memori di quello che è successo 40 giorni fa...dove io ho
messo la faccia perché ho voluto denunciare quello che era un
problema politico, serissimo, che non è stato risolto e che deve
essere risolto, ma che non si risolverebbe neanche cambiando la
fazione, è questo quello che vorrei dirvi, perché forse voi non
l'avete ben capito, perché, se noi invertissimo i posti,
scendessimo di qua e ci spostassimo di là, non cambierebbe niente,
perché il problema non è risolto, perché il problema siamo noi! I
cittadini l'hanno visto ed è per quello che i cittadini schifano,
un termine...tutta la classe politica, tutta in generale, poi con
alcune eccezioni e sicuramente salvando qualcuno, perché il
problema siamo noi che non riusciamo a capire che oggi la soluzione
politica passa anche nel riparlare delle nostre radici, nel
riparlare di un modo di fare politica, che non è solo
amministrazione, ma che parte dai partiti e dai movimenti che
devono tornare a svolgere un ruolo di proposta e di guida di una
collettività, perché manca il ruolo di guida della collettività,
non può essere solo l'amministrazione, perché l'amministrazione si
svolge per atti, ma non porta in sé un sogno e un progetto, sono i
partiti politici che si devono riappropriare del progetto, del
sogno, di condurre questa collettività tutta insieme, senza
lasciare indietro nessuno, attraverso le difficoltà che stiamo
affrontando in questo momento in Italia! Fare un progetto così
richiede un grande impegno che va al di là degli interessi
personali, va al di là di quelle che possono essere le posizioni
personali, non lo risolviamo qua oggi.
Quello che io vi sto dicendo oggi quindi è che qui dobbiamo
trovare solo una tregua dignitosa e una tregua corretta, non ci
devono essere né vinti, né vincitori, né vittime, che non sarebbe
neanche giusto, ma veramente avere il coraggio portando nei partiti
delle discussioni di tipo politico approfondite su quelle che
sono...quello che vogliamo per questa Regione, per i progetti, che
cosa ci divide e che cosa ci lega, e lo capiremo, ci sarà qualcuno
che sarà destinato all'opposizione e ci sarà qualcuno che si
prenderà la responsabilità della maggioranza, come sempre è stato e
come deve essere.
È certo poi che non dobbiamo piegare le regole del Consiglio ai
nostri interessi: questo è giusto, io ieri l'ho detto, infatti non
a caso sono scattato, perché ho colto subito che quella comunque
era una situazione di imbarazzo complessiva, poi ci può essere un
parere, poi i pareri possono essere tanti, non è quello il
problema: è il reciproco rispetto, è chiaro che se viene meno il
reciproco rispetto e la sfiducia anche in quelli che sono gli atti
di una gestione...ma questo non è che sia accaduto perché in
qualche modo lo si vuole: è perché ormai stiamo scivolando,
declinando lentamente all'interno di un sistema e di un "modo" in
cui anche noi ci guardiamo e ci sembra che non ne facciamo parte,
ma, in realtà, ne siamo dentro. Noi stessi diciamo: che squallore,
che schifo, ma siamo noi...cioè dice: "che disgusto!", ma chi? Noi
lo diciamo: "che disgusto"? Siamo noi. Ecco che allora, sto
parlando per me stesso, non sto mica facendo...perché poi qualcuno
mi dirà: "ma parli per lei!". Sto parlando per me, non sto
parlando...leggo anche nel pensiero, ha visto che presunzione?
Ecco, quindi sto parlando per me.
In questo senso io credo che oggi noi dobbiamo arrivare a fare
due cose: la prima, coronare quello che è un lavoro
importantissimo, che è quello della legge sugli Enti locali, e
questo qualifica, qualificherà almeno per oggi, una volta tanto, un
senso dell'amministrazione, prendere atto che c'è un problema
politico e questo problema politico consegnarlo una volta tanto
nelle mani dei partiti con un compito preciso, che è quello di
risolverlo e di risolverlo veramente sulla base di quelli che sono
i valori di questa Regione. Io ho parlato onestamente, ho detto
quello che credo, e l'ho detto anche...lo so che poi posso
suscitare ilarità, "non è il momento", "arriva tardi" e
banalizziamo...ma sì, il gioco del banalizzare tutto vale sempre,
quello lo so, ma infatti non è che ho il problema che sarò
banalizzato, che qualcuno mi dirà: "proprio lei, che è
vent'anni...", no, guardi, io sono proprio tranquillo perché ho
l'abitudine di dire quello che penso e ve lo sto dicendo.
Chiaramente poi ognuno di voi ha una responsabilità, però questo
vale per tutti, quindi vale anche per me, fuori, ormai lo sapete,
perché ve lo dicono dappertutto, in ogni sede, vedono tutto e io
credo che la gente abbia un solo diritto rispetto a quello che noi
facciamo qua dentro: il diritto che facciamo bene il nostro lavoro
e oggi non lo stiamo facendo e dobbiamo avere il coraggio di fare
autocritica, non lo stiamo facendo bene tutti, quindi la crisi non
è della maggioranza, la crisi è della politica, prendiamocene la
responsabilità! Grazie.
Presidente -
Grazie Consigliere La Torre. Ha chiesto la
parola il Consigliere Fabbri, ne ha la facoltà.
Fabbri (UVP) -
Grazie Presidente. Buongiorno a tutti i
colleghi.
Nella giornata di ieri, dopo aver assistito al tentativo del
controllo dei voti e al conseguente
de profundis
della
democrazia in quest'aula, è avvenuto un secondo miracolo: la
resurrezione della democrazia. Infatti, grazie ad un sussulto di
autonomia e di indipendenza politica di alcuni Consiglieri della
maggioranza...hanno affossato questo sistema autoritario, che aveva
tolto loro la libertà di esprimersi, anche se, purtroppo, in modo
un po' nascosto, quello del voto segreto, che però abbiamo visto ha
una grossa funzione nella gestione della democrazia in quest'aula.
Augurare che ciò che è successo sia il sole dell'avvenire forse è
un po' troppo ottimistico, ma il tempo, che è galantuomo, porterà i
suoi frutti, che speriamo siano quelli di una leale e costruttiva
collaborazione per il bene comune. Questo della collaborazione è un
refrain
che ci ripetiamo a lungo, io è un anno che sento
questo
refrain
, ripetere: "collaborazione, collaborazione",
poi però, nel momento della reale attuazione di questa cosa,
purtroppo, prevale invece la logica dei numeri e la logica della
prevaricazione.
A lei, Presidente Viérin, che ha avallato questa situazione di
voto surreale, a lei che spesso rimprovera la minoranza di abusare
dei giochetti della politica spiccia, quante volte l'ha detto
quando sedeva sul più alto scranno di quest'Assemblea...a lei ora
non rimane che prendere atto della situazione e dignitosamente
abbandonare l'amata poltrona, non umili ulteriormente questo
Consiglio nel voler pervicacemente rimanere al suo posto.
Alla maggioranza il compito di trarre le conseguenze di ciò che
è avvenuto e di dare una risposta che sia una speranza per i nostri
cittadini. L'urgenza dei provvedimenti per incidere sulla vita
sociale ci è ben chiara e l'ha dimostrato, come ha detto la collega
Morelli, la nostra collaborazione, la nostra fattiva collaborazione
nei lavori delle commissioni, anche se ciò di cui si discute in
questi giorni sembrano dei bizantinismi, come ha detto il collega
La Torre, al di fuori di questo consesso, in realtà non sono
bizantinismi, ma sono delle necessarie azioni per chiarire quella
che è la situazione politica, per poi poter affrontare a spron
battuto quelle che sono le urgenze, che ci sono ben chiare e che,
collega La Torre, avevamo ben evidenziato con il nostro progetto
della
Renaissance
. La politica non è morta, collega La
Torre, e lo abbiamo dimostrato con la nostra azione, siamo riusciti
a portare avanti un discorso davanti alla gente,
coram
populo
, che poteva essere effettivamente il modo per la
rinascita, come abbiamo detto, della nostra azione politica.
Mi auguro dunque che la situazione si evolva positivamente, per
affrontare con una situazione politica solida e durevole questa
crisi, è ciò che ci auguriamo tutti, è ciò che anche il collega La
Torre prima ci ha detto, è ciò che tutti assieme dobbiamo cercare
di perseguire per uscire da questo stallo e per far intravedere a
noi e ai nostri elettori quella che può essere una via di uscita
per la nostra crisi. Grazie.
Presidente -
Grazie Consigliere Fabbri. Ha chiesto la
parola il Consigliere Cognetta.
Cognetta (M5S) -
Sì, grazie Presidente.
Vorrei fare delle brevi considerazioni divise però in due: una
parte riguarda l'argomento che stiamo trattando, un'altra vorrei
dare un paio di risposte al collega La Torre.
Cominciamo a parlare della questione relativa al Presidente del
Consiglio. Da quello che abbiamo notato in quest'anno passato
assieme...ritengo che il ruolo di Presidente del Consiglio sia un
ruolo estremamente difficile, è un ruolo nel quale credo ci voglia
un pugno di ferro in un guanto di velluto e non è facile, perché
devi avere delle caratteristiche tue personali che vanno al di là
poi di quella che è esclusivamente una questione di regole, anche
perché le regole abbiamo capito che non sono né chiare, né certe,
su questo ormai mi sembra siamo tutti d'accordo: le leggi non sono
chiare, il Regolamento fa acqua da tutte le parti e quindi le
interpretazioni diventano poi via via sempre più...come dire?
contrastanti, bisogna chiederle, bisogna valutarle di volta in
volta e chi siede lì a quel punto si trova in difficoltà, che cosa
fa: segue le regole o decide di testa sua? E se decide di testa
sua, è in contrasto o è a favore di quelle regole? Le regole,
quando non sono chiare ovviamente applicarle diventa difficilissimo
e questo quindi è il problema di chi siede lì; d'altro canto, poi
però c'è la forza personale di imporre determinate cose, ecco,
forse è in questo che è mancato. Alla luce di quella esperienza che
è stata fatta da chi prima di lei sedeva in quel posto e che
anch'essa si è scontrata con problemi di regole, mi riferisco alla
collega Assessore Rini, magari andavano presi dei provvedimenti
urgentissimi per sistemare le falle che c'erano. Diciamo che ci si
è basati sul fatto che si è sempre andati avanti così per tutti
questi anni, siamo arrivati noi...poi devo dire che in qualche caso
io sono bravino a metterci una zeppa nel meccanismo e quindi le
regole saltano più facilmente, però dipende dal fatto che le regole
non sono state fatte con chiarezza.
Vorrei soltanto poi ricordarle a livello personale che le avevo
detto che, assumendo un certo tipo di ruolo avrebbe, diciamo, corso
certi rischi, glielo avevo detto in confidenza, ma soprattutto
glielo avevo detto rispetto diciamo così al fatto che poi sarebbe
accaduto e mi sarebbe dispiaciuto a livello personale, infatti è
accaduto e me ne dispiace, ma d'altro canto io sono da questa parte
della barricata e faccio il mio lavoro, cerco di farlo al meglio
che posso...beh, dall'altra parte lei fa il suo e cerca anche lei
di farlo al meglio che può. Però, diciamo così, se, come ha
ricordato il Consigliere La Torre, avessimo gestito la faccenda che
ci ha portato fino qua in maniera differente, adesso non saremmo in
questa situazione. Noi l'abbiamo detto già quando c'è stata la sua
elezione che forse era il caso di cambiare registro, di valutare le
cose in un altro modo, ma le cose sono andate avanti senza
problemi. Credo quindi che il suo passo indietro serva a questo
punto se vogliamo fare veramente le cose in un altro modo,
altrimenti rimarrà tutto come prima, la tregua sarà una tregua di
quelle che fanno Hamas e gli Israeliani, cioè durerà giusto il
tempo per portare via i cadaveri e poi ricominceremo da capo senza
problemi.
A questo punto passerei a dare un paio di risposte al collega La
Torre: la prima è che mi spiace dissentire riguardo al fatto che
siamo tutti quanti uguali, io non sono proprio d'accordo su
quest'affermazione, io non mi ritengo...
(interruzione del Consigliere La Torre, fuori
microfono)
...no, lo so, è chiaro lei non può dire...questo sicuramente
no...è un discorso...però io ci tengo a dire che noi non siamo
proprio la stessa cosa. Lei è un socialista autonomista, che fa
fatica un po' a stare insieme, che sono due cose diverse, no?
(nuova interruzione del Consigliere La Torre, fuori
microfono)
...no, lo so, si vede, lei è socialista autonomista ed è vero.
Il fatto che in Valle d'Aosta ci siano tanti movimenti autonomisti
così grandi, importanti e precisi io credo che sia molto frutto
delle tre preferenze, quindi non tanto di un'ideologia, ma quanto
del fatto che ci sia un controllo del voto. Non solo, penso anche
che le persone siano state abituate negli anni ad avere un certo
tipo di scambio, no? "Io ti do una cosa a te, tu mi dai il tuo
voto" e quindi anche questo ha fatto sì che proliferasse in
maniera, diciamo così, incontrollata, o comunque molto evidente la
questione dell'autonomia... Non che io sia contrario ai partiti
autonomisti, per carità, questi ci devono essere...o se ci
vogliono...però, ecco, per dire se voi vi foste chiamati Lega Nord,
non cambiava nulla, cioè, dal punto di vista esclusivamente
autonomista rispetto al risultato elettorale, non sarebbe cambiato
nulla, perché voi avete un sistema di potere che va al di là di
quella che è, diciamo così, esclusivamente la questione ideologica.
Forse su l'ideologia, da un certo punto di vista, siamo più forti
noi, se vogliamo chiamare "ideologia" il fatto che questo sistema è
finito, fa acqua da tutte le parti e bisognerebbe ripensarlo
completamente, cosa che lei ha detto bene...dovremmo fare
un'analisi, beh, ma, se si ricorda, più volte anche con altri
colleghi in sala e anche con i diversi Assessori abbiamo parlato di
questo: che dovremmo fare un salto in avanti, perché noi siamo i
primi che vorremmo buttare all'aria tutto, vorremmo essere i primi
diciamo così a... Il Consigliere Donzel ha detto che c'è qualcuno
che tende a distruggere queste istituzioni, è vero, ma la cosa
divertente è che non siamo noi, fa quasi ridere la cosa, dovremmo
essere i primi a volerlo, mentre in realtà sono soprattutto
all'interno della maggioranza. Questo quindi è tutto un limite
politico, ma è un limite politico dovuto al fatto che chi siede
soprattutto e non esclusivamente tra i vostri banchi siede per
questioni che non sono politiche, cioè non lo fa perché vuole fare
politica, lo fa per tutta una serie di altri interessi, che non
sono politici, che non sono per il bene delle persone, chiaramente
questa è una mia opinione, ognuno può valutarla giustamente o no,
però è questo.
Lei quindi dice giustamente che dovremmo cercare di risolvere i
problemi, anche oggi, magari parlare di cose importanti e qui,
ecco, diventa socialista e dice: "dovremmo sistemare la questione
degli Enti locali", va beh, adesso se volessimo ascoltare le
persone fuori, potremmo fare una breve intervista durante la pausa
pranzo, fermare dieci persone e domandare: "ma la cosa più
importante di cui dovevi discutere...", "secondo voi, la cosa più
importante alla quale dovremmo porre l'attenzione come Consiglio
qual è?". Sicuramente ci risponderebbero: "i Comuni"...beh, è ovvio
mica direbbero: "il lavoro", "la casa", "i problemi economici", ma
"i Comuni", perché, guarda caso, questo discorso rientra
esclusivamente dentro il discorso del potere di cui facevo poc'anzi
l'analisi, perché non è che ci sono cose più importanti! Noi oggi
dovremmo anche discutere di rifiuti, che, secondo me, mi sembra
molto più importante degli Enti locali, dovremmo discutere della
casa, giusto, che mi sembra ancora più importante dei rifiuti.
Sugli Enti locali, mi scusi, lei ha accennato solo a quelli, quindi
io a quelli faccio riferimento, mi spiace...come dire? li metterei
un po' più in là, ma questa è una mia opinione personale, me lo
consenta. Infine quindi...
(nuova interruzione del Consigliere La Torre, fuori
microfono)
...guardi poi ne parliamo...infine, dicevo, per quanto riguarda
quindi il discorso su cui dovremo trovare una soluzione al di là
della politica, è un discorso relativo all'economia, perché qui
facciamo acqua da tutte le parti, ma nessuno pone...come dire? una
soluzione, né una speranza e l'abbiamo sollecitata noi nel nostro
documento, poi l'abbiamo sollecitata nelle discussioni, noi non
vediamo soluzioni né da una parte, né dall'altra, né da movimenti
che sono lì da 50 anni, né da altri movimenti che magari hanno meno
età. Noi qualche idea ce l'avremmo, ve l'abbiamo anche sottoposta,
ma, ahimè, non se ne può parlare, per carità! Va bene, quindi,
giusto per concludere, io credo al di là di tutto...per quanto
riguarda me e il mio collega Ferrero, non mi esprimo per gli altri,
perché non voglio giudicarli...noi facciamo un lavoro da Dio qui
dentro, perché il nostro mandato lo stiamo facendo ben oltre quello
che era il nostro mandato, che era solo, diciamo così, di controllo
e, se vogliamo - tra virgolette -, di "distruzione". Noi quindi
siamo andati molto oltre, dimostrando in questo, non per incensarmi
o per incensare il mio collega, magari...come dire? un livello
politico leggermente più alto di quello che vediamo ogni tanto qua
dentro. Tutto questo per chiarire, diciamo così, la nostra
posizione rispetto al collega Presidente Viérin e rispetto a...
Grazie.
Presidente -
Ha chiesto la parola il collega Farcoz, ne
ha la facoltà. Chiederei ai Consiglieri che intendono prendere la
parola di prenotarsi. Grazie.
Farcoz (UV) -
Merci Président.
Credo che su due aspetti siamo d'accordo, nel senso che sul voto
segreto è il fatto evidente e, di conseguenza, una forte
riflessione politica va fatta, ci permettiamo però di dissentire su
come vada risolta questa questione politica. Sinceramente non
crediamo che si possa risolvere in un giorno come voi auspicate e,
di conseguenza, con una semplice sostituzione, ma crediamo che
questa riflessione politica prenda un po' più di tempo e, di
conseguenza, è proprio per questo motivo che, come maggioranza,
abbiamo recapitato alla Presidenza del Consiglio la nostra fiducia
e la nostra volontà di mantenere e invitare il Presidente del
Consiglio a non dimettersi, proprio per portare a termine gli atti
che prima sono stati citati: giustamente si diceva la legge casa,
gli Enti locali, la legge europea, piuttosto che il PRAE e
ovviamente ringraziamo la disponibilità della minoranza che questa
mattina nella Capigruppo ci ha accordato la possibilità di
discutere questi atti nel pomeriggio. Grazie.
Presidente
- Grazie Consigliere Farcoz. Ci sono altri
colleghi che intendono prendere la parola? Ha chiesto la parola il
Consigliere Laurent Viérin, ne ha la facoltà.
Viérin L. (UVP)
- Merci Monsieur le Président.
Merci pour cette opportunité de discuter de la situation
politique, question, requête que nous avions avancée déjà hier,
au-delà des querelles et au-delà des tensions qui ont animé la
séance du Conseil, pour pouvoir parler de politique, car ici nous
sommes élus par le peuple valdôtain pour parler de politique et non
pour venir, comme cela s'est passé dans ces dernières semaines,
après la crise, et faire semblant de rien, car - quelqu'un l'a dit
- aujourd'hui la solution à la crise qu'on pensait être résolue
avec quelque changement n'est pas encore arrivée.
Allora, dopo la lunga giornata di ieri, che, secondo noi, è una
giornata da dimenticare: da dimenticare intanto per la politica,
che non ha fatto una figura degna dell'aula che noi dovremmo
rappresentare a causa di provocazioni che sono partite dalla
maggioranza e soprattutto che hanno riguardato temi che dovrebbero
essere temi trasversali... Una maggioranza che - così è ripreso dai
titoli dei giornali - è una maggioranza a pezzi, non siamo noi a
dirlo, quando ci sono persone terze che lo scrivono...e parliamo di
giornalisti che si occupano di giornalismo in modo serio, non
quelli che scrivono su sollecitazione o per altri motivi, e li
conosciamo... La cronaca di ieri è di una maggioranza che è a pezzi
e che sicuramente è a pezzi per problemi interni alla maggioranza
stessa e non per l'atteggiamento delle opposizioni, perché, cari
colleghi, dopo la crisi noi avevamo inteso dalle vostre parole che
questo scorcio di legislatura che, dopo 10 mesi, aveva visto una
crisi di 70 giorni e che era ripreso con un Governo bis e qualche
cambiamento...era un Governo...soprattutto nelle parole del
Presidente del Consiglio incaricato, ieri eletto e oggi sfiduciato,
era un prosieguo di legislatura all'insegna delle convergenze,
delle convergenze intese come condivisioni sui temi, almeno quei
temi trasversali che riguardano l'intera comunità valdostana.
Dialogo, condivisioni e nuovi metodi anche...abbiamo sentito nel
discorso di insediamento sia del Presidente Rollandin, che
soprattutto del Presidente Marco Viérin, le parole "nuove
modalità", spesso anche mettendo, diciamo, in discussione le
modalità del passato recente. Anche se non abbiamo condiviso quel
passaggio quindi...perché ancora una volta vi abbiamo fatto
sottolineare che con una maggioranza di 18 a 17...il collega La
Torre ha fatto una disamina sugli equilibri precari di questa
legislatura.
Nel momento in cui si è ridata la fiducia però si è dimenticato
un passaggio da parte di chi rappresenta la maggioranza: la
Presidenza del Consiglio è un luogo istituzionale, è un luogo di
garanzia, è un luogo dove si fanno le riforme che sono state
citate, poi qualcuno può anche non essere d'accordo, ma se c'è una
larga condivisione sulle riforme, è il luogo di interlocuzione, al
di là della parte operativa del Governo, che è garanzia di tutti
noi eletti, di tutti noi, quindi della comunità valdostana. Ebbene,
voi vi siete spartiti in questo rimpasto anche l'ultima delle
commissioni, cioè la I Commissione, delle riforme, al di là della
Presidenza del Consiglio, come una torta che avete suddiviso tra di
voi, col manuale Cencelli di democristiana memoria...perché era
l'unico modo per sperare di mantenere un equilibrio, che poi invece
si è rivelato essere un equilibrio precario, perché nel giro di tre
Consigli siete andati sotto tre volte. Noi non abbiamo infierito,
nel senso che ieri la nostra discussione è stata una discussione
sul metodo, perché noi abbiamo rifiutato ad un certo punto, al di
là della questione del collega Ferrero...e sono intervenuto, siamo
intervenuti ieri su questa questione dell'insindacabilità, ma voi
avete fatto sì che la discussione si trasformasse in una questione
di principio sul controllo delle persone, della dignità delle
persone, ma al vostro interno non al nostro interno, noi non
abbiamo bisogno di controllarci, ognuno risponde per sé stesso al
proprio elettorato, al proprio movimento, ai propri ideali, ai
propri principi e a ciò in cui crede, soprattutto alla Valle
d'Aosta.
Voi allora avete fatto sì ieri con il vostro atteggiamento di
rompere quell'equilibrio che noi avevamo soprattutto sulla riforma
degli Enti locali in termini di disponibilità fatto nei vostri
confronti in termini di apertura di credito e si è creata questa
situazione che è stata veramente imbarazzante nei confronti della
comunità, che effettivamente ha altri problemi. Era però una
questione di principio, perché se ieri passava il principio del
controllo del voto, in quest'aula era finita la democrazia, ma non
per noi che siamo all'opposizione, per voi che siete in
maggioranza, ma per le legislature future e per i futuri eletti di
questo Consiglio Valle...che oggi sono seduti qui sotto la frase di
Emile Chanoux: è questo che è successo ieri! Era una battaglia per
noi troppo importante, non potevamo rinunciare ad una battaglia di
questo genere, perché, se passava il principio che ognuno di voi -
e ognuno di noi indirettamente - veniva controllato
nell'espressione del voto, che esiste nelle modalità di voto
segreto, ma era mortificante, è quello che noi abbiamo rifiutato
nei suoi confronti, Presidente Marco Viérin...non abbiamo nulla di
personale, ma lei doveva essere garante e oggi, nel senso della
votazione di ieri, è lei a farne le spese, perché lei, invece di
vestire i panni del garante che doveva essere, si è schierato con
la maggioranza, che doveva per forza difendere, perché frutto di un
accordo politico, che ha portato alla sua elezione. Ecco l'ossimoro
della sua elezione, perché se anche la persona di Marco Viérin
veniva eletta Presidente del Consiglio, ma con la condivisione
dell'aula, beh, ma sicuramente lei era più forte, perché lei era
garante di tutti noi, invece il gioco delle parti l'ha fatta
schierare dalla parte tra l'altro sbagliata, cioè intesa come non
di buon senso. Ecco perché qualcuno si è ribellato nell'urna, ecco
perché qualcuno ha detto: "no", perché ieri è stato un bruttissimo
passaggio, che dalle parole del collega Farcoz forse abbiamo capito
essere la parte che condividiamo, cioè sul voto segreto non abbiamo
capito bene, ma, insomma, ci è parso di carpire che forse su quella
parte ci date quasi ragione. Ecco, però è stato detto in fretta,
perché assolutamente la ragione...e ammettere che si è sbagliato è
troppo difficile da fare, anche per chi e soprattutto per chi fa
politica.
Allora noi alla fine di questa crisi di 70 giorni, la crisi
passata...anche perché durante la crisi voi avete avuto
l'opportunità di chiarirvi, di parlarvi, anche ad un certo punto di
scaricare sull'opposizione la responsabilità della crisi, quello
poi è stato un altro passaggio che ha fatto abbastanza sorridere
per non dire altro. Voi avete avuto il tempo per darvi una
soluzione e nei confronti della comunità vi siete assunti qui una
responsabilità di rigovernare, non ce la siamo assunti noi! Noi che
cosa abbiamo fatto? Abbiamo detto: anche dal ruolo di opposizione
noi crediamo di poter cambiare la Valle d'Aosta per il poco che
possiamo contare e sui grandi temi collaborare, chiaramente
portando la nostra sensibilità com'è stato fatto sugli Enti locali,
sui rifiuti, senza ostacolare e vi ricordiamo la questione
dell'assestamento di bilancio, abbiamo garantito che i tempi
fossero i più rapidi possibili per dare soluzioni alla comunità,
risposte su tutti i temi, in commissione noi siamo stati presenti
per garantire che tutti gli atti venissero qui in Consiglio e dare
risposte alla gente, che cosa abbiamo ricevuto? Abbiamo ricevuto
ieri quest'atteggiamento. Allora almeno che quest'atteggiamento
arrogante che avete promesso sarebbe finito dopo la crisi, che è
durata un anno, e che era scemato semplicemente perché non avevate
più i numeri, cercando di farci credere che eravate cambiati, che
il metodo era cambiato, che c'era una nuova disponibilità...ma la
nuova disponibilità non basta nei corridoi, è qui che si traduce in
atti concreti! È qui col rispetto delle persone, delle idee altrui,
del senso di responsabilità e della dignità di ognuno di noi, che
vale tanto quanto uno che è seduto in un posto magari più
importante rispetto al nostro.
Allora l'appello oggi, al di là di quello che ci comunicherà il
Presidente sfiduciato, e che noi crediamo possa essere almeno
conseguente rispetto ad atti approvati dall'aula che lui
rappresenta, nel senso che abbiamo passato 10 mesi, un anno a
fregarcene...voi degli atti approvati da questo Consiglio, sulle
dimissioni della Dirigenza del Casinò e su tante altre questioni,
addirittura su questioni banali...oggi siamo arrivati veramente ad
un intoppo, ma l'avete cercato voi, e l'intoppo qual è? Di un
Presidente che dalla sua stessa aula è stato sfiduciato. Non
abbiamo capito bene il passaggio del collega Farcoz su un documento
trasmesso alla Presidenza, magari se ci vorrà dare qualche lume in
merito, di rifiducia, di riconferma, non abbiamo capito che...
(interruzione di un Consigliere, fuori microfono)
...questo è l'atteggiamento del Capogruppo dell'Union
Valdôtaine, che è l'esempio di come questa maggioranza si pone nei
nostri confronti. Collega Farcoz, forse a lei brucia ancora la
poltrona che le hanno tolto, ma questi sono problemi vostri, se al
vostro interno non avete risolto questi equilibri, non deve venire
qui in aula con quest'atteggiamento arrogante, perché noi
l'opposizione l'abbiamo scelta, non ci hanno messi qui, noi quelle
poltrone le abbiamo abbandonate per venire a sederci qui e per
cambiare realmente le cose. Se qualcuno diventa guerriero quando
gli tolgono qualcosa, a noi viene qualche dubbio, come qualcuno
magari smette di essere guerriero quando acquista una poltrona,
collega Perron...
Noi allora oggi iniziamo veramente ad essere stufi di questa
vostra melina politica, questa è melina, è il teatrino della
politica. Crediamo che la Valle d'Aosta oggi chieda altro e non
crediamo neanche di meritare di vederci addossate certe
responsabilità che non abbiamo. Siete tornati qui a pezzi, noi non
abbiamo infierito, come ricordavo, ma sono emersi tutti i limiti e
i problemi di questa vostra coalizione, allora noi non vogliamo che
le spese le faccia la Valle d'Aosta e noi siamo qui a rifarvi un
appello sulla questione dei temi urgenti per la Valle d'Aosta.
Credo che anche altri colleghi ne parleranno - e nella Capigruppo
questo è stato discusso -, noi l'abbiamo sempre manifestata questa
disponibilità a mandare avanti i dossier, ma oggi i problemi ce li
dovete garantire voi che non ci saranno più, perché noi non staremo
qui a giustificare le vostre liti, i vostri problemi e i vostri
voti mancanti, perché quelli sono problemi vostri e, finché voi non
ve li risolvete tra di voi, internamente ai movimenti, tra i
movimenti, noi non avremo la possibilità di fare ciò che la
politica dovrebbe fare, ciò che la gente ci chiede.
Noi abbiamo provato a cambiare il sistema dall'interno e
rispettiamo anche chi ha cercato di farlo e continua a cercare di
farlo, ma, quando abbiamo capito che dall'interno questo sistema,
come voi state dimostrando, non si può cambiare, abbiamo deciso di
cambiarlo dall'esterno, è in quel momento che abbiamo deciso di
porci qui volontariamente. A noi non interessa chi è partito prima
e, anche se qualcuno oggi deciderà di ribellarsi al sistema, noi
non saremo lì a dire: "mah, siamo partiti prima, noi c'eravamo
prima, noi...", no, noi rispettiamo anche chi si ribella in questo
momento, però crediamo...chiediamo che almeno quest'ipocrisia
finisca, perché in quest'aula siamo stati eletti per dire le cose
e, se ci sono effettivamente dei problemi, delle cose che non
vanno, diciamocele, diciamocele nelle riunioni, diciamocele nelle
sedi opportune, troviamo una sintesi sui problemi che riguardano la
gente, però evitiamo il teatrino della politica.
Noi oggi, Presidente Marco Viérin - e abbiamo apprezzato il suo
gesto di garbo di non andare a sedersi, al di là dell'apertura dei
lavori, al posto del Presidente del Consiglio, perché lei oggi a
tutti gli effetti da quest'aula è sfiduciato -, a voi chiediamo una
via d'uscita, a voi chiediamo una soluzione, noi non abbiamo la
possibilità oggi di darvi una soluzione alla vostra crisi politica
se non una disponibilità al dialogo sui grandi temi, noi abbiamo
solo questa possibilità e credo che la crisi dei 70 giorni lo abbia
anche dimostrato e ci sia servita un po' a tutti per misurare
questa... Noi la disponibilità ve la diamo, però vi chiediamo
effettivamente che ci sia una nuova stagione da poter aprire,
perché così siamo tutti consapevoli - e lo diciamo a voi - che non
si può più andare avanti.
Alors cette disponibilité qu'aujourd'hui on ne fait que vous
reconfirmer, car c'est une disponibilité non seulement annoncée au
moment où vous avez voté le Gouvernement bis de cette législature,
mais nous avons démontré dans les faits, dans une façon concrète de
vouloir ?uvrer pour le bien de la Vallée d'Aoste...nous vous
reconfirmons cette disponibilité, mais nous vous demandons
aujourd'hui une prise de conscience de ce qui s'est passé hier, car
on ne peut pas, Président Marco Viérin, faire semblant que hier
rien ne se soit passé et, comme la vieille politique, venir dans
cette salle et dire: "bon, celui de hier a été un accident", on
recueille un document et rien ne s'est passé. Alors un engagement
de respecter ce que la salle du Conseil de la Vallée a décidé nous
vous le demandons et nous vous demandons aussi, en tant que
majorité, au-delà du rôle du Président du Conseil, qu'il y ait
aujourd'hui la fin d'un système qui ne peut plus durer et que cette
salle redevienne le lieu des institutions valdôtaines, qui fasse le
bien de notre communauté et surtout au début d'une législature -
car on est au début d'une législature - il n'y ait plus les
épisodes qu'on a vécus hier à l'intérieur de cette salle et qui ne
sont pas dignes de nos aïeux, de ceux qui nous ont précédé et qui
ont lutté pour l'autonomie de la Vallée d'Aoste.
Nous savons très bien que beaucoup de mots sont dépensés dans
cette salle, après la politique oublie ce qu'on se dit, mais le
changement que nous demandons - et nous le demandons indépendamment
du rôle qu'on revêt et du rôle qu'aujourd'hui on est appelés par le
peuple valdôtain à tenir - c'est un changement que les gens nous
demandent et c'est un changement qui doit partir des personnes et à
travers des messages différents. Vous avez une opportunité
aujourd'hui de donner un message différent, car vous avez eu une
méconfiance de la part de cette salle et à cette salle vous
répondez et à votre conscience. Pour ce qui nous concerne, nous
continuerons à lutter pour le changement et surtout pour le bien de
la Vallée d'Aoste.
Presidente
- Grazie Consigliere Viérin. La parola al
Consigliere Borrello, ne ha la facoltà.
Borrello (SA)
- Sì, grazie Presidente.
Sarà un intervento breve, anche per dare la possibilità nel
rispetto del limite temporale che ci eravamo posti...per dare
spazio ad altri colleghi che si sono prenotati. Al di là
dell'ammissibilità o meno del documento, dell'iscrizione
dell'ordine del giorno, c'è un dato politico importante, che è
quello del risultato della votazione. Non possiamo non prendere
atto di quello che è stato l'esito della votazione di quest'aula,
dove c'è stato un invito al Presidente del Consiglio a
dimettersi.
Ovviamente mi permetterete di fare un minimo di analisi rispetto
a questi ultimi passaggi che si sono verificati all'interno di
quest'aula consiliare, partendo dalla legge elettorale e dal
risultato della tornata elettorale che ha prodotto questi numeri,
degli equilibri precari, una precarietà che si è manifestata sin
dal primo giorno e che ancora oggi continua a manifestarsi. È ovvio
che, a seguito del primo momento di crisi, c'è stata
un'effervescenza della politica con tutti i movimenti politici
rappresentati all'interno di questo Consiglio che si sono
confrontati per cercare di trovare una soluzione a questa crisi
politica. Come ha già detto il collega La Torre, forse questo
confronto ha portato a fare emergere più le divergenze che le
convergenze tra i vari partiti politici, ma una considerazione che
dobbiamo fare, alla luce dei risultati che ultimamente si sono
verificati all'interno di quest'aula, è che le divergenze sono
anche interne, perché i risultati sono chiari: tre votazioni,
diciamo, negative all'interno dell'aula consiliare in poco più di
due Consigli è un dato inequivocabile di cui noi dobbiamo prendere
atto.
Non è una questione partitica o di solidarietà all'amico Marco
Viérin, che è del mio stesso partito politico, perché la
solidarietà io la voglio manifestare anche al collega Follien, alla
collega Péaquin, perché sono le risultanze di un qualcosa che non
funziona. È innegabile, colleghi, che la responsabilità di condurre
gli aspetti politici ed amministrativi è incardinata alla
maggioranza, siamo noi che dobbiamo gestire le danze e siamo noi
che siamo stati deputati ad interpretare questo ruolo. Ovviamente,
quando vengono meno i numeri, viene meno anche la garanzia di poter
assolvere a questo ruolo. Andiamo allora ad analizzare quelli che
sono gli aspetti importanti, le responsabilità che ognuno di
noi...e ringrazio i colleghi che in maniera trasversale hanno detto
e hanno dato ulteriormente disponibilità ad affrontare le tematiche
con responsabilità. Noi dobbiamo portare avanti delle tematiche
importanti, è un caso o non è un caso, non lo so, ma proprio nella
seduta odierna abbiamo dei punti che, secondo il sottoscritto, sono
molto importanti, parto...non voglio fare una scaletta in ordine di
importanza, ma prendendo i temi che ho seguito maggiormente: il
tema dei rifiuti, il progetto di legge sugli Enti locali, il tema
dell'adeguamento della legge sulle politiche abitative per dare
risposte sul territorio...sono tematiche che noi dobbiamo condurre
e portare a termine.
Allora abbiamo fatto un confronto di maggioranza, che ha portato
alla definizione di un...il collega La Torre l'ha chiamata una
"tregua", io la chiamo una "fiducia supplementare", e così vengo a
spiegare anche il discorso della lettera. Abbiamo ritenuto
opportuno sottoscrivere una lettera - i 17 Consiglieri di
maggioranza, ovviamente non ne fa parte il collega Viérin, in
quanto, diciamo, destinatario di questa lettera -, dove noi andiamo
a riconfermare la fiducia al Presidente del Consiglio, affinché si
possano portare avanti quelle leggi e quei provvedimenti importanti
proprio in virtù della necessità di condurre quest'aula: questo è
il messaggio che noi vogliamo dare. Non ci sottraiamo - e lo ripeto
- all'analisi politica, un'analisi politica che è chiara e netta,
il dato inequivocabile: tre votazioni negative nell'arco di due
sedute consiliari vuol dire che un'analisi politica dev'essere
fatta e dev'essere fatta all'interno dei gruppi che compongono
questa maggioranza, all'interno delle forze politiche e all'interno
dei movimenti. Noi abbiamo già avuto modo di iniziare questo
percorso di approfondimento all'interno del movimento, perché una
situazione del genere non può andare avanti, ce lo chiede la gente,
lo chiediamo anche noi, perché essere seduti qui ed affrontare
continuamente queste situazioni...qualcuno ieri l'ha definito "una
brutta giornata", è stata una brutta giornata per tutti, per tutta
la politica e quindi credo che un'analisi approfondita debba essere
fatta.
President
e - Grazie Consigliere Borrello. Ha chiesto la
parola la Consigliera Certan. Chi deve prenotarsi lo faccia...
Certan (ALPE)
- Grazie Presidente.
Interverrò molto brevemente perché vorrei essere di parola,
avevamo detto che a mezzogiorno avremmo chiuso, quindi mi sembra
che sia giusto così! Ho ascoltato attentamente le lezioni di
politica che sono avvenute questa mattina in quest'aula. Io
personalmente...ma come gruppo abbiamo un grado di umiltà che non
ci permette di far dire che il lavoro che il nostro gruppo ha fatto
è di un livello politico e concreto più alto o più basso degli
altri. Sappiamo quale lavoro abbiamo svolto in questi anni: un
lavoro concreto, chiaro, esplicito, trasparente e onesto, alla luce
del sole, che è stato riconosciuto da altri movimenti e anche dai
cittadini valdostani. Credo che questo sia molto importante, perché
ritengo che abbia responsabilità sia chi fa e magari sbaglia, ma
anche chi non fa o fa di nascosto, senza il coraggio di dirlo
apertamente, oppure distrugge solamente e poi ci fanno una risata
sopra. Devo dire che il problema politico in quest'aula, ma credo
in Valle d'Aosta, c'era, c'è ed è rimasto, chiarissimo, grave, a
quanto pare, a parte un piccolo esame di coscienza, null'altro si è
riusciti a concludere questa mattina.
Mi permetto di dire che è anche uscita, oltre al problema
politico grave, anche la debolezza sempre più marcata di questa
maggioranza, che abbocca alle provocazioni (forse) e continua ad
usare dei metodi che chiaramente sono stati esplicitamente
dichiarati non graditi. Avevamo dato tutta la disponibilità ad una
condivisione, ma i metodi all'ultimo momento riguardo a dei piccoli
passaggi sui segnali sono sempre i soliti. Devo dire che se alla
prima occasione che capita e che la minoranza chiaramente spesso
mette anche in atto...alla prima occasione di verifica si cade è
perché, in effetti, 18 a 17...è impossibile o poco probabile da
governare con questi metodi, bisogna utilizzarne altri e
sicuramente gli ammiccamenti, gli sguardi incrociati, i sorrisini,
gli sguardi complici che noi vediamo a volte, non funzionano e che
abbiamo visto anche in questo mese di nuovo
élan
del
Governo...beh, è stato confermato immediatamente ieri, quando la
maggioranza - ed è un problema della maggioranza, collega La Torre
- è caduta immediatamente.
Intervengo poi solo più su questo passaggio, anzi su due. Beh,
"sull'inadeguatezza di una classe politica che non riesce a
rinnovarsi"
, collega La Torre, ha tutta la mia approvazione per
questa sua frase e, in effetti, vede io non ho l'esperienza che ha
lei, che mi pare si sia saputo invece in questi anni rinnovare in
modo molto chiaro e trasparente! tant'è che è riuscito in questi
anni veramente a portare avanti una politica nuova. Le chiedo
quindi di darci una mano anche a lavorare su una legge elettorale
nuova, perché ci rendiamo conto - l'ha detto lei - che con questa
legge elettorale non si riesce a governare. Bene, allora credo che
per poter rinnovare una classe politica...lei sarà d'accordo con
noi, dovremo quindi affrontare sicuramente anche il problema della
legge elettorale e, ad esempio, della preferenza unica, lo
sappiamo, il perché siamo arrivati a questo punto e perché la
politica non riesce a rinnovarsi, è chiaro, i cittadini lo hanno
capito.
Sull'altro passaggio, beh, c'è tutta la nostra disponibilità
anche a lavorare su temi che invece riteniamo importanti. Io credo,
a differenza del collega che mi ha preceduta, il collega Cognetta,
che diceva che gli Enti locali sono l'ultimo problema...beh, chi ha
lavorato ed è stato amministratore nei Comuni sa benissimo che
probabilmente l'argomento dei rifiuti, il problema dei rifiuti, il
problema della casa, del lavoro si affrontano anche prendendo in
considerazione un argomento più vasto, che è quello degli Enti
locali. Si parla spesso anche di economizzare, di evitare gli
sprechi, di costi della politica, ecco, penso che quest'argomento e
questa legge sugli Enti locali vada anche in questa direzione.
Credo quindi che sia importante saper scegliere in questo momento,
mettendo da parte sicuramente i personalismi, senza però
nascondersi dietro ad un fatto politico, che è successo ieri e che
è stato molto grave. Dopo di oggi c'è una pausa estiva, che però
inizia con una nuova e gravissima crisi politica.
Presidente
- Grazie Consigliera. Ha chiesto la parola il
Consigliere Ferrero, ne ha la facoltà.
Ferrero (M5S)
- Grazie Presidente.
Due brevi considerazioni che penso dobbiamo a chi ci ascolta,
dobbiamo ai cittadini valdostani che dall'esterno faticano a capire
che cosa sta succedendo e, come cittadino valdostano, anch'io,
nonostante le delucidazioni fornite dai colleghi Farcoz e Borrello,
non riesco a capire cosa sia successo questa notte e che abbia
fatto cambiare idea alle persone che ieri avevano dato un voto e
che oggi firmano un altro documento. Tra l'altro, è da precisare
che la risoluzione di ieri è passata certo con i voti
dell'opposizione, ma gli altri erano voti di astensione, quindi non
erano voti - tra virgolette - di "sostegno" al Presidente del
Consiglio in carica. Su questa questione quindi noi avremmo gradito
una spiegazione e ve lo dico al di là di qualsiasi interesse di
bottega, perché l'interesse di bottega dell'opposizione sarebbe
quello di arrivare alle prossime elezioni comunali con voi a
brandelli, cioè se veramente facessimo un calcolo, che è un calcolo
politico, per noi i sei mesi che ci separano dalle comunali
sarebbero una pacchia, un banchetto, ma non andiamo a fare gli
avvoltoi dei cadaveri o dei feriti sul campo di battaglia, vogliamo
riuscire a capire se avete veramente una strategia per uscire da
questo momento o se invece navigate a vista. Questa specie di
fiducia supplementare, così definita dal collega Borrello, che è
stata data al Presidente Viérin quindi mi sembra un po' una cosa
estemporanea, sì, è una cosa di fantasia, i mondiali sono finiti e
i supplementari anche, qui non ci sono più neanche i rigori, ormai
la partita si capisce che è una partita che avete perso e allora
perché continuarla o comunque perché continuarla con la stessa
squadra? Questo bisognerebbe chiedersi e questo noi ci chiediamo,
perché allora non tentare - questa è una proposta - un percorso che
sia alternativo? Quello di sederci attorno ad un tavolo e
individuare un nuovo Presidente del Consiglio che sia condiviso,
magari scrivendo anche che cosa deve fare questo Presidente del
Consiglio nei primi 100 giorni? Per chiarirci le idee, perché tante
sono le questioni che sono rimaste, le questioni interpretative
alla fine bloccano la macchina amministrativa, bloccano le
decisioni che prendiamo in Consiglio, rischiano di costituire un
ostacolo e di fare una serie di scatoloni vuoti che sono belli da
guardare, ma all'interno non hanno nulla. È su questo che noi
vorremmo avere da voi una risposta, ma è la risposta che ci
chiedono anche i valdostani, anche perché per i prossimi 8-9 mesi
che ci separano dalle comunali, insomma, non potrete raccontare la
storiella che quelli dell'opposizione sono cattivi e non vi
lasciano fare il loro lavoro! Qui è andata avanti già per due, tre,
quattro, cinque mesi, insomma, ormai anche questa non è più
utilizzabile, e allora fate una riflessione, che oggi ci sia questo
documento dei supplementari...ma vi renderete conto anche voi che è
ridicola la cosa? Vi mettete voi stessi in una situazione che è
ridicola! Usciamo dall'
impasse
, si è
capito...dall'
impasse
si esce tutti assieme con un progetto
di emergenza, con un qualcosa però che sia concreto, non con le
solite parole, non con la fiducia supplementare. Grazie.
Presidente
- Grazie Consigliere Ferrero. Ha chiesto la
parola il Consigliere Guichardaz. Se ci sono altri che vogliono
iscriversi... Grazie.
Guichardaz (PD-SIN.VDA)
- Intervengo perché mi sembra di
essere davvero...non lo so, in quei film un po' surreali in cui i
copioni hanno dei cambiamenti improvvisi giusto così per far
ritornare l'attenzione sul canovaccio. Cosa sta succedendo
colleghi? Scusate, cioè io sento un intervento del collega La Torre
dall'alto evidentemente della sua esperienza politica, il collega
mi sembra abbia cominciato a far politica quando io ho cominciato a
lavorare: 25 anni fa, nel 1989, se non addirittura prima...e oggi,
da grande statista qual è, il collega La Torre viene a parlarci di
rinnovamento della classe politica; poi fa su tutta una
disquisizione sullo squallore e lo schifo della politica, mettendo
ovviamente tutti dentro con quella sua tecnica che tende ad
annacquare le responsabilità. Collega La Torre, faccia la cortesia
di parlar per sé, per il suo movimento e magari per i suoi amici,
non tenda sempre ad allargare il campo cercando di confondere le
idee e dire che tutto fa schifo e che tutto è squallido! Per quello
che mi riguarda, io non sento né di far schifo e non mi sembra di
essere nemmeno squallido, quindi quest'eventuale considerazione
sulla politica valdostana se la tenga per sé! Tra le altre cose,
voi sono 13 mesi che date uno spettacolo di voi della maggioranza,
di coloro che dovrebbero governare questa regione...perché forse
non è ancora molto chiaro che noi siamo opposizione e che voi siete
maggioranza, cioè coloro che dovrebbero governare questa regione.
Siete quelli che avete la pretesa, in 18, di governare questa
regione. Siete quelli che avete invocato il dialogo e la
condivisione sui temi e poi cosa avete fatto? Abbiamo fatto un bel
rimpastone dove abbiamo messo la Presidente Rini al posto del
collega Farcoz, il collega Farcoz al posto di...non so più chi in I
Commissione, il collega Baccega ha fatto il giro con il collega
Perron, il collega Perron ha sostituito il collega. Non mi ricordo
neanche più che cos'è avvenuto! Io credo che i cittadini non si
rendano conto di che cos'è avvenuto! Il collega Marco Viérin era
Assessore, è diventato Presidente del...cos'è cambiato? Cos'è
cambiato rispetto alle dinamiche? Lo vediamo oggi! Non siete in
grado di governare questa regione perché non siete neanche in grado
tra di voi di chiarirvi, di capire che cosa state facendo! Collega
La Torre, quindi la crisi è vostra, la storia è vostra, le
questioni tutte sono interne a casa vostra! Quando si parla di
faide, collega La Torre, le faide sono familiari! Lei non può
mettere dentro tutta una maggioranza e una minoranza, un Consiglio
regionale, e parlare di faide, il significato delle parole non può
essere travisato. La faida è una questione tutta interna alla
famiglia e io le do ragione su questo, perché queste sono solo
faide! Non c'è la preoccupazione da parte di chi vota contro
all'interno della vostra maggioranza. Tra l'altro, votate solo a
voto segreto, perché qua c'è veramente una classe politica che,
oltre che rinnovarsi, evidentemente deve forse trovare anche il
coraggio delle proprie azioni. La faida è tutta interna vostra, per
equilibri al vostro interno, perché non ve ne frega niente di
niente di niente del bene della Valle d'Aosta!
Non venga poi a tirare fuori le questioni: "bisogna lavorare
insieme", lei ha fatto una proposta forte durante i 70 giorni della
crisi per mettere insieme e per far dialogare
...
cosa avete
dialogato dopo? Avevate la possibilità di condividere...a partire
dalla nomina e dall'elezione del Presidente del Consiglio, a
partire dall'elezione e dalla nomina del Presidente della I
Commissione. Ve la siete di nuovo ripartita tra di voi! E lo stesso
vale per la nomina del Vicepresidente del Consiglio, che ci avete
somministrato come cosa fatta. Non ce l'ho con il collega Follien,
guardi, non è un problema del collega Follien, è un problema di
metodi! Allora, non veniteci a raccontare...la prego, collega La
Torre, perlomeno noi che siamo ancora nelle fasi iniziali della
nostra vita politica, non ci venga a mescolare con i fatti suoi e
con le sue questioni! Lei si prenda la sua responsabilità, cerchi
di fare eventualmente una biografia della sua situazione e non
venga qua a raccontare a noi...a metterci tutti dentro
quest'immagine di squallore e di schifo, perché io sinceramente la
rifiuto!
L'altra questione che voglio dire è...collega Farcoz e collega
Borrello, che adesso non ci sono, non so dove sono andati, parlo
comunque agli altri...io non ho capito che cosa avete combinato,
cioè, prima vi impallinate al vostro interno, poi fate una mozione
di fiducia al collega Viérin? Ma perché non evitare di impallinarvi
direttamente, invece di ritrovarvi poi sempre di conserva a cercare
di riparare le questioni? Con quale dignità politica cioè potete
emettere un comunicato... Provate a dire che vi siete chiariti e
che anche i dissenzienti sono venuti fuori al vostro interno, avete
chiarito...fate finta che almeno il popolo valdostano...al posto di
fare i grossi proclami da statista, che non ne abbiamo bisogno,
dite: "ci siamo chiariti". Ci sono dei problemi all'interno della
maggioranza, che constano evidentemente di...non so, problemi di
tipo politico, problemi di valutazione, eccetera, abbiamo ribadito
la nostra fiducia al collega Marco Viérin. Le due persone che hanno
votato contro hanno detto le motivazioni... È questo il
chiarimento, non che oggi venite qua con questa barzelletta del
documento che vi dà fiducia, ma cosa capisce la gente? La gente già
è confusa, perché io credo che ieri non abbia capito assolutamente
che cos'è avvenuto, non abbia capito le elezioni, voi che non avete
votato, che non avete votato l'insindacabilità, voi che vi
siete...avete tirato su le mani per fare... Che cosa capisce la
gente? Oggi, secondo me, con quest'ennesimo atto, che io, da povero
neofita della politica, penso sia politicamente l'ennesima
cretinata, se volete che ve lo dica, poi mi spiace dirlo...cosa
fate? Fate una lettera dove ridate fiducia al povero Marco Viérin
che ieri avete impallinato nel voto segreto. Beh, mettetevi un po'
d'accordo tra di voi, poi magari si può ragionare...nel momento in
cui vi siete messi d'accordo, si può poi ragionare dei grandi temi,
trovarci d'accordo poi attorno ad un tavolo della condivisione, che
spero dopo quest'ennesima bastonata che vi siete presi...e che vi
siete presi voi, perché l'opposizione come compito ha quello di
fare opposizione...
Collega La Torre, non ci metta dentro le vostre questioni. Noi
facciamo opposizione, noi facciamo le mozioni, noi cerchiamo di
mettere in rilievo l'inadeguatezza della maggioranza, quindi ve la
siete fatta...è una roba endogena, è una crisi che non riuscite a
gestire al vostro interno, l'opposizione non c'entra niente!
Allora, vogliamo parlare di dialogo sui grandi temi? C'è stata
l'apertura sugli Enti locali, c'è stata l'apertura sulle questioni
relative alle tematiche di cui dovremmo discutere penso questo
pomeriggio. Si può parlare di politiche abitative, si
possono...stiamo parlando insieme di tematiche che possono a
qualcuno sembrare banali, ma che hanno comunque una loro ragione
anche unitaria: la ludopatia ed altro. Se vogliamo parlare di
queste cose, non si può però tutte le volte partire con
ragionamenti che attengono solo ed esclusivamente ai temi e poi,
quando si comincia a parlare di condivisione vera all'interno del
Consiglio regionale, a quel punto lì non c'è più niente. Quello che
io dico quindi è: cerchiamo di essere coerenti, cerchiamo di fare
dei ragionamenti coerenti tra di noi e soprattutto, colleghi,
risolvetevi i vostri problemi all'interno delle vostre compagini,
all'interno della maggioranza e cercate, per quanto possibile, di
governare questa regione! Se non siete in grado di governare questa
regione, prendetene atto e ditelo! A quel punto lì si vedrà che
cosa si deve fare.
Presidente
- Grazie Consigliere Guichardaz. Non ci sono
altre richieste di intervento? Ci sono altri interventi? Se non ci
sono altri interventi...chiede la parola il Presidente Viérin.
Viérin M. (SA)
- Grazie Presidente.
Non sarò qui a tediarvi, anche perché abbiamo concordato degli
orari, ringrazio anche per il rispetto degli orari e degli impegni
presi. Io credo che...posso affermare, ma perché tanto lo sento
profondamente...che sono perfettamente a conoscenza dell'invito che
il Consiglio mi ha posto e lo terrò certamente in considerazione,
facendo anche delle riflessioni che non sono solo all'interno
dell'aula. Sono delle riflessioni che vanno fatte, come
qualcuno...anzi quasi tutti i colleghi hanno detto, all'interno
delle forze politiche e della situazione politica che viviamo,
altrimenti questa questione non la affrontiamo seriamente.
Oltretutto anche il fatto che questa votazione è arrivata da due
colleghi della maggioranza peserà ancora di più sulle mie
riflessioni dei prossimi giorni, anche perché è corretto farlo,
l'hanno già accennato altri colleghi. Sul merito credo che però
vanno dette almeno due cose, o ricordate. Credo che i colleghi
abbiano sempre saputo, anche perché viviamo tante ore insieme nel
lavoro...ho sempre sostenuto che nessuno può avere la verità in
tasca, che si può anche sbagliare se si lavora e dedico però con
serietà tantissime ore di lavoro a quello che credo. Penso di
sempre aver creduto in questo compito che mi è e ci è stato
affidato e questa per me è la cosa più importante: rispondere a me
stesso, alla mia coscienza e alla gente che incontro e quindi,
vedete, addebitarmi il fatto che non ho avuto la volontà di
determinare cambiamenti, un sistema...
Voglio solo ricordare che non possiamo fare la vecchia politica
qui, io sono stato eletto Presidente da quest'aula da 35/38 giorni,
parlo di giorni contando sabato e domenica. Io allora vorrei capire
se giochiamo a fare la vecchia politica e quindi è lecito dire
tutto, per carità, e quindi pretendere dal sottoscritto che si
possano cambiare regolamenti in quei giorni, pretendere che si
possano fare delle impostazioni organizzative dei gruppi diverse,
pretendere che si possa fare una proposta di programmazione del
Consiglio, che sapete bene che si può fare quando si discute del
bilancio del Consiglio e quindi si potrà fare in autunno. Allora,
pretendere queste cose in quei 35/38 giorni non è onesto nei miei
confronti, ma di quest'aula. Allora, vedete, anche sul lavoro di
questi 35/38 giorni non potete addebitare mancate iscrizioni, anzi
a volte ho anche consigliato, per cercare di essere il Presidente
di tutti, come potevano essere impostati certi atti e poi sono
stati iscritti. Il confronto che ho sempre avuto, il dialogo...e
allora, vedete, la stessa iscrizione che il collega Rosset ha
citato, la mia persona, io potevo anche, sulla base del
Regolamento, non accoglierla - l'ha detto il collega Rosset -, l'ho
fatto perché non ho nulla da nascondere, perché la mia coscienza mi
ha detto tranquillamente: se c'è un ordine del giorno che ti
riguarda...
(interruzione di un Consigliere, fuori microfono)
...no, l'ha detto il collega Rosset che si poteva anche non
accogliere, non l'ho detto io! Nel suo primo intervento di
oggi.
Allora, vedete, questi fatti portano a dire che non sono qui a
polemizzare e non voglio polemizzare, come credo che gran parte dei
colleghi che sono intervenuti non hanno polemizzato, io credo però
che vada detto che certamente qualcosa qui non funziona. Non
funziona nel senso che non si può continuare ad avere situazioni
come quella che abbiamo vissuto in questi giorni e quindi che vada
verificato quest'assetto - molti di voi l'hanno detto e quindi lo
condivido -, vada verificato un confronto politico serio, vada
affrontato anche quello che è il discorso del futuro e lo posso
dire con tranquillità, perché ieri noi abbiamo fatto una riunione
con i nostri, diciamo, responsabili del movimento e abbiamo
condiviso tutti insieme, gruppo della Stella Alpina e Movimento
della Stella Alpina, che, se non riusciremo a fare quelle cose che
in parte avete detto anche voi, cioè di avere una verifica anche
seria politica amministrativa anche per il futuro, non ci resta che
quello che ha detto il collega Donzel, purtroppo, perché sarà un
altro danno a quello che...gli elettori...ma non ci resta che il
voto anticipato, perché così non è che possiamo andare avanti e
quindi su questo...io l'ho voluto ribadire proprio perché c'è un
ragionamento che viene condiviso dal sottoscritto, dal gruppo, dal
mio movimento. Credo quindi che farò una riflessione tenendo conto
di questo documento, per cui ringrazio i colleghi della
maggioranza, ma dicendo anche
...
quel documento non mi è
sufficiente, nel senso che quel documento è un documento che
fa...che gratifica per quello che ho cercato di fare, ma certamente
è un documento che ha e deve dimostrare una valenza politica nei
prossimi giorni. Grazie.
Presidente
- Grazie Presidente Viérin. Credo che non ci
siano altre richieste...il collega Bertschy ha fatto la
richiesta...ne ha la facoltà.
Bertschy (UVP)
- Merci Monsieur le Président.
La dignità in politica sta in tanti atti, sta in come ci si
pone, sta anche in come ci si pone di fronte a situazioni di un
certo tipo. Presidente Marco Viérin, lei ha citato un po' del
lavoro che ha fatto in questi 35 giorni, io devo dire che ho visto
della buona volontà, ma ho completamente perso la fiducia nella sua
carica istituzionale, non nella persona con la quale non c'è nessun
tipo di afferenza...nel momento in cui ieri lei non è riuscito ad
imporsi nel suo ruolo di Presidente del Consiglio a chiedere nel
gruppo di maggioranza di Union Valdôtaine e Stella Alpina di uscire
nel momento del controllo del voto e ha chiesto velocemente ai
dirigenti se c'era qualche cosa che all'interno del Regolamento
potesse difendere questa posizione. Allora io la buona volontà non
la nego, l'ho vista nella Conferenza dei Capigruppo, l'ho vista in
tutta una serie di dati, ma in un solo atto ha perso tutto il
lavoro che ha fatto in questi 35 giorni e anche quella fiducia che
aveva generato in noi dicendo...come ci sta nei rapporti di
forza...da quelle parti c'è un leader politico importante dalla
forza conclamata che è inutile che stiamo a nascondere! Lei si era
anche presentato dalle nostre parti dicendo che gli avrebbe tenuto
testa politicamente parlando...stiamo parlando di politica non di
affetti personali...non è successo. Ieri il leader politico più
forte ha deciso come si votava e lei, come Presidente del
Consiglio, ha adattato la sua decisione e poi ha dovuto trovare uno
stratagemma al Regolamento. Non vuol dire che in una seconda
occasione non ce la farà, però ieri non ci ha messo in condizione
di fare questo.
Dico anche che ho trovato sinceramente un po' incoerenti alcune
delle cose che sono state dette oggi. Ieri noi abbiamo difeso
strenuamente il voto segreto, è chiaro che il voto segreto comporta
dei rischi per la maggioranza, per la minoranza. Se poi succedono
delle cose e non si trova neanche soddisfazione politica, mi chiedo
anche alla fine tutti insieme cosa vogliamo qua, perché tanto vale
chiedere il voto segreto se poi dopo dal voto segreto escono dei
messaggi che mettono in difficoltà una forza politica, due forze
politiche, un progetto politico e poi questi messaggi quasi quasi
anche noi dell'opposizione li banalizziamo! Qui è conclamato che è
finito un percorso! Un percorso che parte da distante, da dei
movimenti che si sono... È anche ora di smettere di parlare del
passato, questo percorso è finito! Voi della Stella Alpina potrete
fare tutte le vostre riflessioni, ma fate parte di un percorso
finito! Non sappiamo quale sarà il percorso nuovo e probabilmente
non sappiamo neanche quali saranno le persone nuove che guideranno
questo percorso, perché in politica si può essere giovani anche se
si sta da tanto tempo, l'importante è capire cosa la società vuole
dalla politica. Bisogna anche smetterla di essere tutti
politicamente migliori di quelli che sono lì da tempo, o peggiori
solo perché... Non è il tempo che data la politica, a mio avviso, è
come le persone sanno adattarsi ai problemi che la società vive e
come li sanno rappresentare qua dentro, altrimenti non ne veniamo
più fuori. Qui si decide che la politica si fa con una certa targa,
con una certa età, con un certo taglio di capelli...e quello è il
target
della politica, la politica deve rappresentare
tutti.
Devo poi dire che ho trovato un po' irreverente il fatto
che...tutti noi siamo qui per lavorare, ma soprattutto certe
cariche istituzionali sono estremamente ben pagate per lavorare,
allora lavoriamo, non lamentiamoci e in pace con la nostra
coscienza continuiamo a lavorare, come fanno alcune delle cariche
istituzionali che rappresentiamo, però almeno...ecco, tutti siamo
pagati per lavorare e, quando lavoriamo, facciamo solo il nostro
lavoro. Ho sentito anche dire che abbiamo perso tempo. Io ho come
l'impressione che se in un'azienda si fa una discussione rispetto
ad un certo prodotto e si mette troppo tempo a discutere su questa
cosa si perde del tempo, io non credo, in politica anche queste
discussioni non sono perdite di tempo. Qualcuno da fuori: "sì,
tante parole", no, non è così, perché noi qui stiamo cercando
l'assetto giusto per far ripartire la Valle d'Aosta e, finché
politicamente non si trova l'assetto giusto, non sono parole
sprecate, perché noi oggi con 10 voti segreti vi rimetteremmo 10
volte in discussione! Allora fuori di qui ci sono 100.000 abitanti
che non hanno bisogno di un governo debole: hanno bisogno di
persone capaci e di un governo forte che non abbia paura del voto
segreto, che trovi le condizioni per affrontare le difficoltà e che
abbia anche la capacità di perdere qualche voto in qualche
votazione, ma voi non potete perderne neanche uno, perché, quando
ne perdete uno, siete sotto!
Allora, siete ripartiti, lo strappo non ha funzionato. Ci
saranno le vacanze e io spero che queste vacanze permetteranno
veramente ai nostri movimenti di prendere atto che così non si può
più andare avanti, perché sennò continuiamo a personalizzare tutto
qua dentro. Qualcuno vuole andare più veloce, qualcuno è più
simpatico, si parlava di sorrisini ed ammiccamenti...cioè si
possono fare tante considerazioni e la politica deve uscire di qui!
L'Union Valdôtaine, la Stella Alpina, l'UVP, l'ALPE, il PD, il
Movimento Cinque Stelle devono trovare la forza di capire che la
comunità ha bisogno di noi e di trovare delle soluzioni, poi
vedremo chi ci starà dentro e chi ci starà fuori. È chiaro che le
soluzioni si trovano con le sensibilità e le attinenze che si hanno
nei temi e si è visto che su alcuni temi ci abbiamo messo tre
minuti a trovare un accordo; ci abbiamo messo tre minuti, perché è
evidente che la politica rappresenta dei pensieri e dei voti e se
su quei pensieri e su quei voti si trovano le condizioni per andare
avanti, si va avanti, ma non è la situazione di scambiarsi le
poltrone, è un'altra politica quella lì! È un'altra politica! Se
ieri sono arrivate le sue dimissioni, è perché è un altro il metodo
che noi abbiamo in mente! Probabilmente anche in maggioranza c'è
qualcun altro che ha quegli altri atteggiamenti...degli
atteggiamenti che non gli vanno più, io penso che tutti si possono
resettare e ripartire. Noi non facciamo una battaglia contro le
persone, da sempre facciamo una battaglia per la politica che
vorremmo e per i metodi che ci piacerebbe che venissero applicati
per portare avanti quella politica. Ci sono poi a volte cose che
sconfinano sul piano personale, come sempre, non è questo quello
che si vorrebbe però, quando c'è tensione, quando ci sono
difficoltà, può capitare che si arrivi lì, però lasciamo fuori
troppo l'umanità, qui si fa politica, se non c'è rispetto, bisogna
chiarirsi, ma rimaniamo sui temi politici!
Allora, Presidente, io per la sua dignità, in qualità di
Presidente del Consiglio, le chiedo di rimettere il mandato e poi
piuttosto di riaffidarlo al rientro a settembre dalla sua
maggioranza, ma lì sarà forte! Non con una letterina che arriva,
perché sappiamo tutti che se la letterina fosse votata in un voto
segreto, probabilmente 17 voti non li avrebbe avuti neanche questa
mattina. Allora, se lei vuole essere forte, se lei vuole essere
rappresentante di questi 35 Consiglieri, si dimetta, dimostri di
essere una persona che ha la sua dignità, perché ha tanti anni di
politica e la può vantare questa dignità e poi si rimetta alla
disposizione del Consiglio regionale. Vedrà che forse avrà più
crediti di quelli che avrà oggi e sarà più forte nel combattere
certi metodi. Grazie Presidente.
Presidente
- Grazie. Io chiederei all'Assemblea di
attenersi a quelli che erano gli accordi della Capigruppo,
l'Ufficio di Presidenza...di chiudere in un tempo determinato. Dopo
l'intervento del Presidente, quindi chiederei magari ai colleghi di
non intervenire, di limitare ai cinque minuti onde poter replicare
e così poter chiudere entro mezzogiorno...entro l'una la
discussione. Ci sono altre richieste d'intervento?
(interruzione di un Consigliere, fuori microfono)
...in effetti; concordo sull'accordo preso nella Capigruppo: se
ci sono altri interventi, chiederei di limitare ad una risposta
sull'intervento del Presidente. C'è qualcuno che prende la parola?
Non ci sono richieste? Considerato che non ci sono richieste,
chiudo la discussione e chiederei una riunione alla Capigruppo come
era l'accordo di questa mattina. Grazie. Il Consiglio è
sospeso.
Si dà atto che la seduta è sospesa dalle ore 12,38 alle ore
12,51.
Rosset (Presidente)
- Per cortesia, possiamo riprendere i
lavori? Solo per annunciare le scelte fatte dalla riunione dei
Capigruppo sull'impostazione dell'ordine del giorno: i lavori
riprenderebbero alle ore 15 con la discussione sugli indirizzi di
orientamento e formazione e la nuova proposta di adeguamento del
piano regionale di gestione rifiuti, poi il punto 34.06: "Nuova
disciplina dell'esercizio associato di funzioni e servizi comunali
e soppressione delle Comunità montane", proseguirà con il punto
34.03: "Disposizioni in materia di politiche abitative", continuerà
con le modifiche alla deliberazione del Consiglio regionale del
piano triennale di politica del lavoro 2012-2014 e poi con il punto
34.05, che è la legge 29, contenente: "Disposizioni per favorire il
consolidamento patrimoniale della Monterosa S.p.A.", con l'impegno
negli ultimi...
(interruzione di un Consigliere, fuori microfono)
...prego? Sì, con l'impegno di...
Ha chiesto la parola la Consigliera Morelli, ne ha facoltà.
Morelli (ALPE)
- Sì, per una rettifica di quanto è stato
comunicato dal Presidente. La Conferenza dei Capigruppo ha deciso
di affrontare i tre punti che sono considerati prioritari, che sono
i punti sui rifiuti, gli Enti locali e la legge sulla casa.
Dopodiché c'è un riaggiornamento della Capigruppo per valutare il
prosieguo...con i punti che ha detto il collega Rosset, ma, dopo la
trattazione dei primi tre punti, la Capigruppo valuterà
nuovamente.
Presidente
- Sì, chiedo scusa, probabilmente mi sono
espresso male. Dopo i tre punti Capigruppo per proseguire
su...questo lo davo per scontato avendo...grazie. Buon
appetito.
Il Consiglio prende atto.
-----
La seduta termina alle ore 12,54.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK