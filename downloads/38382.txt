Consiglio Regionale della Valle d'Aosta - Oggetto del Consiglio n. 1928 del 22 marzo 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1928 del 22 marzo 2016 - Resoconto
OGGETTO N. 1928/XIV - Interpellanza: "Adozione di eventuali
provvedimenti di revoca delle concessioni di derivazione d'acqua
nei confronti dei soggetti responsabili di violazione di
disposizioni in materia di produzione di energia
elettrica".
Follien (Presidente)
- Punto n. 20 dell'ordine del
giorno. Per l'illustrazione, la parola al Consigliere Ferrero.
Ferrero (M5S) -
Grazie Presidente.
Ormai è ufficiale, anche i giornali ne hanno parlato, i prelievi
di acqua per uso idroelettrico oltre i limiti stabiliti non li
chiamerò furti di acqua, perché sennò qualcuno potrebbe risentirsi,
sono stati accertati, il gestore dei servizi elettrici nazionale ha
aperto un'inchiesta e si prospetta la richiesta di 6-7 o
addirittura forse anche 8 milioni di euro indietro alle società che
hanno fatto questi prelievi indebiti e hanno poi incamerato i
"certificati verdi", che sono degli incentivi particolari dati a
chi utilizza delle fonti rinnovabili per produrre l'energia
elettrica. Quindi chi ha le centraline idroelettriche può produrre
dell'energia ed è soggetto a questo regime particolare dei
certificati verdi che - ricordiamolo - costano in bolletta.
Pertanto queste tariffe che vengono corrisposte a questi signori
che hanno le centraline sono tariffe molto alte che paghiamo in
bolletta tutti noi, in Italia, anche noi valdostani.
È anche emerso chiaramente che c'è un'inchiesta della
Magistratura, perché effettivamente qui, in Valle, questo fenomeno
di prelevare acqua oltre i limiti concessi dalla Regione è
estremamente diffuso, non si capisce a questo punto perché
l'Amministrazione regionale sostanzialmente starebbe ancora a
guardare, o almeno ce lo si chiede.
Nell'interpellanza si vuole quindi sapere a quanto ammontano le
sanzioni amministrative che sono state poi comminate dalla Regione
nei confronti di queste società; a quanto ammonta la cifra
effettivamente riscossa, perché sappiamo che dal momento in cui si
richiede qualcosa non necessariamente poi questo qualcosa viene
pagato. Soprattutto quello che vorrei sapere, alla luce di queste
inchieste, è perché non è stata fatta nessuna revoca nei confronti
di persone, di società, persone fisiche e giuridiche che per oltre
nove anni hanno messo nelle condotte forzate di loro proprietà
delle quantità di acqua che a volte erano anche il doppio di quello
previsto. La normativa è chiara, prevede la revoca, quindi perché
non sono state fatte le revoche. Grazie.
Presidente -
Per la risposta, la parola all'Assessore
Baccega.
Baccega (SA) -
Grazie Presidente.
Io partirò con il rispondere al terzo quesito, che è
strettamente legato all'ultimo punto delle premesse della sua
interpellanza. I controlli sono stati effettuati sui prelievi e
l'Amministrazione regionale ha avviato tutte le procedure previste
dalla legge per sanzionare i comportamenti illeciti che sono
divenuti anche oggetto di indagine della Procura e del GSE. La
Procura, al momento, non ha ancora terminato le indagini o, meglio,
non abbiamo ancora informazioni in tal senso, per cui non si
conoscono le conclusioni alle quali sarebbe pervenuta, conclusioni
che comunque potrebbero essere non definitive, visto che potrebbero
esserci successivi passi e fasi processuali. Il GSE ha adottato
solo un recupero di somme per le quote di produzione più alte a
quelle concesse, e la Regione ha anche inserito nella deliberazione
della Giunta regionale n. 1436 la cosiddetta "moratoria" con
indicazioni molto stringenti sui canoni da corrispondere per i
superi delle portate. Nell'audizione in commissione consiliare
dell'11 febbraio ho spiegato quali sono le criticità normative che
di fatto hanno imposto la modifica di quella deliberazione proprio
sulla parte dei canoni. Le ragioni da lei richieste sono quindi
molto chiare, i provvedimenti sanzionatori non sono conclusi e ogni
altra iniziativa si scontra con l'aspetto normativo. Non esistono
quindi al momento presupposti legittimi per la revoca delle
concessioni.
Relativamente al quesito n. 2, ricordo che la procedura per la
riscossione delle sanzioni è seguita dalla competente Struttura
Sanzioni amministrative del Dipartimento legislativo e legale che,
interpellato, ha dato le seguenti indicazioni. Per quanto riguarda
le violazioni di cui all'articolo 17, relative al superamento dei
valori delle portate indicate negli atti di subconcessione, non è
ammesso il pagamento in misura ridotta della sanzione ex articolo
16 del 689. L'irrogazione della sanzione si attuerà sulla base
degli accertamenti svolti dagli organi competenti al termine
dell'istruttoria del procedimento e saranno valutati gli eventuali
scritti difensivi presentati ai sensi dell'articolo 18, sempre del
689/1981. Attraverso i verbali di accertamento della violazione in
questione, redatti dalla Struttura Affari generali, demanio e
risorse idriche, sono stati presentati degli scritti difensivi nei
quali viene contestata la fondatezza dell'accertamento e vengono
rilevati elementi tendenti ad evidenziare la tenuità dell'illecito
al fine della graduazione dell'eventuale sanzione. Queste pratiche
sono in istruttoria, la struttura dell'Assessorato deve produrre le
controdeduzioni richieste dalla Struttura Sanzioni amministrative
anche a riguardo degli aspetti tecnici determinati ai fini della
definizione dei criteri di quantificazione delle sanzioni. Ciò
assume rilievo anche al fine di poter esaminare le contestazioni
della violazione, di cui i verbali redatti dal Corpo forestale
della Valle d'Aosta cronologicamente successivi, e quantificare le
sanzioni con lo stesso metro di giudizio. Nell'anno 2014 il Corpo
forestale ha contestato tre accertamenti di violazione
amministrativa, mentre nel 2015 gli accertamenti ammontano a 29.
Alcuni verbali redatti sono stati archiviati su richiesta della
struttura stessa.
Per quanto concerne invece la violazione di cui all'articolo 28,
relativa ai rilasci di portate di deflusso minimo vitale inferiori
rispetto a quanto indicato nei disciplinari, essendo invece ammesso
il pagamento in misura ridotta della sanzione ex articolo 16 legge
n. 689, a questo proposito il Corpo forestale ci ha comunicato di
aver contestato 17 accertamenti di violazione amministrativa nel
2014 per complessivi 200.230,40 euro, di cui ne risultano essere
stati incassati al momento 20.028,80. Nel 2015 il numero degli
accertamenti è stato di 11 per complessivi 110.049,50 euro, di cui
ne risultano essere stati pagati 80.042,90. Grazie.
Presidente -
Per la replica, la parola al Consigliere
Ferrero.
Ferrero (M5S) -
Grazie Presidente.
Come al solito, qui c'è una realtà che vediamo fuori e una
realtà che ci viene dipinta e ridipinta qui dentro. La realtà che
vediamo fuori è chiarissima: ci sono state delle violazioni. Quando
per sette, otto, nove, dieci anni tu prelevi il doppio dell'acqua a
cui avresti diritto non so che controdeduzioni si possano poi
portare! Di certo c'è che un anno fa circa io ho fatto la richiesta
all'Ufficio Sanzioni amministrative per sapere a che punto erano
certi verbali, e ad un anno di distanza mi viene detto che
sostanzialmente non è ancora stato deciso nulla. Vogliamo aspettare
che la Magistratura e che il gestore dei servizi elettrici
regionali facciano prima di noi? Mi pare strana questa cosa!
Tra le altre cose, non confondiamo la questione giudiziaria con
la questione amministrativa. Per fare un'eventuale revoca di una
concessione non abbiamo bisogno che la Magistratura faccia degli
accertamenti. La legislazione vigente, che è anche un po'
vecchiotta, prevede che discrezionalmente la Regione possa adottare
il provvedimento di revoca quando ci sono i presupposti, quindi a
fronte di un'appropriazione di acqua non dovuta è da revocare la
concessione. Appare chiaro anche in questa fase come il fatto che
ci siano delle persone, e anche qui torniamo a questa Parentopoli,
Famigliopoli, Politopoli, in cui per il fatto che c'è un ex Sindaco
unionista di Champdepraz, che è coinvolto nella questione, anche se
per sette, otto, nove, dieci anni la società di cui è proprietaria
la sua famiglia si è resa responsabile di queste cose ce lo
dimentichiamo. E come mai ce lo dimentichiamo? Se fosse stato
qualcun altro ce lo saremmo dimenticati? Io penso di no, perché si
mena il can per l'aia e si dice che dobbiamo vedere...ma cosa
dobbiamo ancora vedere, quando dai contatori è stato certificato il
fatto che l'acqua è stata turbinata in più rispetto a quella della
concessione? E, ciliegina sulla torta, perché poi ai parenti, agli
amici, ai compari di partito non si fa mancare ancora niente, mi
pare che ultimamente addirittura la concessione sulla quale erano
stati compiuti questi atti illegittimi o illeciti - lo deciderà poi
la Magistratura - come premio sostanzialmente viene raddoppiata la
possibilità di turbinare acqua. Quindi a questo soggetto, che si è
reso responsabile di queste cose, con delibera di Giunta avete
raddoppiato la possibilità di prelevare l'acqua, perché un premio
ci vuole, un premio alla furbizia, dato che i vostri sono sempre
più furbi allora devono essere premiati! Grazie.
Si dà atto che dalle ore 12.40 riassume la presidenza il
Presidente Viérin Marco.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK