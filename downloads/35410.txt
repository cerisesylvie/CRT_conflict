Consiglio Regionale della Valle d'Aosta - Oggetto del Consiglio n. 2898 del 27 marzo 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CAVE, MINIERE E TORBIERE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2898 del 27 marzo 2013 - Resoconto
OGGETTO N. 2898/XIII - Approvazione della modificazione del
Piano regionale delle attività estrattive (PRAE) ai sensi
dell'articolo 4 della l.r. 5/2008.
Président -
Quelqu'un demande la parole pour
l'illustration? La parole à l'Assesseur Zublena.
Zublena (UV)
- Grazie Presidente.
Siamo oggi chiamati ad approvare il Piano regionale delle
attività estrattive. È un documento che, nel corso di questa
legislatura, abbiamo voluto aggiornare secondo quanto previsto
dalla legge regionale che disciplina tale materia, cioè la legge n.
5 del 2008. L'iter per giungere alla composizione del Piano delle
attività estrattive è molto articolato; è un iter che è partito
dall'elaborazione da parte dei servizi dell'Assessorato, che hanno
valutato tutta una serie di opportunità e criticità del Piano
proponendo un primo testo all'attenzione di questo Consiglio. Il
testo naturalmente è stato soggetto a valutazione ambientale
strategica, stiamo parlando di un'attività che utilizza risorse
naturali, che per tale motivo può produrre degli impatti
sull'ambiente che vanno attentamente valutati, in modo da
minimizzarli e rendere quindi il Piano uno strumento che risponda
ai requisiti di sostenibilità ambientale. Naturalmente il PRAE è
uno strumento di pianificazione molto importante, è la sintesi di
diverse istanze che sono state attentamente valutate, proprio
grazie alla procedura di valutazione ambientale strategica. Si
tratta infatti di soddisfare esigenze anche contrapposte: da un
lato, appunto, la tutela dell'ambiente, dei delicati equilibri
naturali e paesaggistici; dall'altro, si tratta di soddisfare la
domanda locale di materiale lapideo, che è necessaria per garantire
uno sviluppo delle attività edilizie e, ancora, in ultimo, va posta
una particolare attenzione ai problemi occupazionali che sappiamo
essere acuiti dalla crisi diffusa e profonda che ci ha colpito.
Ottenuta quindi questa valutazione positiva da parte della VAS, che
ha indicato una serie di accorgimenti, di modifiche del Piano che
sono state naturalmente adottate.
È stato quindi predisposto un primo testo portato all'attenzione
delle Commissioni consiliari che hanno svolto un attento e
scrupoloso lavoro attraverso l'audizione di tutti i soggetti
interessati da questo documento. Come sapete, la Commissione ha
espresso parere nello scorso mese di settembre; c'è stata quindi
una prima adozione da parte del Consiglio e successiva
pubblicazione, proprio all'insegna della trasparenza e della
partecipazione della cittadinanza; la pubblicazione è durata 60
giorni, come disciplinato dalla normativa. Nel corso di questo
periodo sono giunte numerose indicazioni, segnalazioni e richieste,
sia da parte di Amministrazioni locali, sia da parte di cittadini o
associazioni di categoria.
Come Assessorato abbiamo valutato attentamente tutte queste
richieste, ne abbiamo fatto una sintesi, cercando di trovare un
punto di equilibrio tra esigenze, anche contrapposte, e siamo
quindi arrivati alla stesura di un documento che abbiamo sottoposto
all'attenzione delle Commissioni consiliari. In grande sintesi, al
di là del conteggio puntuale delle singole aree estrattive,
possiamo dire che abbiamo cercato di contenere i volumi estraibili
previsti dal Piano, con una generale riduzione in termini
percentuali dei volumi soggetti ad estrazione, che dipendono dalla
necessità di avere sul territorio aree distribuite vicino alle zone
di utilizzo, proprio per cercare di evitare anche una
movimentazione troppo importante del materiale.
Il Piano - come sapete - è alla pari di un Piano regolatore
comunale, uno strumento d'indirizzo, che quindi non contiene i
progetti di cava, così come i Piani regolatori non contengono i
progetti delle case da costruire, ma è lo strumento di riferimento
che individua e delimita le aree in cui si possono presentare i
progetti di cava. Voglio sottolineare che la fase successiva di
attenta e puntuale analisi dei progetti di coltivazione delle cave,
nonché del successivo ripristino ambientale, sono una fase
abbastanza delicata, perché si tratta di garantire che le modalità
di coltivazione siano rispettose di tutte le particolarità del
sito, tenuto conto anche di eventuali prossimità con centri
abitati. Il progetto poi di recupero viene di norma valutato anche
in collaborazione con gli Enti locali che spesso colgono questo
momento come un'opportunità per un rimodellamento, una
riqualificazione di determinati siti.
Credo che la versione che oggi siamo chiamati a valutare e sulla
quale siamo chiamati ad esprimerci rappresenta uno strumento
piuttosto aggiornato che tiene conto di tutti i fattori di cui ho
parlato prima. Colgo l'occasione per ringraziare innanzitutto il
lavoro molto assiduo che è stato svolto dal Servizio cave e
miniere, dal suo Dirigente; questo lavoro è stato interamente
svolto da parte del personale dell'Assessorato, quindi non siamo
ricorsi a consulenze professionali esterne, e ringrazio anche il
lavoro di attenta analisi che è stato svolto dalle Commissioni
consiliari.
Président
- Merci. Il y a quelqu'un qui souhaite
intervenir? Est-ce qu'il y a quelqu'un? Il y a quelqu'un qui
souhaite intervenir? La parole au collègue Donzel.
Donzel (PD)
- Grazie Presidente.
Dall'intervento dell'Assessore si potrebbe avere questa
percezione: è stato approvato un Piano per un'attività estremamente
importante per la Valle d'Aosta, l'attività estrattiva. Noi
sappiamo quanto incide sul PIL regionale l'attività edilizia,
quindi sicuramente è un settore cardine che bisogna guardare con
attenzione in un momento di crisi, ma l'Assessore - che dopo il
referendum sul pirogassificatore è diventato il campione
dell'ambientalismo regionale - ci dipinge questo Piano come un
Piano costruito d'intesa con le associazioni ambientaliste, un
piano che ha trovato ampio consenso da parte di tutti, quindi un
Piano in cui c'è uno sforzo incredibile per ridurre addirittura i
volumi di estrazione, una visione di una Valle d'Aosta fatta tutta
di fiorellini, non c'è più polvere, non c'è più rumore, non c'è più
niente che non funziona, tutto va bene, siamo felici, e chiudiamo
qui questa partita!
Ho un'altra percezione di questa realtà, che non ha nulla a che
vedere...e qui mi riallaccio anche alle battute che venivano
nell'interpellanza precedente dall'Assessore, no...come se la
minoranza, quando interviene, facesse una critica ai funzionari,
perché la prima cosa che fa l'Assessore è: come sono bravi i
funzionari, come hanno lavorato bene gli uffici...bah, nessun
problema, ci mancherebbe! Ci mancherebbe che i funzionari...dalla
minoranza non è mai venuta, lo ribadisco ancora, una critica al
funzionario e al suo lavoro. Noi qui parliamo di "politica", di
"scelte politiche", e non di come lavorano i funzionari...se ai
funzionari si dà un input, il funzionario all'interno di
quell'input lì fa il suo dovere, e ci mancherebbe! Sono dei
funzionari che espletano il loro dovere e avranno fatto quello che
gli ha detto di fare l'Assessore su mandato della Commissione e
quant'altro! Così. Sicuramente, trattandosi poi...per aver anche
audito alcuni interventi persone che naturalmente da anni seguono
questo Piano, quindi conoscono approfonditamente dal punto di vista
tecnico la questione.
Ma c'è un aspetto politico Assessore: c'è la capacità di mettere
intorno allo stesso tavolo imprese e, diciamo, soggetti che hanno a
cuore la tutela dell'ambiente e, lì, arrivare a trovare la sintesi,
questa è una parte più difficile. Lei è convinta di averla trovata,
è convinta di aver dato sbocco a tutte le esigenze in questo Piano.
Io, personalmente, mi riservo di avere un'altra idea, di avere
un'altra idea. Più volte le è stato segnalato che molti di quei
siti, cave, che sono messi lì, sono dei numeri, delle cose messe
sulla carta, non è così facile operare in quei contesti, tanto per
parlar chiaro! Così come una delle esigenze forti che c'è, è quella
di fare in modo che all'attività estrattiva segua, in tempistiche
ragionevoli, anche un'azione di ripristino, di restituzione, cose
che in alcuni casi è avvenuto.
Quindi, a dimostrazione che laddove le imprese operano secondo
certi criteri e, diciamo, intervengono su alcuni siti, abbiamo
delle restituzioni anche estremamente importanti che qualificano il
nostro territorio; quindi non è che lavorare sia di per sé un male,
no? ma il farci credere che questo Piano sia il frutto di questa
perfetta intesa no! Noi non ci crediamo. Quello è il suo racconto,
è il racconto che ha sempre cercato di fare, di presentarsi come il
campione dell'ambiente, salvo poi trovarsi sempre gli ambientalisti
contro! Allora è inutile che giochi questa partita, li porti ad un
tavolo, cerchi di fare quel lavoro che deve fare la politica, che è
un lavoro estremamente difficile, lo riconosco, ma se anziché
prendere alle volte...come dire? in giro alcune persone che a
titolo di volontariato dell'ambiente non dispongono immediatamente
di un documento o arrivano magari senza la corretta documentazione
in audizione, anziché farsi beffe di loro, non è forse il caso che
qualcuno che svolge invece un ruolo politico, che è preparato e
conosce questa documentazione, prima si premuri che queste persone
siano correttamente informate? Se lei dice che ha fatto questo
lavoro, se lei dice che ha fatto questo lavoro di sintesi,
d'intesa, eccetera, com'è possibile che le persone arrivino senza
la documentazione corretta? È perché sono state in qualche modo
avvisate, ma non messe lì ad un tavolo, non messe lì a quel tavolo
dove dovevano essere messe!
Allora io so che questa cosa qui non è magica e so che questo
lavoro è difficile; però, per cortesia, non vendiamo come oro
colato ciò che oro colato non è! E quando si dice che si fa un
lavoro, lo si deve aver fatto con quella difficoltà che riconosco,
perché sono sensibilità che alle volte non sono facili da
avvicinare, ma questo è il ruolo della politica, cioè non basta
scrivere in un foglio, in un documento che ci sono meno quantità di
materiale estraibile. Quella cosa lì non vuol dire nulla! Non vuol
dire nulla, perché sappiamo che ci sono dei siti che sono
difficilmente accessibili e creano delle problematiche importanti.
Bisogna trovare il modo, invece, di trovare quella sintesi (che
ritengo sia estremamente difficile, ma che va perseguita), di
trovare il modo in cui le esigenze produttive trovino una risposta
anche sul fronte ambientale.
Dal mio punto di vista questo Piano non raggiunge
quell'obiettivo, ecco perché il Partito Democratico si asterrà su
questo documento.
Président
- Merci. La parole au collègue Chatrian.
Chatrian (ALPE)
- Sì, grazie Presidente.
Sono passati ormai sei mesi da quando abbiamo affrontato questo
argomento in quest'aula, il 3 di ottobre. Qualche riflessione prima
di entrare nel merito del dossier presentato oggi, in quest'aula.
Dal punto di vista politico è necessario affrontare strumenti
programmatori e strumenti d'indirizzo, che sono gli strumenti a mio
avviso più delicati, più importanti, ma anche più difficili da
mettere in campo; soprattutto le scelte strutturali di un impianto
programmatorio sono più difficili da affrontare, come in questo
caso sul piano dell'estrazione, dei volumi estraibili sul nostro
territorio e sapendo perfettamente che a monte abbiamo una sfida.
Io l'ho definita, la scorsa volta, quando affrontammo questo
argomento, questa adozione, "la sfida più delicata", che è quella
di equilibrare una programmazione, una pianificazione tra diversi
soggetti che hanno delle istanze, anche degli obiettivi sovente in
contrasto. Un obiettivo in questo momento è quello del comparto del
settore direttamente interessato, quello dell'occupazione, no?
Penso che in quest'aula più volte abbiamo parlato di disoccupazione
o di non occupazione sotto i 35 anni, e non solo, quindi ogni
singolo, ogni singola persona che perde il lavoro, che ha delle
difficoltà, per noi è un problema, siano anche i numeri piccoli, e
poi il terzo, non per ultimo a livello di ordine di grandezza, ma
il terzo che è quello del rispetto e valorizzazione del nostro
territorio, del nostro ambiente. Punto forse meno economico, punto
forse meno tangibile, quanto meno agli occhi di tutti, ma forse il
punto più delicato da affrontare.
Io, terminando il mio intervento che avevo fatto nel mese di
ottobre, dissi: penso che adesso la sfida più delicata sia proprio
quella di mettere attorno ad un tavolo tutte le forze che
intervengono direttamente ed indirettamente su questo dossier, su
questo atto programmatorio e fare un "lavoro di cucitura" che vuol
dire trovare quella giusta sintesi, quel giusto equilibrio che però
deve partire da un punto fermo, che è quello della territorialità,
che è quello delle nostre comunità territoriali, e comunque, della
nostra prima risorsa, forse la risorsa più importante che abbiamo
nella nostra piccola Valle d'Aosta, che è l'ambiente, senza però
dimenticarci di tutto ciò che ho detto in premessa, il discorso
produttivo, il discorso delle piccole e medie aziende e il discorso
- scusatemi se lo ribadisco - dell'occupazione o della non
disoccupazione.
Che cosa posso dire, Assessore Zublena? Noi, come gruppo di
ALPE, abbiamo alcune riflessioni da porre sul tavolo. Nelle
audizioni fatte soprattutto nel 1° lotto, quindi nel mese di
settembre e ottobre, gli imprenditori avevano chiesto una modifica
importante, - prima il collega Donzel giustamente la citava - che
non era neanche tanto sul discorso della volumetria o di quanti
volumi estraibili potenziali dovevano essere messi in campo su
questo argomento, non era quello! La richiesta che arrivava dal
mondo imprenditoriale era sulla burocrazia, mi scusi Assessore
Zublena, ma questo documento "articolato", "complesso" l'ha
definito, e anche "lungo" - questo lo definisco io -, perché mi
sembra il primo atto è del 21 ottobre 2011, delibera di Giunta,
quindi, sono passati 18 mesi. Mi scusi, ma non è stata fatta
nessuna semplificazione dal punto di vista burocratico. Per chi?
Per il mondo imprenditoriale, comunque per i piccoli, le piccole e
medie imprese, nessun atto che vada nella direzione di semplificare
realmente la burocrazia. Per burocrazia intendo (scusi se le metto
sul tavolo qualche riflessione): duplicazioni di atti, richieste
non inoltrate, risposte non evase, tempismo non congruo all'interno
di una semplice amministrazione che vuole aprirsi al mondo oggi in
grave difficoltà e in grande crisi con una certa efficacia, una
certa efficienza nel rispondere alle istanze del territorio, che
nulla c'entra con le scelte di natura politica, nulla c'entra con
questo! Perché è un comparto che va per la sua strada, quella della
sburocratizzazione reale, vera, quella richiesta ormai da tanti
anni e che questo Governo, guidato da un uomo solo al comando,
comunque non ha dato delle risposte concrete in questo settore,
tranne che, quello sì, in altri settori, quelli parapubblici, dove
più volte in quest'aula abbiamo affrontato i dossier, dove lì le
risposte sono puntuali, sono celeri, sono dirette, sovente sono
discrezionali, e sovente senza utilizzare procedure a nostro avviso
consone, o comunque con delle zone d'ombra, delle zone grigie.
Detto questo, quindi, la prima richiesta che arrivava dal mondo
imprenditoriale è: per favore semplifichiamo, cerchiamo di rendere
più semplice e meno onerosa dal punto di vista burocratico la
procedura, rispetto alle richieste, e questo purtroppo è un punto
negativo che dobbiamo riconoscere, perché non è stato fatto nulla,
se non quello di riconfermare, comunque, lo stato dell'arte.
Il secondo punto, a nostro avviso importante (per noi, forse per
lei meno), è quello di natura più politica. Noi non siamo dei
funzionari, non siamo dei dirigenti in quest'aula, non siamo dei
semplici cittadini, ma abbiamo un mandato elettivo, che è quello di
fare politica, quindi di fare delle scelte. Mi sono chiesto sovente
in questo periodo come ci poniamo come gruppo di ALPE - ma se
fossimo stati noi al Governo - come avremmo affrontato questo atto
così importante, cosa avremmo fatto? Io le dico sinceramente e
semplicemente, con una certa tranquillità, noi avremmo messo
insieme gli attori intorno ad un tavolo (grazie per il "bravo",
accetto il suo giudizio, la ringrazio, ma mi spiace però che lei
non l'abbia fatto, ma non solo su questo argomento, non l'ha fatto
sulla legge casa, non l'ha fatto sugli ampliamenti, non l'ha fatto
sulla legge n. 11 del 1998, non l'ha fatto sul pirogassificatore e
non l'ha fatto oggi, su questo atto!). Questo sarebbe il
modus
operandi
dal punto di vista politico che noi, di ALPE,
riteniamo valido e interessante, ma soprattutto quando gli attori
interessati non collimano su una sintesi, quando ci sono delle
divergenze, perché - come diceva lei poc'anzi - le divergenze ci
sono perché gli interessi sono diversi, che cosa deve fare la
politica? Bene, la politica deve prendere il toro per le corna e
trovare una sintesi al rialzo, a nostro avviso. Questa sintesi al
rialzo non è stata voluta da parte vostra, non ci avete neanche
provato...sì, avete...come posso dire? recepito 12 su 18 istanze
fatte, d'accordo, ma le vere osservazioni le abbiamo affrontate in
audizione, nel mese di settembre, abbiamo fatto diverse audizioni
importanti, impattanti sul primo documento, prima di arrivare
all'adozione perché l'iter è molto lungo e anche molto, molto
articolato.
Ci spiace come gruppo di ALPE che non ci sia stata la volontà di
natura politica di creare quelle condizioni di "cucitura" per
trovare un vero equilibrio su questo documento, su questo atto
programmatorio. Perché le diciamo questo? Perché la legge è chiara,
la legge dice che ogni tre anni bisogna comunque fare il punto
della situazione, ritararlo se deve essere ritarato, rimodellarlo
se deve essere rimodellato, ma nello stesso tempo, durante questo
percorso amministrativo, si deve assolutamente riprendere in mano
il dossier e, a quel punto, dare delle risposte di natura
soprattutto politico-amministrativa.
Noi ci asterremo su questo atto programmatorio comunque molto
importante, però le rimproveriamo proprio dal punto di vista
politico, Assessore Zublena, le due condizioni che citavo poc'anzi:
la prima, di non aver neanche ascoltato minimamente quelle che sono
le istanze, le richieste che arrivano dalle piccole imprese, dove
mi ricordo in audizione diversi imprenditori ci hanno elencato
anche le storture di come loro devono adempiere a certe richieste,
o a certi moduli, o a certi decaloghi messi in campo e, la seconda,
invece, di natura più politica, che è quella di non aver avuto
nessuna volontà di alzare un po' l'asticella, la sintesi, in modo
da dare soddisfazione, io penso, a tutta la collettività
valdostana, perché quando parlo di "ambiente" parlo di tutta la
collettività valdostana da una parte e, dall'altra, anche gli
interessi, quelli del settore, delle imprese del settore, che
dovevano avere delle risposte comunque a domande puntuali e dirette
fatte nel momento in cui noi abbiamo affrontato il dossier, in
audizione. Grazie.
Président
- Merci. La parole au collègue Comé.
Comé (SA)
- Grazie Presidente.
Mah, oggi siamo qui a discutere, diciamo, la seconda fase di
questo piano regionale delle attività estrattive. Giustamente, chi
mi ha preceduto ha ricordato alcuni passaggi che sono avvenuti nel
mese di settembre, di ottobre, quando in audizione avevamo sentito
i diversi soggetti...devo dire che i soggetti interessati avevano
poi chiesto con grande forza di portare avanti questo Piano, perché
solo attraverso l'approvazione di questo Piano si permetteva loro
di avere di nuovo una possibilità di "la-vo-ro". E devo dire che
oggi, più che interventi sul merito, ho sentito degli interventi
sul metodo, ho sentito anche delle richieste che provenivano anche
dal mondo delle associazioni, che comunque fuoriescono da quello
che è il Piano, vanno sul discorso della burocrazia, sul discorso
di determinate procedure, fuoriescono da quella che è
l'approvazione di questo Piano...è fuori tema! Poi, per carità, è
giusto parlarne, però si è parlato in modo particolare di
metodo.
Da parte di Donzel, ho sentito che lui ha una percezione
completamente totale del mondo rispetto a quello che è stato
illustrato, da quello che presentiamo qui con il Piano cave. Noi
avremmo avuto grandissimo piacere di avere Donzel in Commissione,
perché in Commissione Donzel non si è mai fatto vedere! Noi abbiamo
avuto parecchie audizioni ed avremmo accolto gli eventuali
emendamenti, i suggerimenti, le visioni di un mondo diverso! Noi
avremmo accolto ed avremmo discusso, avremmo potuto concretizzare
queste grandi proposte che provenivano dal Consigliere Donzel!
Invece sentiamo oggi che si fa il portavoce di questo sistema senza
aver concretizzato...solo fuffa! Ma mi spiace, veramente, perché le
devo dire che noi, come abbiamo accolto l'emendamento che è stato
presentato dal Comune di Pollein, l'abbiamo discusso, l'abbiamo
analizzato, l'abbiamo vagliato e abbiamo determinato con le due
Commissioni qual era l'opportunità per portare avanti questo. Poi
devo dire che, siccome lei ha accusato il metodo, che non abbiamo
coinvolto i soggetti, no, il metodo con i documenti...
(interruzione del Consigliere Donzel, fuori
microfono
)
...no, no, no, ma l'Assessore lo farà lei la prossima volta, io
ho finito, quindi non ho problemi! Aspetteremo con grande enfasi le
decisioni del Consigliere "futuro Assessore" Donzel... E ha detto
che c'è stata documentazione sbagliata...siccome la documentazione
l'abbiamo inviata noi, come Commissione, siccome l'abbiamo inviata
noi, ha sbagliato anche interlocutore allora! Ha sbagliato anche
interlocutore! Allora, noi l'abbiamo mandata a tutti i soggetti, al
Presidente della III e al Presidente della IV Commissione, dicendo
anche dov'era possibile reperire sul sito internet del Consiglio
regionale della Valle d'Aosta (www.consiglio.regione.vda.it),
seguendo il seguente percorso: iter leggi e atti/atti
amministrativi/proposta di atto amministrativo. E tutti i soggetti,
devo dire, sono arrivati con il compitino giusto...allora non
riesco a capire, e se c'è qualcuno che ha sbagliato deve avere
anche...come in politica, bisogna essere modesti, e quando si
sbaglia si dice: ho sbagliato, ammetto, ho sbagliato! Non si può
capovolgere...è solo la politica che non sbaglia, e chi è fuori,
perché sono dei soggetti privati, non sbaglia mai! Hanno sbagliato!
Con questo non c'è mica...non c'è nessun problema, no, hanno preso
una documentazione sbagliata e pertanto hanno fatto delle
dichiarazioni che non erano in linea con quanto era previsto dal
Piano. Adesso, che lei voglia difendere questo, per carità, va
bene! Avremmo - le ripeto - avuto più il piacere di vederla
presente in Commissione.
Président
- Merci. A demandé la parole le collègue
Agostino.
Agostino (UV)
- Grazie Presidente.
Ho deciso di intervenire dopo aver sentito alcune parole del
collega amico Donzel, e anche di Chatrian, perché non si può,
scusi, dare un colpo alla botte e uno al cerchio, eh! Ho capito che
bene o male volete per forza stare in metà, non dar contro agli
ambientalisti, ma neanche alle imprese che chiedono di lavorare,
no? Perché mi pare che in Commissione - di cui io faccio parte -
abbiamo sentito un po' tutti...e 'sta burocrazia, Chatrian...ma la
burocrazia, se non ci fosse, gli ambientalisti non sarebbero
neanche convocati, cioè è già fatta in maniera per sentire tutti! È
proprio per quello che c'è 'sta burocrazia, perché sentiamo questo,
quello, e quello gli va bene, quello non gli va bene...fosse stato
per Legambiente - e lei era presente - la signora Bertolin non
apriva neanche una cava! Perché lì è franoso, lì è esondabile,
lì...neanche una, lì c'è dell'amianto, neanche una, quella fa
polvere, quella fa rumore! Ma si dimenticano di una cosa
principale, l'unica cosa di cui si dimenticano è il lavoro, che
questi danno posti di lavoro, oltre al fatto che estraiamo del
materiale che viene utilizzato in Valle d'Aosta, altrimenti
andrebbero fuori dalla regione a comprarlo, come ha detto qualche
impresario. Si dimenticano completamente dei lavoratori! L'unica
cosa di cui si dimenticano, no, no, quella lì non si può aprire
perché dà fastidio, fa troppo rumore, fa troppa polvere...ma dove
siamo arrivati? Bisogna decidere da che parte stiamo! Quando ci
svegliamo la mattina, signori miei, mettiamoci una mano dove dico
io e decidiamo cosa siamo! Perché mi sa che qua, questo "volemose
bene tutti", dare un colpo alla botte...no!
Noi vogliamo tutelare l'ambiente, ma nel modo giusto, non
proprio esasperando 'ste imprese che vogliono estrarre, che
vogliono aprire, cioè sempre no, no e no! Quindi su questo mi pare
che...non so, in quest'aula mi pare che dovremmo, se non altro in
questo momento di crisi, in questo momento veramente dove 'ste
imprese boccheggiano veramente...e la burocrazia, Chatrian, è
dovuta principalmente anche a tutte 'ste cose, a sentire questo,
prima di aprire una cava bisogna sentire quello, e avere il parere
di quello, avere...mille e mille documenti! Ma è chiaro! È sempre
fatto in maniera proprio per essere tutelati, per tutelare al
massimo il territorio, quindi...
Insomma, sinceramente, veramente, non ce la facevo più a
resistere, a non rispondere a queste cose, e sono già intervenuto
con la signora Bertolin in Commissione. Si dimenticano di una cosa:
il lavoro, che in questo momento manca! E anche lei, Consigliere
Donzel, mi pare che una volta l'abbia detto: ma questo crea lavoro?
Ma l'ha detto sottovoce, però! Invece bisogna dirlo, e gridandolo!
Grazie.
Président
- Merci. La parole au collègue Chatrian.
Chatrian (ALPE)
- Sì, grazie, grazie Presidente.
Solo per chiarezza. Ho partecipato attivamente alle audizioni
nel mese di settembre-ottobre, prima di affrontare l'atto in
Consiglio e approvare l'adozione di questo atto programmatorio. Lo
vedo e concordo con l'Assessore Zublena, quando fa una similitudine
con un Piano regolatore, concordo assolutamente, questo è un Piano
regolatore importante, e concordo anche sulla seconda parte, che un
Piano regolatore non è solo la parte di edificazione, è molto di
più; la parte di edificabilità è una parte molto limitata di una
programmazione di un Piano urbanistico.
Burocrazia. Proviamo a declinare la burocrazia, e a dare delle
risposte agli imprenditori che in audizione più volte l'hanno
denunciata. Mi sono posto, mi sono scritto, e già la scorsa volta
avevo fatto questo intervento sulla burocrazia. Per me
"semplificazione della burocrazia" vuol dire tempi di risposta
certi e brevi; per me "sburocratizzazione" vuol dire integrazione,
ma con risposta certa; sapere chi è l'interlocutore e non più
interlocutori pubblici (così ci era stato chiesto in audizione, e
così non è stato motivato e modificato questo impianto!); chiusura
del cerchio entro certi limiti, entro certe date, con costi certi,
senza integrazioni, non le chiacchere fuffa che ho sentito
poc'anzi, mettendo dentro in un calderone un po' tutto e
confondere.
Quindi, scusatemi, ma quando si parla di "sburocratizzazione" io
penso che si parli di tempi certi, di chiarezza, di trasparenza, e
un po' di democrazia e un po' di partecipazione al contrario del
collega Agostino, io invece sono per la partecipazione e sono per
la trasparenza più totale, e anche per la volontà, e penso che
tocchi alla politica creare le condizioni per trovare una sintesi
in un momento, comunque, dove i vari attori che intervengono su
questo settore magari hanno degli indirizzi diversi - per non dire
alternativi - sovente. Quindi io penso che...non confondiamo,
scusatemi, il termine "burocrazia" con il termine "partecipazione",
"trasparenza", e soprattutto quel creare le condizioni e trovare,
invece, in un momento in cui si affronta un documento
programmatorio e pianificatorio...solo lì penso che diamo veramente
una risposta alle istanze e alle esigenze di tutta la collettività,
solo lì, non facendo tanto un colpo al cerchio ed un colpo alla
botte, a me non interessa. Il qualunquismo e la superficialità non
fanno parte del gruppo di ALPE!
Président
- Merci. La parole au collègue Donzel.
Donzel (PD)
- Grazie Presidente.
Comincio con un fatto personale. Al Consigliere Comé replico che
non sono membro della III Commissione; naturalmente ho diritto di
partecipare ai lavori di quella Commissione, che ho avuto il
piacere anche di seguire parecchie volte, si ricorderà, sulla
vicenda del pirogassificatore, e sono stato anche presente nel mese
di settembre-ottobre alle audizioni che hanno riguardato proprio
questo documento qui; quindi non ero presente nella fase del voto -
lei sa - e nelle ultime audizioni, perché io non posso votare in
quella Commissione. In cinque anni, visto che me ne dà l'occasione,
ho fatto un'assenza in I Commissione, in cinque anni, 300 euro, 300
euro di multa che ho regolarmente pagato. Vorrei guardare in faccia
tutti, qui, e guardare quanti si fanno regolarmente sostituire da
colleghi in Commissione e si fanno i fatti loro! Quindi, per
cortesia, non dia lezioni di presenza alla minoranza in
Commissione, per cortesia, punto primo, punto primo! E neanche in
Consiglio, punto primo! Seconda cosa, sempre per fatto personale:
io ho replicato sulle modalità dell'Assessorato e non sulla
conduzione della sua Commissione, lo so che lei voleva, lo so che
lei voleva riproporci...
(
brusio in aula
)
...lo so che lei voleva, lo so che lei voleva riproporci lo
schemino "Zublena-Comé" che già tanto bene ci ha fatto sulla
vicenda del pirogassificatore, per cui lo spadaccino dell'Assessore
ritorna in campo, non è questo che era qui in discussione; era in
discussione una modalità che non abbiamo condiviso. Se io mi
permetto di dire...sì, difendo, difendo un soggetto esterno,
difendo un soggetto esterno...non fa ridere collega Tibaldi! Non fa
ridere perché un soggetto esterno che arriva in Commissione non può
essere trattato come lo tratta il Presidente Comé e dire: c'è
l'informazione, devi cavartela! Vuol dire che non c'è stato un
passaggio preventivo in Assessorato, non c'è stato un confronto
preventivo. Poi, capisco che si possa arrivare in Commissione
magari senza la documentazione, ma se un Consigliere che arriva
senza la documentazione...certo, è riprovevole, ma - ripeto - i
soggetti esterni, che agiscono a titolo di volontariato, non sono
per niente da prendere in giro, anzi sono degli stimati cittadini
da prendere ad esempio per il lavoro che svolgono per la comunità
e...sì, li difendo in questa sede, anche se non appartengono alla
mia area politica, non mi interessa! Vuol dire che è mancata
l'attività precedente di confronto, un'attività che il Governo
regionale ha il compito di fare, prima ancora di arrivare in
Commissione!
Allora, anche sulla questione sollevata dal collega Agostino,
del lavoro, si calcola che in Italia, attraverso l'economia
ambientale, le
green economy
, e l'edilizia ecocompatibile,
potrebbero crearsi oltre 600 mila posti di lavoro, sono questi i
posti di lavoro che vogliamo per la Valle d'Aosta! Quindi non siamo
cerchiobottisti, non siamo cerchiobottisti, non siamo per dire un
po' sì alle imprese e un po' sì all'ambiente, siamo perché questo
lavoro si inserisca nel miglioramento e l'ho anche detto: in tante
aree, gli interventi estrattivi hanno consentito poi la bonifica
delle aree ed il loro utilizzo. Allora è questo che dobbiamo
cercare di perseguire! È così che creiamo posti di lavoro nelle
green economy
ecocompatibili, in un'edilizia ecocompatibile,
è questo lo sbocco! Non dobbiamo creare posti di lavoro
à tout
prix
, dobbiamo crearli in un contesto in cui la nostra prima
risorsa si chiama "turismo" e l'altra risorsa fondamentale si
chiama "agricoltura". Allora è in questo contesto che noi inseriamo
le attività estrattive, e in tanti casi sono riusciti a dare
risposte nel settore turistico e anche, qualche volt,a nel settore
agricolo, perché delle aree sono state bonificate. Allora, non
stiamo dicendo che non vogliamo il lavoro o che non vogliamo
toccare nulla...questo obiettivo non è stato raggiunto, punto!
Questo è il nostro punto.
Il fatto che ci sia un'astensione va proprio nell'indirizzo che,
dopo averci messo più di un anno di lavoro, oggi come oggi questo è
uno strumento burocratico indispensabile per fare qualcosa, quindi
bisogna in qualche modo che vada avanti, ma davvero non è stato
fatto questo percorso edulcorato che ci è stato rappresentato
dall'Assessore...poi, se qualcuno si crede l'Assessore dirigendo
una Commissione, questo è un problema che non mi riguarda!
Si dà atto che dalle ore 17,16 assume la presidenza il
Vicepresidente Lanièce.
Presidente
- Grazie. Siamo sempre in discussione
generale. C'è qualcun altro che vuole prendere la parola? Ha
chiesto la parola il Consigliere Comé, ne ha la facoltà.
Comé (SA)
- Molto brevemente, solo per dichiarare il voto
nostro, del gruppo della Stella Alpina, su questo Piano. Volevo
solo dire a Donzel che forse non conosce bene tutte le procedure,
perché, vede, questo Piano è così lungo...perché ha due chiavi di
lettura, una prima lettura e poi, dopo, ci sono le osservazioni che
vengono fatte dai cittadini e che, in prima battuta, Legambiente
aveva dichiarato che si era dimenticata, ma che sicuramente avrebbe
presentato tutte le osservazioni nel...proprio perché ringraziava
per la possibilità di avere un Piano che permetteva di
interfacciarsi con l'Amministrazione regionale...cosa di più bello
che avere la possibilità di permettere ai cittadini di dichiarare
la loro posizione su un Piano? Questo non è avvenuto, punto e
basta!
(
vari interventi dall'aula
)
Presidente
- Siamo sempre in discussione generale. C'è
qualcun altro che intende prendere la parola? Nessun altro vuole
prendere la parola? Dichiaro chiusa la discussione generale.
Ha chiesto la parola l'Assessore Zublena, ne ha facoltà.
Zublena (UV)
- Grazie Presidente.
Io adesso, devo...come dire? intervenire in questa che mi sembra
sia stata un'anticipazione della campagna elettorale, però volevo
riportare il discorso sull'argomento oggetto di valutazione di
questo Consiglio. Innanzitutto per confermare il ringraziamento
alle strutture dell'Assessorato, perché personalmente ho grande
rispetto delle professionalità dell'Amministrazione regionale e
credo che sia dovere della politica darne una giusta valutazione:
sono a servizio innanzitutto della comunità valdostana, e come
parte politica dobbiamo garantirne la massima valorizzazione.
Rispetto a quanto richiamato sulla partecipazione, la
semplificazione, il ruolo della politica: è vero, l'ho detto io
prima, che l'iter di approvazione del Piano regionale delle
attività estrattive, che è il documento di pianificazione, è molto
lungo, è articolato, è complesso, perché? Perché la normativa nel
settore ha previsto e ha voluto un'ampia partecipazione della
cittadinanza, non di un soggetto più di un altro, ma di tutta la
cittadinanza: associazioni, liberi cittadini, amministrazioni. Per
questo motivo l'iter si sviluppa in due fasi: una prima fase - che
ho già richiamato - è la valutazione ambientale strategica, dove
chiunque poteva fare osservazioni, aveva 60 giorni di tempo; a
seguito di questa fase ne è stata avviata un'altra, e ha ragione il
collega Chatrian che da ottobre sono passati mesi, ma perché in
mezzo ci sono stati altri 60 giorni in cui i cittadini possono
partecipare, e così hanno fatto; da parte nostra abbiamo ascoltato
con grande rispetto e grande attenzione tutti coloro che l'hanno
richiesto, naturalmente nelle forme previste dalla legge.
Nessuno di coloro che ha avuto intenzione di partecipare ha
avuto dubbi nel reperire la documentazione; per segno di
trasparenza tutti i documenti e la loro evoluzione sono presenti
sul sito, in modo che si conosca tutto l'iter di approvazione. Non
possiamo naturalmente intervenire rispetto a coloro che
preferiscono, al di fuori del solco delle normative, intervenire
con comunicati stampa: ne prendiamo atto.
Circa la complessità, l'eventuale semplificazione,
sburocratizzazione, e quant'altro, io ritengo di dover sottolineare
due momenti distinti: oggi parliamo del Piano, che è il documento
di programmazione alla pari di come lo è il Piano regolatore; per
la parte successiva di autorizzazione non si tratta evidentemente
di intervenire sul documento di pianificazione, ma evidentemente su
altre procedure, magari snellendone i tempi, questo chiaramente non
può essere fatto nell'ambito del Piano, perché è di tutt'altra
natura. Richiamo il parallelismo col Piano regolatore: un conto è
definire l'iter di approvazione del Piano regolatore e un conto è
definire le procedure per ottenere un permesso di costruire (ex
concessione edilizia).
Presidente
- C'è qualcuno che deve fare la dichiarazione
di voto? Ha chiesto la parola il Vicepresidente Chatrian, ne ha la
facoltà.
Chatrian (ALPE)
- Grazie.
Per dichiarazione di voto. Voglio ribadire la posizione del
gruppo di ALPE, che è quella dell'astensione, e riaffermare la mia
riflessione, che è quella legata al discorso dello snellimento
della procedura e dell'eventuale potenziale sburocratizzazione.
Sappiamo perfettamente che la modifica non rientrava in questo
documento che oggi noi andiamo ad approvare. Il nostro appello, la
nostra volontà e il nostro stimolo che avevamo portato in
quest'aula nel mese di ottobre, era questo: che chi siede nel
Governo regionale e che ha questa competenza, a nostro avviso
doveva, parallelamente, non all'interno di questo documento,
mettere in campo delle azioni di semplificazione. Sappiamo
perfettamente che la partita non andava giocata su questo atto
amministrativo, ma parallelamente, viste le istanze portate in
Commissione da tantissimi impresari ed imprenditori, penso che
l'obiettivo di un'amministrazione più moderna, più efficace e più
dinamica era quello di dare delle risposte puntuali ad una
semplificazione che è richiesta comunque da tanti. Grazie.
Presidente
- Grazie. Ci sono altre dichiarazioni di voto?
Se non vi sono altre dichiarazioni di voto metterei in votazione
l'atto comprensivo degli emendamenti all'atto e agli allegati.
Siete d'accordo? Quindi metto in votazione l'atto comprensivo degli
emendamenti. Siete invitati a votare. Dichiaro aperta la votazione.
Tutti quanti avete votato? Dichiaro chiusa la votazione.
Presenti: 29
Votanti: 22
Favorevoli: 22
Astenuti: 7 (Bertin, Chatrian, Donzel, Carmela Fontana, Patrizia
Morelli, Perron, Rigo)
Il Consiglio approva.
Passiamo al punto 31 all'ordine del giorno. Un po' di silenzio,
grazie!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK