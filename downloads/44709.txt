Consiglio Regionale della Valle d'Aosta - Oggetto del Consiglio n. 1652 del 22 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1652 del 22 giugno 2022 - Resoconto
OGGETTO N. 1652/XVI - Interpellanza: "Modalità di
prenotazione dei biglietti per i concerti dell'edizione 2022 di
Musicastelle Outdoor e azioni per promuovere la tappa valdostana
del Jova Beach Party".
Bertin (Presidente) -
Punto n. 29. Per l'illustrazione,
il consigliere Marquis.
Marquis (FI) -
. É stata presentata quest'iniziativa sulla
modalità di organizzazione e di assegnazione dei biglietti per
quanto concerne l'edizione Musicastelle 2022.
Abbiamo potuto leggere che è stata messa in atto una procedura
che favorisce sostanzialmente l'utenza di Valle d'Aosta Booking,
nel senso che viene data una priorità, nonostante gli ingressi
siano gratuiti alle aree all'aperto per godere di queste
manifestazioni, una priorità in cui si deve prenotare la settimana
prima entro il giovedì alle ore 18:00 e, parimenti, occorre
prenotare una camera per una o due notti in corrispondenza della
manifestazione.
Dal momento che quest'iniziativa è aperta al pubblico, quindi
che riveste carattere di gratuità, è balzato all'evidenza il fatto
che sia stata scelta una modalità molto articolata che comporta un
grande dispendio di energie da parte dell'Assessorato sotto il
profilo organizzativo, perché bisogna prenotarsi con delle mail e,
qualora non venga raggiunto il numero che è stato messo a
disposizione di partecipanti, allora c'è la disponibilità per tutti
gli altri turisti e per tutti i Valdostani di partecipare alla
manifestazione.
È del tutto evidente che l'iniziativa si prefigge un poco di
dare spazio e ossigeno alla piattaforma Valle d'Aosta Booking, una
piattaforma che ha delle grandi difficoltà a posizionarsi sul
mercato e non credo che con questa modalità si possa perseguire
l'obiettivo al quale si tende, perché costituisce una goccia nel
mare, sostanzialmente, quindi per cercare di dare un piccolo
contributo a Valle d'Aosta Booking si rischia di creare delle
difficoltà sul territorio.
Oltretutto si crea anche una situazione di disparità perché,
come lei sa, Assessore, gli iscritti ad Aosta Booking e quelli che
operano su Aosta Booking sono il 25% degli esercenti delle attività
turistiche e quindi viene data una priorità al 25% degli esercenti
e non a tutta la parte restante.
Quindi si chiede con l'interpellanza se si ritiene che questa
procedura sia agile e funzionale per dare corso alla manifestazione
e riscontrare le esigenze del pubblico turista.
Infine, se la data valdostana del 13 luglio 2022 del Giova Beach
Party resta confermata e quali siano le azioni tutt'ora in atto per
promuovere l'evento ai massimi livelli.
Questo perché questo evento era stato presentato con delle
previsioni di 50 mila partecipanti che poi sono scesi a 30, adesso
si parla di 15.000-10.000. C'è stata un'evoluzione che non va nella
direzione di quello che si prefiggeva. Capire anche quali sono le
ragioni di questo fatto.
Presidente -
Risponde l'assessore Jean-Pierre Guichardaz,
ne ha facoltà.
Guichardaz J. (FP-PD) -
Riguardo alla domanda n. 1: il
numero limite dei posti di ogni singolo appuntamento di
Musicastelle varia da location a location ed è comandato, oltre che
dalle dimensioni dell'area di spettacolo, anche e soprattutto dalla
logistica delle aree parcheggio poste al servizio della stessa.
Per ogni concerto, come lei sa bene, viene redatto il piano di
sicurezza che indica obbligatoriamente il numero massimo dei
partecipanti definito in relazione ai posti auto disponibili, dato
che viene verificato dalla Questura in occasione del
sopralluogo.
Dopo le note vicende del concerto dell'artista Francesco Gabbani
a Saint-Marcel nel 2016, la Questura, come lei può immaginare, è
sempre molto attenta alla verifica degli aspetti logistici dei
concerti, quindi posti auto disponibili, percorsi pedonali
individuati e modalità di raggiungimento delle location dall'area
parcheggio.
Ciò doverosamente premesso per spiegare la necessità e
l'ineludibilità delle prenotazioni del concerto a garanzia proprio
del rispetto delle capienze massime dichiarate, occorre non
dimenticare che Musicastelle è un evento - come lei ha ricordato -
con finalità dichiaratamente turistica. Il concerto è il mezzo che
ne spiega anche la gratuità tra l'altro.
L'obiettivo principale della manifestazione è quello di attrarre
in Valle d'Aosta flussi turistici nuovi, che scelgono la Valle
apposta per assistere a un concerto dell'artista del cuore in un
contesto inedito ed esclusivo che regala poi una prossimità e
intimità con il cantante che sono difficilmente ritrovabili in
altre situazioni. Se lei ha seguito un po' di questi concerti sa
come sono strutturati.
Al fine di assicurare a coloro che organizzano un viaggio e un
soggiorno in Valle d'Aosta appositamente per assistere al concerto
la certezza di potervi effettivamente prendere parte, è necessario
accordare loro una priorità di accesso per evitare che la
motivazione del viaggio e la prenotazione alberghiera possano
venire meno solo perché non sono stati abbastanza veloci nel
prendere il biglietto, con ciò vanificando la finalità stessa della
manifestazione.
Va però anche rimarcato che questi spettatori rappresentano una
quota mediamente pari a circa il 15-20% dei posti disponibili, che
non esaurisce certo la totalità dei posti e lascia ampio spazio di
partecipazione ai turisti fluttuanti e ai residenti, nei limiti
ovviamente dei numeri di volta in volta imposti dalla
logistica.
In proposito è bene precisare che quest'anno, venuti meno i
limiti numerici imposti dalla normativa anti-Covid, le location
logisticamente meno limitanti potranno accogliere numeri di
spettatori decisamente consistenti, andando ad accontentare
sperabilmente un po' tutti.
Sarà così almeno per Courmayeur, Allein e per il Col
d'Arlaz.
Riguardo alla domanda n. 2: il ridimensionamento del numero dei
partecipanti al "Giova beach party" riguarda tutte le tappe del
tour e non soltanto la tappa valdostana.
Come lei sa, non siamo noi ad organizzarlo ma è direttamente il
"Giova Beach Party" che organizza quest'evento, noi in qualche modo
gli garantiamo il territorio e un'assistenza logistica che
richiedono.
La tappa di Aosta-Gressan rimane comunque confermata. La
promozione del tour è in atto da mesi - sia da parte dell'artista e
anche da parte nostra - e si stima che molti biglietti saranno
venduti nell'ultimo mese anche sotto data, come è già avvenuto
negli anni precedenti.
A livello locale l'Office partirà a breve - siccome lei mi
chiedeva quali sono le forme di pubblicità - con una campagna
radiofonica su Top Italia Radio, Radio Proposta in Blu e Radio
Club, finalizzata soprattutto a veicolare al meglio le informazioni
logistiche su come raggiungere l'area verde di Gressan.
Tra l'altro, se lei accede al sito di Lovevda, in corrispondenza
della data dell'evento, vi è un elenco d'informazioni logistiche e
anche il dettaglio del prezzo dei biglietti, abbiamo voluto
compilare, dando delle informazioni di quel genere proprio in virtù
del fatto che dieci-dodicimila partecipanti - che è il numero
probabile di spettatori in base alle attuali progressioni di
vendita - è il numero più alto mai raggiunto in Valle d'Aosta per
un concerto a pagamento.
Questo, come lei può ben immaginare, presuppone comunque
un'organizzazione logistica e tutta la parte di assistenza e di
previsione di eventuali eventi molto dettagliata. É il motivo anche
per cui il concerto da subito è stato organizzato e condiviso con
tutti gli attori: quindi la Protezione Civile, l'ASL, gli uffici
che si occupano direttamente della sicurezza, proprio per evitare
che ci siano dei problemi.
Poi, ripeto, le previsioni di accesso non le abbiamo date noi,
nel senso che quelle previsioni erano previsioni che probabilmente
il tour immaginava di avere, dopodiché, sulla base delle vendite,
evidentemente, siccome i numeri sono stati ridimensionati in tutte
le tappe, vi è stato un ridimensionamento che comunque, come le
dicevo prima, presuppone numeri che per noi sono estremamente
importanti.
Dalle ore 18:04 assume la Presidenza il vicepresidente
Marguerettaz.
Marguerettaz (Presidente) -
Per la replica, ha chiesto la
parola il collega Marquis.
Marquis (FI) -
In effetti dalla sua risposta vengono
confermate e avvalorate le preoccupazioni che le avevo espresso,
perché anche lei ha evidenziato che la manifestazione trae origine
e motivazione dal fatto di attrarre turisti in Valle d'Aosta.
Quindi se io volessi attrarre dei turisti in Valle d'Aosta, devo
porre i turisti che voglio trarre tutti nella stessa condizione.
Invece viene data priorità solo ai turisti che prenotano su Valle
d'Aosta Booking, che sono il 25% delle potenziali prenotazioni,
perché questi sono i rapporti. Il 75% non si iscrive su Valle
d'Aosta Booking.
Se uno si prenota su altre piattaforme, non può aderire a quella
richiesta.
Basta andare a vedere sul sito di Valle d'Aosta Booking e c'è
scritto questo.
Pertanto è questo il problema, che tutte le forme di accesso
turistico in Valle d'Aosta, per quanto mi concerne, penso che
dovrebbero essere trattate alla stessa maniera, perché diversamente
si creano delle situazioni non analoghe a livello
comportamentale.
Ci sono dei soggetti che vengono agevolati e degli altri che ci
rimettono.
Ho guardato il POA dell'Office du Tourisme che conferma la bontà
dell'iniziativa, perché dice che nel mese di giugno dell'anno
scorso, le prenotazioni che sono state fatte in Valle d'Aosta - che
sono state 773 su Valle d'Aosta Booking - per la maggior parte sono
ascrivibili a quest'iniziativa.
Però se io vado a vedere il bilancio, che sono le prenotazioni
annuali su questa piattaforma, credo che faccia riflettere tutti
noi: sono state fatte 1.000 prenotazioni, quindi mi sembra che sia
un numero irrisorio rispetto alle presenze di turisti in Valle
d'Aosta, sia lo 0,0001.
Quello su cui volevo porre l'attenzione è che mi sembra che
venga fatto uno sforzo immane per mantenere una piattaforma in
essere che non so quale futuro possa avere.
Questo credo che sia l'argomento di riflessione che deriva da
quest'iniziativa.
Come si fa a rianimare Valle d'Aosta Booking? C'è la
possibilità? Non c'è la possibilità? Quante risorse vengono
impegnate per gestire questa piattaforma? Con che grado di
soddisfazione?
Credo che questo sia l'interrogativo al quale bisognerà dare una
risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK