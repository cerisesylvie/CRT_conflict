Consiglio Regionale della Valle d'Aosta - Oggetto del Consiglio n. 18 del 14 gennaio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 18 del 14 gennaio 1981 - Resoconto
OGGETTO N. 18/81 - PREDISPOSIZIONE DI UN PROGETTO DI LEGGE
REGIONALE SULLA FORMAZIONE PROFESSIONALE. (Ritiro di mozione)
Presidente
- Do lettura della mozione presentata dai
Consiglieri Cout, Carral e Péaquin.
MOZIONE
RILEVATA la necessità di un maggiore dibattito tra le varie
forze sociali e politiche e di un maggiore coordinamento delle
iniziative di formazione professionale da attuare nella Regione
Autonoma della Valle d'Aosta;
TENUTO PRESENTE che si è legiferato in modo innovativo su
questo argomento sia da parte del Parlamento che da parte di
numerose Regioni;
RITENUTO OPPPORTUNO che si arrivi al più presto in Valle
d'Aosta ad un progetto di legge generale su questo
argomento;
il Consiglio regionale della Valle d'Aosta
DELIBERA
di impegnare la Giunta regionale a:
formare una Commissione di studio composta da rappresentanti
del Consiglio regionale, delle Organizzazioni Sindacali,
dell'Ufficio del Lavoro e da tecnici, con il compito di predisporre
un progetto di legge generale per la Valle d'Aosta sulla formazione
professionale da presentare in Consiglio regionale entro il termine
di 90 giorni.
Presidente
- La parola al Consigliere Cout, che illustra
la mozione.
Cout (PCI)
- Non si tratta di discutere di una legge
sulla formazione professionale, ma piuttosto di vedere se è
necessario arrivare a questa legge, quindi cercherò di essere
abbastanza breve, illustrando solo i motivi per cui secondo noi è
necessaria in valle una legge sulla formazione professionale.
Intanto direi che la formazione professionale è sempre più
necessaria, non solo, penso, per la Valle d'Aosta, ma per l'Italia
e addirittura per la Comunità Europea, visto che, tra l'altro, una
serie di disposizioni ci arrivano appunto dalla CEE.
Sinora però la formazione professionale era avvenuta su basi
abbastanza disorganiche in tutta Italia. Quindi questa carenza
riguarda non solo la Valle d'Aosta, ma tutto il Paese.
Infatti da tempo in Italia si era pensato di arrivare ad una
legge che cercasse di coordinare e raggruppare le iniziative che
stavano andando avanti. Ci sono state diverse proposte di legge,
che sono poi sfociate nella legge 845 del '78.
Questa legge, che delega alle Regioni i compiti di formazione
professionale, cerca però di tracciare alcuni ordinamenti generali,
facendo della formazione professionale non una cosa a sé, o
parallela alla scuola, ma un discorso che cerchi di coordinare
queste iniziative con quelle più generali alla scuola anche
dell'obbligo del periodo successivo all'obbligo.
Ci sono anche altri motivi: quello dei collegamenti con gli
sbocchi occupazionali e quindi il mercato del lavoro (tant'è che i
diplomati, i laureati o qualificati incontrano sempre più
difficoltà a trovare un lavoro per le loro qualifiche specifiche) è
tutto un discorso di formazione professionale inerente ai nuovi
posti di lavoro. Lo stesso Presidente della Giunta, ieri, in
occasione di una risposta che ci aveva dato sull'IMVA, ha detto che
c'è un problema di formazione professionale per gli stessi
lavoratori che dovrebbero andare in settori di industrie
riconvertite.
In Valle d'Aosta, le iniziative di formazione professionale che
ci sono state sinora sono andate abbastanza per conto loro, nel
senso che i vari Assessorati le portavano avanti senza sentire gli
Assessorati più vicini. Si è arrivati, alla fine, a cercare di
riunire la formazione professionale almeno per ciò che riguarda le
quote in bilancio, formando un settore a sé, anche se poi mancavano
dei coordinamenti. Questi sono stati trovati formando, con una
delibera di Giunta, una Commissione interassessorile della quale
facevano parte i dirigenti dei vari Assessorati, coordinata dal
Segretario generale. Tra l'altro non sono chiari i motivi per cui
per questa funzione di coordinamento s'è scelto un Segretario al
posto di un Assessore, né quanto sia produttivo un coordinamento
che avviene in questo modo.
Direi che tutto questo va superato, e secondo noi è necessario
arrivare a una proposta di legge che dovrebbe essere formulata da
tecnici, da membri del Consiglio regionale e da rappresentanti
delle Organizzazioni sindacali, visto che le stesse al momento
attuale stanno interessandosi di questo problema. Mi risulta che
anche nell'ultimo incontro del Presidente della Giunta con le
Organizzazioni sindacali si è parlato di questo (almeno, è quanto
era riportato dai giornali). È una delle richieste che stanno
andando avanti.
Si parla anche di organizzare, da parte del Comitato per le 150
ore, un convegno sulla formazione permanente, di cui appunto la
formazione professionale è parte abbastanza consistente.
Secondo noi è necessario arrivare a una proposta di legge anche
perché s'è visto nella Commissione impiego dell'Ufficio del Lavoro
che ci sono delle carenze notevoli; gli stessi collegamenti tra
questa Commissione e gli interessati della Commissione
interassessorile vengono tenuti solo tramite i "foglietti".
Molte volte le proposte che sono discusse non hanno attuazione
nel loro contenuto; molte volte vengono addirittura dimenticate,
come è stato fatto nell'ultima formulazione della proposta della
Giunta da inviare al Ministero.
Inoltre, noi pensiamo che si debba arrivare a una discussione
diversa sulla formazione professionale, proprio ricordandoci di
come si è arrivati a quella ratifica di deliberazione di Giunta sul
quadro di formazione professionale per l'80-81 che comprende una
spesa, nei due anni, di oltre 5 miliardi. Noi pensiamo che,
trattandosi di 5 miliardi, debbano essere maggiormente coinvolti i
Consiglieri regionali e la competente Commissione consiliare, che
non ne ha neanche preso visione. E pensiamo quindi che un quadro
generale di formazione professionale in Valle d'Aosta non sia solo
una deliberazione di Giunta che debba essere ratificata dal
Consiglio senza che questo possa entrare nel merito, visto che,
quando la deliberazione arriva in Aula, è addirittura già stata
inviata al Ministero; per cui o la si accetta, o la si potrebbe al
limite, rifiutare, al pari di un decreto, se è valido il confronto,
senza poter entrare nel merito.
Noi abbiamo il timore che, se non si arriva ad una legge sulla
formazione professionale, il prossimo anno si arriverà in Consiglio
regionale ancora in questo modo. Poiché vorremmo evitare questo,
ecco la nostra proposta.
C'è forse una inesattezza da chiarire nel deliberato, quando si
parla della Commissione che dovrebbe predisporre un progetto di
legge da presentare in Consiglio; l'intenzione non era di dire che
la Commissione può proporre al Consiglio, ma evidentemente di dire
che la Commissione porterà questi elementi per un progetto di legge
alla Giunta, alla Commissione consiliare competente e poi saranno i
Consiglieri, o la Giunta, a presentare alla discussione del
Consiglio questo progetto di legge.
Presidente
- È aperta la discussione sulla mozione testé
illustrata dal collega Cout. Chi chiede la parola?
Ha chiesto di parlare il Presidente della Giunta, Andrione, ne
ha facoltà.
Andrione (UV)
- La mozione certamente tocca un punto
utile; io non concordo, invece, sulla formazione della Commissione
che dovrebbe formulare il progetto di legge. Per la formazione
professionale, come per tutte le formazioni, non c'è bisogno di
politica: non è che per insegnare la matematica, o il greco, o la
formazione professionale, in genere ci sia bisogno di un Assessore;
è una questione tecnica che pensiamo possa essere discussa e
preparata a livello tecnico, dopo di che verrà esaminata a livello
politico.
Con lettera del 3 dicembre il Comitato interassessorile ha
proposto la creazione di una Commissione di studio per preparare la
legge in questione - poi darò la delibera al Consigliere Cout -: ne
fanno parte la dottoressa Maria Valsania, la dottoressa Alessandra
Della Guardia, la professoressa Gianna Bonis e un tecnico designato
dall'ISFOL del quale non ho ancora ricevuto la segnalazione. Quando
la Commissione in questione avrà rassegnato il progetto di legge,
questo verrà discusso in Giunta; penso che la Giunta lo
approfondirà, ma grosso modo il testo sarà quello preparato. Lo
passeremo, magari con urgenza, alla Commissione, e la Commissione
potrà invitare le Organizzazioni sindacali, l'Ufficio del Lavoro a
discuterlo; quindi il Consiglio esaminerà e approverà un testo
lungamente discusso, però mi sembra che la procedura di formazione
delle leggi debba essere rispettata, anche per un certo tecnicismo
della formazione legislativa.
Io pregherei allora, se si può trovare un accordo, dato che
quello che si vuole è la stessa cosa, che voi ritiraste la mozione,
e io potrei prendere l'impegno di dire alla Commissione in
questione, se ci sono delle proposte concrete, di interpellare i
Consiglieri che hanno voglia di apportare, già in fase di
preparazione della legge, delle opinioni o delle idee.
Presidente
- È iscritto a parlare il Consigliere Minuzzo,
ne ha facoltà.
Minuzzo (PSDI)
- Mi fa piacere aver sentito il Presidente
della Giunta dire che è stata fatta una deliberazione con la quale
si istituiva una Commissione per predisporre una nuova legge;
ritengo tuttavia che quella delibera abbia una leggera carenza, e
chiederei al Presidente se può integrare quella Commissione con un
rappresentante della Commissione per l'Albo Artigiani, tenendo
conto della grossa funzione che hanno le attività artigiane oggi.
Non bisogna dimenticare, fra l'altro, che la legge regionale del 10
maggio '57, n. 2, che è la legge istitutiva della Commissione
regionale per l'Albo Artigiani, prevede fra i compiti di questa lo
studiare e il formulare delle proposte concrete per la formazione
professionale. Di questo avevamo iniziato a discutere nella
Commissione consultiva istitutiva dall'Assessore Chabod, che adesso
è assente; poi, probabilmente per impegni del Presidente, Dott.
Marconi, non abbiamo potuto proseguire questo discorso. Però
ritengo che sarebbe importante inserire in questa Commissione, se
il Presidente lo ritiene opportuno, un rappresentante della
Commissione per l'Albo, o per lo meno sentire la Commissione per
l'Albo, perché certamente avrebbe delle proposte concrete e ritengo
valide da fare.
Andrione (UV)
- Si tratta di predisporre un progetto di
legge che è un progetto di legge tecnico; il Dott. Marconi può
prendere contatto con la Signora Valsania e, se c'è qualche
necessità, possiamo modificare la delibera; se invece riescono a
trovare una concordanza, è tutto fatto.
Minuzzo (PSDI)
- Sarebbe sufficiente sentire la
Commissione, anche perché, e concludo, è un problema che stiamo
alquanto dibattendo all'interno della nostra Associazione, perché
ci rendiamo conto che non ci sono più giovani che si avviano alle
attività artigianali.
Presidente
- Vi sono altri colleghi che intendono
chiedere la parola?
Ha chiesto di parlare il Consigliere Cout, ne ha facoltà.
Cout (PCI)
- L'intenzione nostra era che in qualche modo
si potesse arrivare a una legge che mettesse un po' di ordine in
tutte queste iniziative, che stanno andando avanti comunque. Il
fatto che sia stata formata già una Commissione da parte della
Giunta, può indubbiamente far ritenere superata l'iniziativa della
mozione. Chiederemmo quindi al Presidente della Giunta, se fosse
possibile, visto che questa Commissione è formata, che comunque si
dessero delle disposizioni affinché possano essere sentiti i
Consiglieri regionali di maggioranza o di minoranza che
eventualmente fossero interessati alla cosa, le Organizzazioni
sindacali, e appunto, un rappresentante dell'Ufficio del Lavoro
(visto che anche in questo settore sono molto interessati) e non
compaiono nella composizione della Commissione preposta dalla
Giunta.
A questo punto non ci rimane che ritirare la mozione.
Presidente
- Colleghi Consiglieri, la mozione è ritirata,
a seguito degli impegni assunti dal Presidente della Giunta di
realizzare questi contatti, formali ed informali, nel corso della
predisposizione del disegno di legge.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK