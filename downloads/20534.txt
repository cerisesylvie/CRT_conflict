Consiglio Regionale della Valle d'Aosta - Oggetto del Consiglio n. 544 del 22 aprile 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 544 del 22 aprile 2004 - Resoconto
OGGETTO N. 544/XII - Applicazione in Valle d'Aosta del condono
edilizio. (Interrogazione)
Interrogazione
Ricordato che il Governo italiano e la maggioranza
parlamentare, al fine di reperire risorse finanziarie per le casse
dello Stato, hanno deciso di condonare una serie di abusi edilizi a
condizione che venga pagata un'oblazione la cui misura varia a
seconda della tipologia dell'abuso e della superficie indebitamente
realizzata;
Ricordato altresì che la Giunta e la maggioranza consiliare
della Valle d'Aosta, con l'approvazione della legge regionale n.
1/2004 hanno deciso di applicare anche in Valle d'Aosta il condono
edilizio, contrariamente a quanto deciso da numerose Regioni
italiane;
Rilevato che le domande per usufruire del condono edilizio
dovevano essere presentate entro il 31 marzo 2004;
Evidenziata la necessità di sapere quanti cittadini
valdostani hanno fatto domanda di condono entro il 31 marzo 2004,
anche per valutare atteggiamenti e comportamenti nei confronti
della proroga della scadenza recentemente decisa dal
Governo;
il sottoscritto Consigliere regionale
Interroga
la Giunta regionale e l'Assessore competente per
conoscere:
1. quante domande di condono sono state presentate in ogni
Comune della Valle d'Aosta entro la scadenza del 31 marzo
2004;
2. quali sono le valutazioni della Giunta regionale sul
numero e la tipologia delle domande di condono presentate in Valle
d'Aosta;
3. qual è l'ammontare delle oblazioni versate nelle casse
dello Stato entro la scadenza del 31 marzo;
4. se la Valle d'Aosta attinge o meno ad una quota delle
oblazioni versate.
F.to: Riccarand
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Ricordo che il termine per la presentazione della
domanda di condono edilizio è stato prorogato al 31 luglio con il
decreto legge 31 marzo 2004, n. 82. Questa nuova scadenza è stata
scelta dal Governo per dare sufficiente tempo a chi volesse
presentare l'istanza di condono anche dopo l'eventuale
pronunciamento positivo della Corte costituzionale previsto per la
metà di maggio, vista la scarsa adesione allo stesso, evidenziata
negli organi di stampa.
Devo poi ricordare come la gestione delle procedure di condono
edilizio compete ai singoli comuni, che devono provvedere a
raccogliere ed istruire le istanze per il rilascio della
concessione edilizia in sanatoria. Come abbiamo evidenziato in
altre occasioni relativamente ad altri condoni, quelli del 1985 e
del 1994, alla Regione pervengono solo le richieste di parere nelle
materie di competenze, quando richiesto dalla normativa stessa. A
maggior ragione, ora che siamo in una fase transitoria, vista la
situazione generale, non sono ancora pervenute richieste in tal
senso ai sensi della nuova normativa regionale, né si hanno dati
sulle domande presentate ai comuni.
Per quanto riguarda l'importo dell'oblazione, è d'obbligo
ricordare che la legge regionale n. 1/2004 non nasce con l'intento
di perseguire la raccolta di finanziamenti - come invece è
intendimento della norma nazionale -, quindi non viene aumentato
l'importo dell'oblazione previsto al comma 34 dell'articolo 32
della legge n. 326/2003. A questo riguardo non è chiaro, ma dai
primi accertamenti risulterebbe che su questa oblazione non si
applicano i 9/10. Con la legge regionale n. 1/2004 si applica una
normativa nazionale secondo il principio dell'equità, dando quindi
la possibilità di sanare i piccoli abusi che non creano un danno
ambientale. Si tratta quindi di una norma che in molti casi va a
sanare delle situazioni che derivano da una rigidità urbanistica,
non sempre coerente con gli intendimenti che si vorrebbero
perseguire nelle politiche urbanistiche. Il comma 5 dell'articolo 4
aumenta invece del 100% gli oneri di concessione relativi alle
opere abusive oggetto di sanatoria che vengono introitati dai
comuni, poiché si ritiene corretto riconoscere al comune stesso una
remunerazione per il disagio e il costo derivanti dall'applicazione
della legge sul condono.
Presidente - La parola al Consigliere Riccarand.
Riccarand (Arc-VA) - Non sono per nulla soddisfatto della
risposta dell'Assessore. Lo sappiamo tutti benissimo che le domande
di condono vanno presentate ai comuni. La prima domanda della
nostra interrogazione era per sapere quante domande di condono sono
state presentate in ogni comune della Valle d'Aosta entro la
scadenza del 31 marzo 2004. Il fatto che le domande vengano
presentate ai comuni non impedisce alla Regione di informarsi per
sapere quante domande sono state presentate; ci vuole solo il tempo
di una telefonata, di un fax o della trasmissione di una lettera.
Non essendo, con ogni probabilità, dei quantitativi di migliaia di
domande, è un dato facilmente reperibile. Mi sorprende quindi che
oggi questo dato, a 3 settimane dalla scadenza della prima data del
condono, che era stabilita al 31 marzo, non sia in possesso
dell'Assessorato. Anche perché il dato non è irrilevante. Siccome è
stata decisa una proroga al 31 luglio, siccome vi sono anche
proposte di ulteriore revisione della normativa regionale, è
importante sapere intanto cosa è successo entro la data del 31
marzo. La proroga è intervenuta all'ultimo momento, e anche per
questo è sicuramente indicativo sapere quante persone hanno
presentato alla scadenza del 31 marzo domanda di condono. È ben
diverso se sono state presentate 2.000 o 3.000 domande o se ne sono
state presentate 200 o 300. Non è la stessa cosa rispetto alle
riflessioni che dobbiamo fare. Non è la stessa cosa se sono state
presentate domande di condono per certe tipologie oppure per altre.
Ma sembra che l'Assessorato non sappia nulla di tutto questo e non
sappia nulla anche dopo essere stato sollecitato con
un'interrogazione. Dopo la presentazione, se i dati non c'erano,
era sufficiente fare un giro di telefonate per reperire i dati.
Il fatto di non sapere nulla evidenzia un atteggiamento di
scarsa attenzione rispetto a questa problematica, di scarso seguito
che viene dato ad una questione di estrema rilevanza per quanto
riguarda la gestione del territorio. L'Assessore ha detto che vi è
stata scarsa adesione al condono, sulla base di quello che dicono i
giornali; ma questi sono dati nazionali, nelle altre regioni si
conoscono i dati delle domande che sono state presentate al 31
marzo e, sulla base di questi dati, laddove sono state presentate,
laddove le regioni hanno aderito a questa iniziativa di condono, si
ha a disposizione il quadro della situazione. Noi invece non
abbiamo assolutamente il quadro della situazione, non sappiamo
nulla; non so su che base si vorranno fare nelle prossime settimane
dei ragionamenti in Giunta, in III Commissione e in Consiglio per
vedere come comportarsi rispetto a questa proroga.
Esprimo quindi un giudizio fortemente negativo su questa
risposta, sollecito l'Assessore ad acquisire questi dati, che sono
facilmente reperibili, altrimenti ci preoccuperemo noi di reperirli
direttamente come gruppo consiliare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK