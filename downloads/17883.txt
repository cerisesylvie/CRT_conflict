Consiglio Regionale della Valle d'Aosta - Oggetto del Consiglio n. 2125 del 12 luglio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 2125 del 12 luglio 2001 - Resoconto
OGGETTO N. 2125/XI Discussione congiunta del rendiconto 2000
e dell’assestamento del bilancio 2001.
Presidente
Prima di dare la parola al Consigliere Cerise,
comunico che verrà distribuito ai colleghi la relazione dei
revisori dei conti.
La parola al relatore, Consigliere Cerise.
Cerise (UV)
Mi scuso con l’Assemblea, ho
preparato due relazioni: una per il disegno di legge n. 126 e una
per il disegno di legge n. 127, non so se devo leggerle di
fila.
Comincerei con la relazione al disegno di legge n. 126
concernente l’approvazione del rendiconto generale
della Regione per l’esercizio finanziario 2000.
L'esercizio finanziario 2000 chiude con un avanzo di
amministrazione di 12 miliardi 400 milioni, un ulteriore avanzo di
lire 17 miliardi 128 milioni è rappresentato da fondi dello Stato
accertati, ma non impegnati per cui sono attribuiti con vincolo di
destinazione all'esercizio 2001 in sede di approvazione della legge
di assestamento del bilancio. Emerge pertanto che l'avanzo di
amministrazione accertato alla chiusura dell'esercizio finanziario
2000 è pari a 29 miliardi 529 milioni.
Per quanto riguarda i fondi di competenza, nella parte entrate
si registra che le entrate accertate sono state pari a 2.833
miliardi di cui 802 miliardi per contabilità speciali e partite di
giro.
Le previsioni definitive delle entrate di competenza superano
del 9,4 percento le previsioni iniziali; l'incremento si registra
in tutti i titoli. Parallelamente gli accertamenti finali sono in
linea con le previsioni definitive, salvo per quanto riguarda il
titolo V° relativo alle entrate da mutui e da prestiti, dal che si
deduce che non si è reso necessario ricorrere a questi per spese di
investimento. I 76 miliardi per mutui sono stati stipulati per la
copertura del disavanzo del 1999 con 61 miliardi e per la copertura
della spesa sanitaria con 15 miliardi.
Si lamenta il costante ritardo in sede di riscossione delle
entrate.
Per la parte delle spese, le spese di competenza sono state di
lire 2.925 miliardi delle quali sono rimaste da pagare lire 734
miliardi.
Dall'analisi delle operazioni gestionali si evidenzia uno
scostamento complessivo tra le previsioni iniziali e quelle
definitive di circa il 7 percento; le voci maggiormente incidenti
di questa variazione riguardano il settore "Patrimonio e
partecipazione", " Assetto del territorio" e "Formazione
professionale".
Si registra una piccola accelerazione nella tendenza già
rilevata negli ultimi anni ad una maggiore capacità di obbligarsi
verso l'esterno e gli impegni hanno raggiunto il 94 percento delle
previsioni definitive; la capacità di pagare, ossia di concludere i
procedimenti di spesa, è leggermente migliorata rispetto al 1999 e
si attesta attorno al 66,5 percento.
Il risultato della gestione di competenza si chiude con un
disavanzo di lire 91 miliardi 994 milioni.
La gestione dei residui. I residui attivi complessivi sono stati
pari a lire 1.377 miliardi 674 milioni di cui 686 miliardi pari al
57 percento rimasti da riscuotere sui residui degli esercizi
precedenti.
La maggior parte delle somme da riscuotere sono costituite da
quote di riparto fiscale non accreditate come per il quarto
trimestre 2000 e da erogazioni statali o comunitarie non ancora
pervenute. L'ammontare complessivo dei residui attivi da riportare
nel 2001 è di 173 miliardi superiore rispetto al carico di residui
iniziale del 2000.
I residui passivi ammontano a lire 1.385 miliardi 920 milioni.
Il volume dei residui passivi è aumentato del 6,53 percento, del
tutto accettabile se si considera le difficoltà di erogazione da
parte delle strutture regionali in relazione all'evento calamitoso
dell'ottobre 2000. Risultano da pagare sulla competenza del 2000
lire 734 miliardi.
La situazione patrimoniale è pari a 1.068 miliardi 305 milioni,
superiore di 53 miliardi rispetto al 1999.
Il fondo cassa è determinato in 37 miliardi 775 milioni, dato
sul quale incide una flessione delle riscossioni pari al 4,2
percento.
Il 64 percento della somma complessiva impegnata è stato
destinato alla copertura di spese correnti (1.348 miliardi) e per
il 36 percento alla copertura di spese di investimento (761
miliardi); se si escludono le spese per i servizi scolastici e per
quelle afferenti al servizio sanitario nazionale, la spesa corrente
di stretta competenza regionale scende al 52 percento.
Con il disegno di legge relativo al rendiconto dell'esercizio
finanziario 2000 si regolarizzano all'articolo 12 alcuni
accertamenti e impegni il più significativo dei quali riguarda la
somma di lire 424 milioni quali fondi raccolti in seguito
all'alluvione.
Per quanto riguarda il disegno di legge n. 127, i1 presente
disegno di legge è articolato in tre capi: con il primo si dispone
in merito all'assestamento di bilancio di previsione per l'anno
2001, con il secondo vengono modificate ed integrate alcune norme,
nel terzo si stabilisce la prima variazione al bilancio di
previsione 2001 e triennale 2001/2003.
Per quanto riguarda le variazioni di bilancio di cui al titolo
I°, vengono così rideterminati rispetto alle previsioni i residui
attivi e passivi rispettivamente in lire 1.377 miliardi 674 milioni
e in lire 1.385 miliardi 920 milioni, mentre il fondo di cassa è
portato a lire 37 miliardi 775 milioni.
Per quanto riguarda le modifiche e le integrazioni a
disposizioni legislative aventi influenza sul bilancio sono
previste diverse variazioni.
Variazioni di spesa: tra le più significative e in aumento, per
l'esercizio 2001, si richiamano i fondi per interventi regionali in
occasione di eventi calamitosi (1.000 milioni), per la
commercializzazione di prodotti valdostani (400 milioni), per
investimenti nel trasporto pubblico di persone (250 milioni), per i
servizi di trasporto pubblico di linea (1.750 milioni), in favore
dello sport (270 milioni), per l'energia, il suo risparmio, le
fonti rinnovabili (500 milioni) e per l'autonomia delle istituzioni
scolastiche (555 milioni); variazioni sono previste anche per i
successivi anni del triennio considerato come recita
l’articolo 4, comma 1 e allegato C.
Sono rideterminate per il 2001: il finanziamento del piano degli
interventi per la riqualificazione di Saint-Vincent, per lo
sviluppo del piano sociale territoriale, per gli interventi per la
progettazione e la realizzazione di strutture sanitarie e per la
dotazione finanziaria del fondo per gli interventi conseguenti agli
eventi alluvionali dell’ottobre 2000 (103
miliardi).
Viene modificato l'ammontare delle risorse finanziarie destinate
alla finanza locale per 660 milioni attraverso storni tra capitoli
di spesa e nell’utilizzo della quota
dell’avanzo di amministrazione di oltre 5 miliardi e
225 milioni destinandoli al Comune di Saint-Vincent per interventi
di riqualificazione della stazione turistica e termale, per
contributi agli enti locali per il ripiano delle perdite di
esercizio nella gestione degli impianti di risalita e una quota
quale fondo a disposizione per la finanza locale.
Variazione di modifica di denominazione: sono ridenominati tre
di capitoli di spesa al fine di renderli più coerenti con la natura
della spesa.
Variazione di bilancio con atto amministrativo:
l’articolo 7 autorizza la Giunta ad effettuare le
variazioni di bilancio relative all'introito e alla destinazione
nei vari capitoli pertinenti alle eventuali maggiori somme
trasferite agli enti locali ai sensi dell'ordinanza del Ministero
dell’interno e relative agli eventi alluvionali
dell'ottobre 2000.
Variazione dei dispositivi delle norme: l'articolo 8 stabilisce
di destinare al canile e al gattile gli introiti derivanti dalle
sanzioni amministrative elevate per la violazione alla legge sulla
tutela degli animali di affezione.
Con gli articoli 9, 10 e 11 si dispone per la proroga di alcuni
termini:
- lo slittamento al 30 giugno 2002 dei termini previsti per
l’assunzione di alcuni atti che non si sono potuti
rispettare a causa dell’alluvione, come per la
verifica e il conseguente aggiornamento del piano delle attività
estrattive;
- la proroga al 31 dicembre 2001 per l'adozione delle componenti
di costo e della tariffa di riferimento del servizio idrico
integrato;
- la proroga per l'adozione da parte del Consiglio regionale
della convenzione tipo con i soggetti gestori del servizio idrico
integrato e del relativo disciplinare al 30 giugno 2002;
- viene prorogato al 31 dicembre 2001 il termine di
presentazione da parte dei soggetti gestori degli impianti di
radiotelecomunicazioni del proprio progetto di rete o di
attività;
- la proroga al 30 marzo 2002 per 1'approvazione da parte della
Giunta regionale dello schema tipo di convenzione concernente la
disciplina delle modalità di insediamento, di gestione, di accesso,
di applicazione dei canoni relativi agli impianti di
radiotelecomunicazioni.
Con l'articolo12 si estende il principio della dichiarazione di
pubblica utilità agli interventi di recupero
idrogeologico-ambientale sulle infrastrutture sciistiche
danneggiate dall'alluvione dell'ottobre 2000.
La Regione intende avvalersi della possibilità di prorogare i
contratti relativi alle forniture dei servizi con le imprese che
hanno assicurato la qualità delle forniture previa un'ulteriore
riduzione del 3 percento del prezzo stabilito in sede di offerta
iniziale da parte delle imprese stesse.
Si dispone per la possibilità di utilizzare le entrate derivanti
come corrispettivi per prestazioni professionali rese al di fuori
dell'attività propria del servizio, dai vigili del fuoco effettivi,
per la corresponsione a questi di indennità previste dai contratti
collettivi di lavoro.
L'articolo 15 proroga al 31 dicembre 2001 il termine per
l'individuazione delle funzioni amministrative di interesse
regionale e i criteri per l'esercizio in forma associata da parte
delle comunità montane di alcune funzioni. Con l'articolo 15 bis,
oggetto dell'emendamento n. 1, si proroga, previo possesso di
precisi requisiti, al 31 dicembre 2003 il termine per il
riconoscimento delle casere.
Relativamente al primo provvedimento di variazione del bilancio
di cui al titolo III°, viene disposto l'adeguamento della
situazione di cassa che consegue all'aggiornamento dei residui di
cui ai primi articoli. Le entrate registrano tra le più
significative voci in aumento: l'iscrizione dell'avanzo di
amministrazione dell'esercizio 2000, lire 29 miliardi 529 milioni;
della maggiore entrata di lire 17 miliardi relativa al versamento
della Società Edile valdostana, mentre in diminuzione si annota: la
minore entrata di lire 10 miliardi relativa a "Recuperi di somme
giacenti sulla gestione speciale Finaosta derivanti dai rientri dei
finanziamenti richiesti" nell'esercizio 2001.
Per le spese di cui all'articolo 18 le voci di variazione più
significative sono: la destinazione alla finanza locale della somma
di lire 5 miliardi 225 milioni in quanto economie effettuate nello
stesso settore nell'esercizio 2000, lire 7 miliardi 175 milioni per
spese impreviste, 1 miliardo per interventi urgenti conseguenti a
calamità o avversità atmosferiche, 3 miliardi per interventi
conseguenti all'evento alluvionale, 570 milioni per contributi
all’Istituto musicale, 520 milioni per gli addetti
ai cantieri forestali al fine di assicurarne l'occupazione, 275
milioni per contributi al soccorso alpino e l'utilizzo della
maggiore entrata di lire 10 miliardi trasferiti ai fondi di
rotazione Finaosta. Questo articolo è stato emendato prevedendo una
spesa di lire 20 milioni per aggiornare alle esigenze di spesa il
capitolo relativo alla partecipazione di riunioni di negoziato in
Bruxelles.
L’articolo 19 stabilisce l'iscrizione al bilancio
2001 dei finanziamenti statali e comunitari non impegnati nel
precedente esercizio accertati in lire 17 miliardi 128 milioni.
Infine viene disposta la cancellazione dai fondi globali di quello
destinato agli interventi finalizzati al risparmio energetico e
alla diversificazione delle fonti di energia in quanto i fondi sono
stati assorbiti con le variazioni di cui all'articolo 18.
Gli articoli successivi dichiarano la copertura finanziaria e il
pareggio di bilancio che risulta essere con questa variazione di
lire 4.425 miliardi 727 milioni per la competenza e di lire 4.895
miliardi 633 milioni per la cassa.
Si dà atto che, dalle ore 16,24 alle ore 16,27, presiede il
Vicepresidente Lattanzi e che dalle ore 16,27 assume la presidenza
il Presidente Louvin.
Président
La parole à l'Assesseur au budget, aux finances
et à la programmation, Agnesod.
Agnesod (UV)
Ringrazio il relatore per la relazione
esaustiva ed approfondita. Non ho altro da aggiungere se non la
presentazione di tre emendamenti: un emendamento al comma 4
dell’articolo 11, all’ultimo rigo le
parole
"entro il 30 giugno 2001"
sono sostituite da
"entro il 30 settembre 2001"
; gli altri due emendamenti si
riferiscono a due errori materiali che sono riferiti uno alla
numerazione degli articoli, l’altro a una
sostituzione dell’allegato F in quanto era stata
dimenticata la battitura di un capitolo.
Mi riservo di intervenire in chiusura della discussione
generale.
Président
La discussion générale est ouverte.
La parole à la Conseillère Squarzino Secondina.
Squarzino (PVA-cU)
La relazione che è stata fatta
ripercorre in modo puntuale e meticoloso la stessa relazione
introduttiva al disegno di legge che stiamo esaminando.
Incomincio con il disegno di legge n. 126. Chiedo che si
incominci a pensare modalità diverse di presentare i rendiconti
generali per un intero esercizio finanziario. Questo dovrebbe
essere il momento in cui non solo si presenta in modo
ragionieristico l’insieme delle somme, delle
differenze, delle entrate, delle spese, nei vari capitoli, ma
dovrebbe essere il momento in cui la stessa Amministrazione fa un
po' un bilancio dei progetti che aveva messo in cantiere e di ciò
che è riuscita o non è riuscita a realizzare.
Rispetto a questo aspetto, la relazione introduttiva non ha
nulla di politico, pertanto chiederei ai vari assessorati di
precisare, settore per settore, quali sono stati i motivi di una
maggior crescita di spesa o di una eventuale maggiore diminuzione
di spesa o di cambiamenti di programma. Ad esempio, viene affermato
che sono aumentate di molto le entrate statali al titolo II°: qui
erano stati previsti 45 miliardi, ne sono stati accertati 70;
sarebbe interessante sapere dall’Assessore alle
finanze quali sono le fonti di questo aumento. Probabilmente è
determinato dall’andamento
dell’IRPEF, però sarebbe interessante capire in base
a quali elementi c’è stato questo maggior introito
nelle casse regionali, altrimenti il tutto si riduce semplicemente
a un numero, che non dice nulla rispetto anche al benessere oppure
no che questa Valle è in grado di produrre. Sarebbe invece
interessante capire fino a che punto il benessere prodotto in
questa Valle incide o non incide sulle maggiori entrate che sono
previste.
Per le entrate al titolo III° dei fondi comunitari, è abbastanza
palese il criterio in base al quale solo in tempi successivi si
riesce a capire quanto è possibile incassare; come pure è
comprensibile che, per quanto riguarda il titolo IV°, ci sia stata
la partecipazione alla BVA che abbia modificato il capitolo delle
entrate.
È positivo che si sia ricorsi meno del previsto al prestito e ad
operazioni creditizie, quindi ai mutui; è preoccupante però che si
sia ricorsi al mutuo non per impegnare risorse per una
progettazione bensì per coprire spese di esercizio, spese che non
sono di investimento e che non produrranno beni nuovi, ma spese che
creeranno successive richieste di nuove risorse.
È stato coperto dalla Regione il disavanzo dell'USL, che è di 61
miliardi nel 1999 e 15 miliardi per la spesa sanitaria del 2000. A
più riprese ho sottolineato la difficoltà dell'azienda sanitaria a
progettare a fronte di una non chiara definizione delle risorse
regionali messe a disposizione.
Finora non è stata fatta chiarezza di chi sono le
responsabilità: se la Regione stanzia meno delle risorse necessarie
per gestire la sanità in Valle, allora è l'organo politico che non
dà certezze di risorse alla sanità, ma le lesina e le eroga
soltanto, in parte, in tempi successivi e solo se
l’azienda rispetta i desiderata
dell’Assessorato; se invece la Regione stanzia le
risorse necessarie perché l’azienda raggiunga tutti
gli obiettivi definiti e se queste risorse non risultano
sufficienti, allora è l’azienda responsabile perché
non ha gestito con oculatezza le risorse pubbliche.
C’è comunque qualche responsabilità di cattiva
amministrazione, o da una parte o dall’altra, senza
naturalmente parlare di risultati raggiunti, discorso che
affronteremo poi in altra sede.
Si precisa che la riscossione delle entrate si aggira mediamente
sul 75 percento senza alcuna valutazione rispetto a questo dato e
senza neppure chiedersi come è possibile aumentare la percentuale
di riscossione.
Per quanto riguarda le spese notiamo che c’è un
aumento medio del 7 percento, c’è un forte aumento
in alcuni settori, uno di questi è il territorio. Ed è
comprensibile dato che occorre fronteggiare le spese
dell’alluvione: 40 miliardi dello Stato, 10 miliardi
messi dalla Regione. Ancora c’è il riassetto della
BVA, ci sono risorse che sono date al Casinò, ci sono altri
settori, la sicurezza sociale e lo sviluppo economico in cui ci
sono percentuali molto alte di differenza fra le spese previste
inizialmente e le spese effettivamente fatte.
In settori vitali per il benessere economico c’è
un aumento del 13 percento e in quelli per il benessere della
persona anche del 15 percento. Questi sono settori in cui
c’è un forte spostamento fra previsioni iniziali e
quelle definitive, scostamenti che riguardano un solo anno di
programmazione dell’attività, per cui sarebbe
interessante politicamente capirne le motivazioni. Aspetto pertanto
che gli Assessori interessati spieghino come mai in questi due
settori ci sia stato uno scostamento così alto fra le previsioni
iniziali e le risultanze finali. Dobbiamo aspettare delle risposte,
altrimenti si fanno ipotesi che non sono certamente ipotesi
positive dell'operato dell'Amministrazione. Quali ipotesi si
possono fare? O nel momento della previsione si fa
un’analisi non realistica, non basata su dati di
realtà oppure si fa una previsione che non sa coniugare gli
obiettivi che vuole raggiungere con le risorse umane, procedurali,
finanziarie necessarie a raggiungerli. Qui ci sono chiaramente dei
motivi che andrebbero evidenziati.
Ci faceva notare il relatore che c’è una maggiore
capacità della Regione di impegnare le risorse rispetto agli anni
precedenti ma, seppure aumentata, è ancora bassa la capacità della
Regione di far pervenire ai destinatari le risorse impegnate per
diversi progetti, cioè la capacità di spesa per rispondere alle
esigenze di enti locali, imprese e cittadini. C’è un
lieve aumento rispetto all’anno scorso, ma rispetto
agli anni precedenti è ancora bassa e la stessa lentezza si
registra anche nella gestione dei residui attivi.
Nella relazione si ribadisce a più riprese che gli uffici
competenti sono stati sollecitati al riguardo ad attivare tutte le
procedure, ma che, ciò nonostante, non sono riusciti. Su questo
aspetto non si può non esprimere un giudizio politico: se gli
uffici sono stati sollecitati ad attivare tutte le procedure, ma
non sono riusciti, allora o il sollecito non era adeguato oppure le
procedure attivate non erano adeguate.
È stata fatta una verifica in tal senso? Ci sono condizioni
oggettive probabilmente, ma quale valutazione è stata fatta sulle
cause diverse? Quali rimedi sono stati proposti? Eppure siamo di
fronte ad una Regione che, come una macchina, produce interventi,
progetti, contributi, proposte, distribuisce risorse, ma tutto in
modo molto lento. Basta guardare gli stessi residui passivi,
addirittura c’è un rallentamento tanto che sono
ulteriormente aumentati.
Credo che su questo punto occorra effettivamente che si inizi
una riflessione seria e a largo raggio. Si dice che probabilmente
ci sono procedure complesse che devono essere seguite come se
queste fossero un dato di fatto nei confronti del quale nulla, o
quasi, si può fare. Non dimentichiamo che le procedure sono per
buona parte conseguenza di scelte politiche, e che, le procedure
comprendono anche distribuzione di compiti, attribuzioni di
responsabilità legate all'organizzazione stessa del lavoro.
Rispetto a tutto questo, non si dice nulla se non una frase
generica e vaga:
"ci sono procedure complesse"
.
Che le procedure siano complesse e che le decisioni molte volte
non siano trasparenti lo dimostra l’alto contenzioso
che c’è e dovrebbe anche questo far riflettere sulle
modalità con cui vengono prese le decisioni. Sarebbe opportuno che
si procedesse a una verifica generale
dell’organizzazione della struttura amministrativa.
In questi ultimi anni sono avvenuti due fatti nuovi, interessanti
entrambi, che però vanno valutati e seguiti:
- un fatto è sicuramente la riforma
dell’Amministrazione, la legge n. 45, che ha
riorganizzato in modo diverso la responsabilità dei tecnici
rispetto ai politici;
- l’altro dato nuovo riguarda la struttura
organizzativa dell'intera Regione che è stata rimodulata sulla base
di una serie di elementi della struttura complessiva: coordinatori,
dirigenti di primo, secondo, terzo livello e via dicendo.
Sarebbe interessante capire se questi due interventi facilitano
la fluidità delle procedure o l'ostacolano. Chi segue qualche
procedura, in qualunque campo, si rende conto come ci siano
moltissimi tempi morti, come ci siano dei ritardi nella
trasmissione delle informazioni, come ci siano dei passaggi
infiniti di documentazione da una parte all’altra.
In ambiti diversi si è pensato ad istituire uno sportello unico per
facilitare l’approccio delle imprese; mi chiedo se
la Regione non dovrebbe fare un’analisi
organizzativa complessiva per vedere quali sono le zone che non
funzionano e quali sono invece i settori che andrebbero rivisti,
cioè ripensare complessivamente alle procedure.
Credo che qualunque azienda interessata a far produrre al meglio
le risorse umane, professionali e materiali che ha si preoccupa di
ottimizzare, ma ottimizzare vuol dire proprio agire
nell'organizzazione stessa del lavoro. Per esempio, esiste il
progetto di informatizzazione che va avanti, per il quale si
spendono giustamente i soldi anche a fatica perché è un settore in
cui si creano degli altri residui, circa il 75 percento, ma con
quali risultati? Se tutto questo progetto non velocizza le
comunicazioni, il passaggio delle pratiche, si traduce in
investimento non produttivo se non per chi vende hardware o per chi
produce software, ma non certo per il denaro pubblico che non ha
una ricaduta sull’utente, colui che paga le
tasse.
Per quanto riguarda il disegno di legge n. 127, in cui si
procede al primo assestamento e prima variazione di bilancio,
emergono alcuni orientamenti politici ben precisi che non sempre ci
trovano d’accordo. Si aumentano, giustamente, i
fondi per far fronte ad eventi calamitosi: 1 miliardo sulla legge
n. 37 e poi 137 miliardi sul capitolo 37.945.
Si aumentano le risorse per i servizi dei trasporti pubblici di
linea, a fronte però di una diminuzione di fondi per lo sviluppo
ferroviario e intermodale Aosta/Pré-Saint-Didier; si diminuiscono
nel triennio i contributi per le chiese cattoliche private come
pure vengono diminuire le risorse per acquisto di aree protette,
per la tutela della fauna selvatica. Si fa uno strano baratto fra
gli aiuti agli universitari, 70 milioni che diminuiscono, e gli
interventi per costruire edifici di culto: 70 milioni in
aumento.
Ci sono aumenti per l’aiuto per lo sport, ma a
parte la calorosa difesa dello sport fatta dal collega Lattanzi
questa mattina non ci sono elementi nel programma di governo che ci
aiutino a capire come mai vengono aumentati gli aiuti per lo
sport.
Mi sembra che miliardi e miliardi vengano già dati alle varie
squadre calcistiche che vengono in Valle d’Aosta, mi
chiedo se è proprio il caso di aumentare di poche centinaia di
milioni lo sport locale quando abbiamo miliardi utilizzati in modo
diverso. Ci sono poi alcune domande che vorrei.
Nell’articolo 7 di questo disegno di legge con la
semplice modifica della denominazione di alcuni capitoli, dettati -
come dice la relazione introduttiva al disegno di legge -
dall’esigenza di rendere questi titoli più coerenti
con la natura della spesa, si stornano in realtà miliardi dai fondi
previsti per il Corpo dei vigili del fuoco professionali ai vigili
del fuoco volontari. Si tratta di due miliardi che finora erano
collocati nel capitolo in cui è previsto il rinnovo e
l’acquisto di attrezzature per i vigili del fuoco
professionali e adesso semplicemente togliendo Corpo dei vigili del
fuoco professionali e sostituendolo con Corpo dei vigili del fuoco
volontari si tolgono 2 miliardi per le attrezzature dei
professionali per dare ai volontari, ma questo senza capire le
motivazioni. Su questo chiediamo informazioni.
Vengono allungati i tempi di scadenza di alcune leggi che
richiedono delle attività istruttorie da parte dei comuni ed è
normale che in conseguenza dell’alluvione
dell’ottobre 2000, che ha assorbito per mesi
l’attenzione degli enti locali, si prenda atto
dell'impossibilità da parte dei comuni, specie dei più piccoli, di
operare contemporaneamente su più settori così impegnativi.
Mi preoccupano alquanto i ritardi degli adempimenti della legge
regionale n. 31/2000 che riguarda l'installazione di servizi e
impianti di radiotelecomunicazioni perché non vorrei che questi
ritardi si traducessero nella proliferazione selvaggia di antenne
di tutti i tipi in assenza delle scelte da parte dei comuni.
Président
La parole au Vice-président Lattanzi.
Lattanzi (FI)
Non entrerò nel malloppo che ci siamo dovuti
purtroppo leggere - è il nostro mestiere - per andare ad analizzare
questa chiusura di bilancio dell’anno 2000, anno che
è stato caratterizzato dalla persistente chiusura del Tunnel del
Monte Bianco che ha ancora inciso sul versante delle entrate, un
bilancio che è stato pesantemente modificato dai miliardi che si
sono dovuti trovare alla fine dell’anno per far
fronte ai danni dell’alluvione.
Devo ammettere che sotto l’aspetto
amministrativo, ragionieristico, contabile, per quella che è la
nostra piccolissima competenza, sulla base della valutazione
dell'impostazione e della gestione delle risorse di bilancio, della
sua distribuzione rispetto alle manovre del Governo, alle politiche
annunciate in programma, sia perfettamente coerente, quindi
prendiamo atto che la Giunta è molto capace ad amministrare, a
diversificare le entrate e le uscite proprio in funzione di quelli
che sono i suoi progetti politici ed è sui progetti politici che
evidentemente ci differenziamo perché non sono in numeri che ci
differenziano, ma sono gli obiettivi politici di gestione del
servizio, dell’amministrazione,
dell’economia, della cultura, di quelli che sono i
processi di governo di questa Regione.
Allora il mio intervento non sarà un intervento di tipo tecnico
perché ci sono bastate le notti passate ad analizzare tutte le voci
che sono migliaia; mi permetto di dare quella che è la nostra
visione del bilancio, una visione che abbiamo già annunciato nei
bilanci sia di previsione, di assestamento e di chiusura che da
quando siamo qui ci sono stati presentati.
Noi partiamo da un presupposto: siamo sicuramente in un momento
di grande trasformazione istituzionale nel nostro Paese e anche per
la nostra Regione; siamo in un momento molto particolare
dell’economia, quindi di questa integrazione del
nostro Paese rispetto a un'economia e
un’amministrazione più ampia che è quella europea;
siamo tutti consapevoli che è necessario controllare, analizzare,
riflettere sulle impostazioni dei bilanci. Stamani abbiamo dovuto
essere d’accordo con l’Assessore alla
sanità perché, quando si va sui temi pragmatici, non si può non
essere d’accordo su una razionalizzazione della
spesa, sulla coscienza che, modificandosi le risorse e le esigenze
dei cittadini, si devono modificare anche le politiche.
Allora partiamo da un presupposto: oggi abbiamo un bilancio
regionale che per il 2000 si assesta sulle entrate di corpo,
chiamiamole così, quelle che sono le risorse che la nostra Regione
ha a disposizione, per circa 2.300 miliardi. Questa è la cifra che
la Giunta ha a sua disposizione per realizzare i suoi
programmi.
Di questi 2.300 miliardi ne abbiamo circa 1.100 che sono il
riparto fiscale su tutte quelle che sono le voci di tassazione che
i cittadini valdostani pagano e che la Regione, per effetto dei
9/10 di opportunità di prelievo, può incamerare e quindi abbiamo di
questi 2.300 miliardi 1.100 miliardi che sono le tasse che i
Valdostani versano non più allo Stato - possiamo dirlo
ufficialmente - ma versano praticamente alla Regione al di là della
partita di giro che c’è e delle compensazioni?
(interruzione dell’Assessore Agnesod, fuori
microfono)
? auspichiamo che il più presto possibile sia diretto,
auspichiamo tutti il federalismo diretto, sin da subito, forse lo
auspichiamo tutti, c’è chi lo dice, ma fa di tutto
poi per non applicarlo e poi vedremo.
Dicevo: 1.100 miliardi di risorse dei 9/10 delle tasse dei
Valdostani, 130 miliardi che frutta il Casinò, 70 miliardi che
trasferisce lo Stato per funzioni delegate, 21 miliardi sono invece
le entrate - questa è una nota per noi positiva - da alienazione di
beni di cui la Regione si è liberata, quindi di questi 2.300
miliardi possiamo dire con "orgoglio da Valdostani" che 1.320
miliardi, a parte i 70 miliardi di trasferimento, ce li produciamo
noi, sono roba nostra, nessuno ci potrà mai dire che siamo
privilegiati anche se è vero: siamo dei privilegiati rispetto agli
altri che hanno magari 2, 3 o 4 decimi, ma noi auspichiamo che
anche loro possano avere, non dico i 9/10 sennò non rimangono più
soldi per noi? ma certamente qualche decimo in più perché possano
entrare nel mercato dell’economia e perché ogni
regione possa dotarsi delle proprie risorse per poter amministrare
il proprio denaro in un processo di federalismo, come dice il
nostro Presidente della Repubblica, solidale ovvero con quei
processi di sostegno a quelle regioni che per questioni di
difficoltà di economia non riescono o non sono state capaci di
crearsi un’economia loro e allora diciamo 1.300
miliardi sono risorse che possiamo considerare a pieno titolo
nostre, delle quali non solo non ci dobbiamo vergognare, ma
dobbiamo essere orgogliosi e che anche in un processo di riduzione
delle aliquote fiscali che tutti auspichiamo sicuramente come
cittadini, forse un po' meno come amministratori, potranno
aumentare per effetto della ricchezza che viene prodotta in Valle
d’Aosta che speriamo possa essere più
importante.
In questo bilancio sono invece considerati come entrati i 515
miliardi dell’IVA di trasferimento statale in
sostituzione dell’IVA da importazione che non
abbiamo più ormai dal 1993 e dobbiamo auspicare che anche i futuri
governi - noi ci batteremo perché questo avvenga - possano
considerare questi 500 miliardi una risorsa da destinare alla Valle
d’Aosta in una situazione di economia difficile
perché comunque montana e qui i convegni
sull’economia di montagna e sulla difficoltà di
produrre economia di montagna in questi ultimi mesi si sono
sprecati, quindi ogni Valdostano credo dovrebbe battersi perché si
possa mantenere questo trasferimento statale che deve andare a
sopperire a questa situazione di difficoltà.
Se così non fosse, se qualcuno andasse a fare le pulci nel
bilancio dello Stato e dovesse dire che servono anche quei 500
miliardi per tappare i buchi a Roma, per noi sarebbero veramente
grossi dolori. Come sarebbero dolori di questo bilancio se qui non
vi fossero 400 miliardi di entrata per mutui contratti. E allora
noi arriviamo sì a 2.300 miliardi di risorse, ma ci arriviamo con
1.300 miliardi nostri e con 900 miliardi.
Questa è la sostanza delle entrate. Un primo commento su queste
entrate non lo possiamo non fare, magari lo abbiamo anche già
fatto: speriamo che 500 miliardi rimangano, qualche perplessità in
più c’è su questi 400 miliardi di mutui contratti
perché nel bilancio 1999 i miliardi per i mutui erano 156, quindi
noi abbiamo avuto qui un'esposizione molto importante in termini di
indebitamento del bilancio regionale: nel 1999, ripeto, 156
miliardi di mutui, nel 2000: 400 miliardi di mutui.
È evidente che in questo senso diventa impegnativo il peso delle
contrattazioni di entrate dei mutui rispetto a quelle che sono le
uscite.
Se andiamo ad analizzare le uscite e andiamo a vedere?
(interruzione dell’Assessore Agnesod, fuori
microfono)
? Per il dettaglio delle spese, qui abbiamo due voci importanti:
la spesa corrente e la spesa per gli investimenti e anche qui diamo
una valutazione politica: sotto l’effetto dei 1.400
miliardi di spesa corrente noi rileviamo, come la relazione dice,
che c’è stata una riduzione dell’1
percento, quindi possiamo anche prendere atto degli impegni che
questa Amministrazione ha operato per ridurre le spese correnti,
spese correnti che purtroppo sono correnti proprio per nome e che
sono difficilmente modificabili a meno che non ci siano riduzioni
drastiche prospettiche del personale, delle strutture
amministrative, di quelle che sono appunto le spese correnti.
L’altra voce importante della spesa è quella per
investimenti, per circa 800 miliardi?
(interruzione dell’Assessore Agnesod, fuori
microfono)
? Assessore, replicherà, se ho detto qualcosa di inesatto,
replicherà, le darò anche il beneficio di inventario.
Se andiamo a vedere gli 800 miliardi, noi abbiamo fatto una
valutazione politica evidentemente oltre che contabile dei vari
dati, dati che ci sono tutti nei riepiloghi, vediamo che di questi
800 miliardi di investimenti, che dovrebbero essere, oltre ai 1.400
miliardi di spesa corrente, i soldi che si investono per creare
servizi, economia, per facilitare lo sviluppo di quel PIL che poi
dovrebbe negli anni successivi mantenere forte la possibilità di
entrata e comunque la capacità di ingresso di risorse per poter
mantenere i livelli di spesa, di questi 800 miliardi:
- 43 miliardi sono per gli uffici e quindi ancora investimenti
per quanto riguarda l’amministrazione, spese che non
sono correnti, ma che potremmo chiamare ricorrenti;
- 20 miliardi per la cultura;
- 90 miliardi per l’agricoltura e la
zootecnica;
- 43 miliardi per la salute;
- 16 miliardi per l’assistenza sociale;
- 40 miliardi per la formazione e lo studio;
-118 miliardi per le opere pubbliche;
- 80 miliardi per l’industria;
- 72 miliardi di spese non attribuite che sono quei famosi
miliardi che in corso d’opera in bilancio si sono
dovuti stornare per far fronte all'alluvione.
È stata una cifra importante e qui devo dare atto di capacità
amministrativa, ma anzitutto di scelta politica di dotarsi subito
di risorse perché questi 70 miliardi in quel momento sono stati
molto importanti e ancora vi sono 62 miliardi per il turismo che
sugli 800 fa poco meno dell’8 percento a cui si
devono per correttezza aggiungere una trentina di miliardi per gli
investimenti rispetto alle foreste, all’economia di
montagna, all’ambiente, alle fiere e a tutte quelle
che sono voci che, pur essendo investimento, non rientrano
prettamente nel bilancio della voce turismo; 30 più 63 fanno una
novantina di miliardi che sono circa il 14-15 percento
dell’intera risorsa, gli 800 miliardi che
rappresentano le spese per investimenti.
Cosa dire di commento politico? Prendiamo atto che
l’impostazione di spesa è coerente con il programma
di governo, facciamo solo una riflessione: ribadiamo che secondo
noi è necessario un cambio di rotta importante non solo sotto
l’aspetto del bilancio, ma della creazione di
ricchezza e quindi della garanzia di successivi bilanci.
Dico questo perché quando parliamo della situazione
macroeconomica e finanziaria del nostro Paese e della nostra
Regione siamo tutti d’accordo sul dirci che siamo in
un momento di grande trasformazione, siamo d’accordo
quando tutti insieme chiediamo allo Stato più competenze per poter
amministrare le risorse e soprattutto le competenze che sono
proprie della Regione, del territorio, però continuiamo a sostenere
che questo tipo di impostazione, che non ha nulla di avverso, di
nemico, ma è semplicemente un'impostazione di gestione, crea dei
problemi di sviluppo e comincio a citare alcuni dati che possono
essere interessanti per vedere la prospettiva in un termine più
ampio di un anno.
Nel 1991 avevamo come Valdostani un reddito pro capite medio che
era il terzo in Italia, esattamente di 32 milioni pro capite.
Eravamo considerati ricchi in Italia soprattutto dagli altri
Italiani non tanto per la nostra capacità di sviluppo, ma perché ci
ritenevano, e in qualche caso ancora ci ritengono, privilegiati
sotto l’aspetto degli stanziamenti statali, però
eravamo terzi nella classifica italiana dei redditi pro capite.
Nel 1999 - cito questo dato perché è l’ultimo di
cui disponiamo, immagino che nel 2000 sia anche peggio - siamo
saliti a 43 milioni pro capite con un incremento del 35 percento
del reddito pro capite lordo dei Valdostani, passando dal terzo
posto al sesto posto della classifica nazionale per redditi.
Intanto possiamo dire agli altri Italiani che non siamo più così
tanto ricchi come lo eravamo prima così la smettiamo di passare per
quelli più ricchi perché il nostro reddito pro capite che si è
incrementato del 35 percento negli ultimi 8 anni in realtà oggi è
il sesto reddito pro capite. Ci sono città, metropoli e regioni più
ricche che ci hanno superato in termini di ricchezza, ne cito
alcune:
- la Provincia di Trieste che era a 27 milioni di reddito pro
capite quando noi eravamo a 32 e che oggi è a 44 milioni di reddito
pro capite;
- Bologna che era come noi più o meno a 34 milioni di reddito
pro capite e che oggi è a 53 milioni di reddito pro capite;
- Bolzano, Regione a noi cara per similitudini autonomistiche,
che era come noi a 31 milioni di reddito pro capite nel 1991 e che
nel 1999 è a 48 milioni;
- così come Firenze che da 30 milioni è andata a 44 con
incrementi del 46 percento;
- Trento: da 30 milioni a 44 con incrementi del 45 percento;
- Milano: da 38 a 56 con incrementi del 45 percento;
- Genova: da 26 a 37 con il 43 percento di incremento.
Siamo stati superati anche da Torino, la città proletaria, che
era dopo di noi come reddito pro capite con 29 milioni e che oggi è
a 41 milioni, praticamente come noi, con un incremento però di
circa il 40 percento.
Questo dato ci dovrebbe far riflettere su quello che la politica
produce sull’amministrazione in termini di ricchezza
del Paese.
Noi andiamo dicendo da qualche anno, perlomeno da quando siamo
in quest’aula, che sotto l’aspetto
della gestione delle risorse non si può non riconoscere a questo
Governo un'ottima capacità di amministrazione, però abbiamo sempre
denunciato che rispetto all’obiettivo che viene
dichiarato, cioè quello di aumentare la ricchezza dei Valdostani,
di mantenere certe prerogative di autonomia che sappiamo essere
legate fortemente alle risorse perché se oggi siamo molto autonomi,
lo dobbiamo sì ai fattori culturali, etnici, linguistici, ma anche
al fatto di gestire noi le nostre risorse, allora se queste risorse
calano, se la prospettiva è quella che gli investimenti che andiamo
a fare producono sempre meno ricchezza e ci fanno scendere in
questa graduatoria, questo deve preoccupare ogni Valdostano.
Così come deve preoccupare il pensiero di quello che accadrà nel
momento di trasformazione in termini di federalismo e di
sussidiarietà perché i processi relativi non saranno processi che
toccheranno solo la Valle d’Aosta magari
beneficiandola ancora più di oggi in termini di autonomia.
Siamo i primi a dire che siamo federalisti convinti e sappiamo
che quando siamo federalisti in Valle d’Aosta lo
dobbiamo essere anche a Ivrea, a Roma, a Caltanissetta e quindi
dobbiamo credere in un processo che è quello di un'amministrazione
dello Stato che è fatta di sussidiarietà e di federalismo.
Non dobbiamo dimenticare che il federalismo procura "devolution"
di cui tanto si parla in questi giorni e la devoluzione delle
competenze produce anche la devoluzione degli oneri e magari anche
dei debiti di certi comparti e ne prendo uno a caso di cui non si è
mai parlato in maniera puntuale.
Lo Stato, l’INPS eroga annualmente 500 miliardi
di pensioni in Valle d’Aosta. Sapete quanti sono i
contributi che pagano i Valdostani? Sono 356. Abbiamo una copertura
del prelievo contributivo sulle pensioni erogate in Valle
d’Aosta del 70 percento, mentre un 30 percento non è
coperto.
È possibile immaginare in un prossimo futuro che nelle
devoluzioni alle regioni ci possa essere anche la competenza
dell’assistenza oltre che sanitaria, scolastica,
culturale, finanziaria, anche quella pensionistica? Credo di sì.
Credo che se ne debba parlare. Noi lo diciamo oggi perché la
fornitura di prestazioni assistenziali, in questo caso
pensionistiche, non è molto diversa dalla fornitura di servizi
sanitari, sociali, scolastici così come abbiamo avuto stamani
l’onere purtroppo di ascoltare che abbiamo una spesa
sanitaria pro Valdostano che in questi ultimi tempi si è
incrementata come in nessun’altra regione pur avendo
poi puntualizzato le differenze dei dati e delle cifre.
Rimaniamo fra le regioni che hanno una spesa sanitaria e sociale
fra le più alte pro capite, abbiamo una bassissima capacità
impositiva, ma questo non è un dato negativo perché in realtà
avendo le risorse, non avendo necessità di imporre nuove tasse,
risultiamo quattordicesimi nella capacità impositiva e sarà una
capacità che acquisiremo man mano che avremo bisogno di risorse e
dallo Stato non ne arriveranno più o quelle che abbiamo non ci
basteranno più.
Allora crediamo che la lettura di questo bilancio del 2000 non
debba essere vista solo per quel che riguarda la competenza del
2000, ma debba essere vista in un'ottica di trasformazione del
Paese, delle economie, delle risorse che questa Regione ha, avrà e
dovrà avere, a quelli che sono i processi di devoluzione, sì, ma
anche di autonomia economica e finanziaria oltre che culturale,
linguistica e in quei settori che giustamente rivendichiamo.
Continuiamo a ribadire che qui abbiamo
un’industria che produce circa il 50 percento del
PIL dei Valdostani dal quale poi vengono prelevati i 9/10, che è
l’industria del turismo, ma continuiamo a
sollecitare investimenti più importanti per quanto riguarda questo
settore e questo settore continua a rimanere un settore che, pur
producendo il 50 percento delle entrate e delle tasse dei
Valdostani, ha come investimento non più del 14 percento delle
risorse di questo bilancio perché ci sono altre scelte, altre
priorità, altre urgenze che questa Giunta ritiene importante per
lei affrontare.
Crediamo che sia il momento, ma lo era già quando tre anni fa
abbiamo iniziato questo confronto sul bilancio, sulle spese, sui
progetti politici, di modificare questa attitudine a diversificare
le spese così come lo sta facendo questa Giunta; riteniamo che sia
importante, come si diceva stamani per quanto riguarda la spesa
sanitaria, razionalizzare i costi perché le scelte vanno fatte
anche quando sono impopolari, altrimenti il passaggio successivo
sarà quello non di dover fare delle scelte, ma di avere delle
imposizioni impopolari come è avvenuto in molti altri paesi, quando
i soldi non ci sono più, poi ci sono le crisi più gravi.
Questa è una Regione che sta aumentando il proprio
indebitamento, che sta aumentando il peso
dell’indebitamento sul proprio bilancio, è un dato
di fatto; questa è una Regione che, per quanto riguarda il nostro
giudizio politico, continua a comportarsi in maniera molto allegra
pur affrontando difficoltà come l’alluvione e il
tunnel, ma sotto l’aspetto della diversificazione e
della distribuzione delle risorse in maniera così allegra che ci
pare di cogliere la somiglianza dell’Italia degli
anni ’80 quando ancora tutti festeggiavano e
distribuivano risorse non rendendosi conto che invece il Paese si
stava indebitando e che quell’indebitamento sarebbe
poi arrivato sulle nostre spalle, così come è arrivato, perché
Maastricht ci ha chiesto di risanare quel debito che abbiamo di 2,5
milioni di miliardi; questa è una Regione che sta aumentando il
peso dell’indebitamento sul proprio bilancio; questa
è una Regione che non sta facendo scelte diverse importanti per
quanto riguarda gli investimenti nell’economia e
nello sviluppo e in quello che riteniamo essere il settore
trainante, che è il turismo, che produce il 50 percento delle
risorse dei 9/10 e che percepisce meno del 15 percento delle
risorse di investimento.
Cosa possiamo auspicare? Siamo in un rendiconto, in una chiusura
di bilancio; possiamo solo prendere atto di una visione ancora
troppo allegra di questo bilancio, non tanto sotto
l’aspetto della contabilità: qui i conti sono stati
fatti in maniera molto precisa per quanto riguarda gli indirizzi
del programma, anzi sotto l’aspetto
dell’attività di controllo che
l’opposizione può fare in un documento come questo
possiamo senz’altro dire in termini politici che
questo bilancio rispecchia in maniera tecnica, amministrativa,
contabile, economica e finanziaria esattamente il programma che la
Giunta si è dato.
Sotto questo aspetto non possiamo neanche dire:
"Ma avevate
detto che avreste fatto questo, non avete messo i soldi per fare
quello?"
e via dicendo. No, questo non lo possiamo dire perché
addirittura va riconosciuto che nei momenti di crisi gli
spostamenti di bilancio sono stati molto veloci.
È proprio l’impostazione di bilancio che non va
bene. È proprio una visione completamente diversa che abbiamo del
momento storico di questo Paese e di questa Regione di cui questo
bilancio sembra non rendersi conto.
Questo bilancio non si rende conto che stiamo andando verso il
federalismo, quello vero, quello di cui tutti noi parliamo, ma alla
fine bisogna vedere quanto ci porta perché se siamo federalisti
convinti come lo sono anche i nostri due Presidenti quando
partecipano alle assemblee dei presidenti delle regioni e dei
presidenti dei consigli, che si battono insieme agli altri perché
anche le altre regioni possano avere l’autonomia
impositiva e quindi la gestione delle loro risorse, poi vedremo
cosa produrrà questo. Perché in questo senso siamo quelli che
diciamo di volere il federalismo, ma siamo anche quelli che ne
hanno meno bisogno e il giorno che c’è il
federalismo andiamo poi a ridere, quando c’è anche
per gli altri.
Questo bilancio non si rende conto che ci sono in atto in
termini economici degli sviluppi di tipo europeo che imporranno al
nostro Paese di fare delle scelte drastiche nella contabilità del
proprio bilancio. Non credo che mancheranno i 500 miliardi, forse
non mancheranno mai i 500 miliardi per la Valle
d’Aosta, ma proviamo a ragionare se questo bilancio
non avesse i miliardi di mutui contratti, 76 più 300, e i 500
miliardi sostitutivi dell’IVA da importazione.
Presidente, siamo d’accordo che i 500 miliardi ce
li mandano da Roma? Sì. Allora auspichiamo che continuino ad
arrivare. Qui più che "l’effetto Tremonti", vediamo
l’effetto Centro Sinistra: indebitamento in aumento
e risorse in diminuzione. Quello che diciamo è che
l’indebitamento del bilancio sta aumentando, la
ricchezza dei Valdostani sta diminuendo, poi fate voi, visto che
gestite voi, quando gestiremo noi probabilmente faremo scelte molto
diverse. Certo è che chi erediterà la gestione di questo bilancio
in futuro si troverà nella stessa condizione che ha ereditato
Tremonti, probabilmente con dei debiti magari speriamo non così
importanti e pesanti. Enel docet: visto che abbiamo fatto 1.300
miliardi di debiti, sono scelte politiche?
(interruzione del Presidente della Regione, fuori
microfono)
? certo è che ci aspettavamo che su questo bilancio si potessero
vedere gli effetti dell’allargamento della
maggioranza, forse è troppo presto, forse sarà nel bilancio 2001
dove vedremo la Stella Alpina come taglierà, inciderà in termini
liberal-democratici questo bilancio?
(commenti in aula dai banchi della maggioranza)
? non c’erano gli Autonomisti, ma la Fédération
c’era già, grande incisione liberal-democratica non
l’abbiamo ancora vista! Persiste
l’impronta molto importante delle Sinistre in questo
senso e così crediamo sarà fino alla fine di questa
legislatura.
Sotto l’aspetto contabile, ripeto, non abbiamo
nulla da dire, sotto l’aspetto politico credo che le
differenze non siano nei numeri, ma nella visione dello sviluppo
della finanza, dell'economia e della gestione delle risorse di
questa Regione.
Ribadisco il dato che è un dato inconfutabile sul quale non
possiamo non essere d’accordo al di là dei capitoli
di spesa, al di là delle singole voci, al di là dei 10 miliardi in
più o in meno: con questo tipo di impostazione di bilancio e di
distribuzione delle risorse la ricchezza dei Valdostani sta
diminuendo, se in 8 anni la ricchezza dei Valdostani è incrementata
del 35 percento contro le altre province che viaggiano a 40-45,
credo che questo sia un dato di fatto.
Président
La parole au Conseiller Rini.
Rini (UV)
L’esame del bilancio consuntivo
riveste sicuramente una grande importanza in quanto offre la
possibilità di verificare se quanto programmato è stato
realizzato.
In occasione dell’esame del bilancio preventivo
qualcuno aveva detto che alle parole non sarebbero seguiti i fatti
e che per quadrare i conti erano state gonfiate le entrate; ebbene
oggi con dei dati alla mano possiamo dimostrare che alle parole si
sono susseguiti i fatti e che le previsioni di entrata erano più
che prudenti tant’è che le stesse hanno superato le
previsioni.
Già in occasione del dibattito del bilancio revisionale era
stato evidenziato il momento congiunturale negativo per la nostra
Valle dovuto a diverse cause, ma aggravato in particolare dalle
ripercussioni negative sull’economia per la chiusura
del Tunnel del Monte Bianco.
Malgrado gli eventi negativi questa maggioranza è riuscita con
grande responsabilità e con scelte coraggiose a far sì che la
collettività abbia potuto continuare nella crescita economica ed
evitare che i traguardi ottenuti venissero ridimensionati.
Per superare le difficoltà si sarebbe potuto aumentare la
pressione fiscale e diminuire l’entità dei
trasferimenti agli enti locali, sarebbe stato facile, ma ciò
avrebbe sicuramente provocato ulteriori danni per la nostra
economia.
Si è ritenuto giusto e inderogabile contenere, ove possibile, le
spese correnti e di funzionamento con significativi, duri tagli
alle spese non strettamente necessarie ed aumentare ancora i
trasferimenti agli enti locali evitando così
l’adozione di provvedimenti che avrebbero inciso
negativamente sui cittadini.
A proposito di enti locali penso che i loro amministratori
spenderanno in modo oculato le importanti somme trasferite,
sapranno e dovranno compiere gli sforzi necessari per contenere le
spese correnti e contribuire con un'azione congiunta al risanamento
della spesa pubblica, ciò naturalmente nella loro piena autonomia:
quella che pretendiamo dallo Stato e che vogliamo riconoscere ai
comuni e alle comunità montane.
Rileviamo a consuntivo la riduzione dell'incidenza dei
trasferimenti statali e il consolidamento delle risorse proprie; di
questo possiamo essere fieri ed orgogliosi come amministratori e
come Valdostani in quanto stiamo raggiungendo la quasi totale
autonomia della finanza regionale. Ingenti somme sono state
destinate all’ammodernamento delle strutture
socio-sanitarie e per il potenziamento delle infrastrutture
ricreativo-sportive, per interventi nel settore della scuola, per
il sostegno della politica della casa ed a favore delle famiglie,
nel settore della forestazione, dell’artigianato,
dell’agricoltura, dei trasporti, del turismo, per le
politiche dell’occupazione, della formazione
professionale e verso tutti quei settori interessanti le fasce meno
abbienti.
Il giudizio non può che essere positivo in quanto, seppure con
tanta difficoltà e con scelte anche impopolari, si è potuto evitare
di riversare sulle comunità locali, sul mondo produttivo ed
economico e sul settore sociale e sanitario le difficoltà
finanziarie generate dagli eventi negativi che tutti
conosciamo.
Per concludere, pur evidenziando tutta una serie di aspetti
positivi dell’azione di governo, non possiamo
accontentarci. Sicuramente tanto è stato fatto, ma tantissimo
rimane da fare ed il momento particolarmente difficile aggravato
dall’evento calamitoso dell’ottobre
dell’anno scorso potrà essere superato solo con una
sempre maggiore, oculata e responsabile gestione delle risorse che
dovranno sempre più essere indirizzate verso quei settori che sono
alla base della nostra economia e verso i cittadini meno abbienti e
con maggiori problemi sociali.
Ancora troppe famiglie sono senza una casa adeguata, troppi
cittadini sono in attesa di un'occupazione che gli consenta una
sopravvivenza dignitosa, troppi anziani aspettano un'assistenza
adeguata e troppe sono ancora le attività imprenditoriali medie e
piccole sull’orlo del fallimento. Siamo sicuramente
una regione con meno problemi irrisolti, ma non dobbiamo
dimenticarci che per chi è in stato di difficoltà il sapere che
altri in difficoltà non sono non basta. È a questi ultimi che
dobbiamo soprattutto pensare. Anche esaminando il conto consuntivo
possiamo evidenziare che, malgrado le difficoltà sopravvenute, il
programma di legislatura si sta concretizzando e dimostra sempre
più di essere idoneo a far sì che la comunità valdostana possa
continuare nella crescita economica, culturale e sociale e che
permetta a tutti una vita degna di essere vissuta.
Président
La parole au Conseiller Piccolo.
Piccolo (SA)
Permettetemi, come ho già fatto gli anni
precedenti in merito al conto consuntivo, grazie anche al fatto di
essere uno dei revisori del conto e quindi di aver avuto la
possibilità di approfondire con l’Assessore e i
funzionari competenti più da vicino il documento contabile, di
esprimere alcune considerazioni sul documento anche a nome del
gruppo dal quale sono stato ampiamente delegato, bontà loro.
Cercherò di contenere l’intervento premettendo
che dovrò in parte ripetere alcune affermazioni fatte in occasione
della discussione del bilancio di previsione del 2000.
Vorrei quindi, cercando di essere più sintetico possibile e
senza avere la presunzione di insegnare nulla a nessuno, meglio
evidenziare che cosa indicano le voci più rappresentative del conto
anche dopo l’intervento
dell’Assessore e la relazione del collega relatore e
senza avere la presunzione di fare una controrelazione e ripetere
alcune loro considerazioni.
A proposito delle voci, delle cifre e delle percentuali
contenute nel documento, che sono il frutto del lavoro serrato dei
funzionari preposti, desidero a titolo personale ringraziarli per
l’impegno profuso in questi mesi, in particolare per
la disponibilità che mi hanno riservato in questi ultimi giorni pur
essendo oberati di lavoro.
Mi preme anzitutto fare, a nome del gruppo della Stella Alpina,
alcune osservazioni di carattere generale cercando di dare un
contributo al dibattito partendo da alcuni dati che emergono da
questo conto consuntivo.
Dall’esame dei dati si evince che le previsioni
definitive delle entrate, escluse le partite di giro, superano il 9
percento delle previsioni iniziali, inoltre gli accertamenti finali
sono complessivamente in linea con le previsioni definitive a parte
il titolo V° riguardante le entrate derivanti dai mutui, dove
invece l’accertamento è decisamente inferiore alle
previsioni, circa 34 miliardi, il che però rappresenta un elemento
positivo perché non si è dovuti ricorrere alle contrazioni di mutui
previste per le spese di investimento.
Per quanto riguarda le spese, c’è uno scostamento
del 7 percento circa, gli impegni finali rappresentano quasi il 94
percento delle previsioni definitive.
Infine la capacità di pagare le spese impegnate registra un
miglioramento rispetto al 1999: circa l’1
percento.
Da queste prime considerazioni si può sottolineare che questo
conto consuntivo non si discosta molto dalle previsioni a
dimostrazione di una solidità finanziaria della Regione, ma questo
non dovrà certo farci cullare sugli allori anche alla luce degli
ultimi tragici eventi: la chiusura del Tunnel del Monte Bianco e la
terribile calamità alluvionale dell’ottobre
scorso.
Occorre quindi da qui alla fine della legislatura affrontare
alcune problematiche che devono ancora trovare una loro definizione
e che il gruppo della Stella Alpina ha più volte evidenziato in
Consiglio.
Casinò: un primo problema, che ha impegnato la precedente
legislatura per tutto un quinquennio e chi vi parla anche più da
vicino, è quello relativo alla definizione
dell’annoso problema della gestione straordinaria
della Casa da gioco di Saint-Vincent. Il Casinò rappresenta una
delle più importanti fonti economiche ed occupazionali della nostra
Regione, occorre quindi dare tempestività alle decisioni e alle
azioni che portino alla conclusione della gestione straordinaria,
sempre in tempi strettissimi e alla luce anche delle possibili
aperture di altri casinò in Italia.
Sanità: altro problema a noi molto caro è quello del settore
della sanità e del sociale e che per esperienza personale
lavorativa conosco meglio. Occorre dare effettiva attuazione al
nuovo piano socio-sanitario regionale presentato in questi giorni e
che è in discussione nelle commissioni, piano che nelle sue
intenzioni si prefigge anche alcuni obiettivi ambiziosi e che ci
auguriamo venga tradotto in termini pratici dalle intenzioni in
fatti. Va dato atto all’Assessore Vicquéry di
essersi impegnato particolarmente con il nuovo piano per il
triennio 2001-2004 a fare alcune scelte precise e puntuali.
L’auspicio è che quanto contenuto nel piano si possa
realizzare in tempi brevi.
Un riferimento specifico lo voglio fare in merito alle strutture
previste per il potenziamento del servizio sul territorio, al
funzionamento dei distretti, alla nomina dei direttori per un
miglior servizio e più vicino ai cittadini residenti.
Altra puntualizzazione è che occorre prestare un'attenzione più
incisiva e puntuale alla cooperazione sociale e al privato sociale,
componenti che saranno sempre più necessarie sia per ridurre la
burocrazia dell’ente pubblico, sia per sfruttarne a
vantaggio della collettività le grandi risorse del volontariato da
cui questo settore è animato e in gran parte promosso. Per non
vanificare l’impegno delle persone coinvolto è
necessario da una parte dare indicazioni e regole precise riguardo
alle attività gestite e al controllo delle stesse e
dall’altra decidere con rapidità i finanziamenti
necessari. Il privato sociale fornisce rilevanti servizi alla
collettività a costi molto inferiori rispetto a quelli che
sopporterebbe l’ente pubblico per i medesimi
servizi.
Altro settore delicato è quello dei malati di mente. Sono
persone che versano in stato di infermità mentale, i cui familiari
e tutori hanno manifestato oltre al proprio disagio per i loro cari
anche quello per doversi recare in istituti fuori Valle nei quali
da tempo i malati sono ospitati, malati che cercherebbero di
rientrare nella regione di residenza.
Un ultimo problema, sempre in campo sanitario e assistenziale, è
quello dell’assistenza e dei servizi rivolti agli
anziani. Le microcomunità non sono purtroppo più in grado di
soddisfare, e non è fra l’altro il loro compito,
particolari casi di persone anziane che necessitano di continua
assistenza, persone non autosufficienti e non assistibili a
domicilio. Le strutture previste per questi casi sono le RSA, la
Valle d’Aosta è purtroppo ancora carente. Occorre
crearne altre e in prossimità di strutture ospedaliere e
poliambulatoriali in quanto è necessaria la presenza costante di
personale medico e paramedico, personale che certo non è facile
reperire in Valle. A questo proposito occorrerà ragionare tutti
insieme su una migliore applicazione del francese nei concorsi
nell’ambito della sanità.
Turismo: molto è stato fatto, molto è ancora da fare. Occorre
creare un migliore coordinamento fra i vari enti che si occupano di
turismo per una migliore offerta ai turisti. Ci auguriamo che le
ultime leggi sul turismo possano risolvere il problema, i
presupposti sono stati creati, ma di questo ci facciamo
direttamente portavoce come gruppo all’Assessore
Lavoyer.
Finanza: alla concretizzazione del polo creditizio valdostano
occorre provvedere in tempi brevi.
Maggiore formazione professionale valorizzando al massimo i
fondi europei a ciò destinati.
Università: occorre a parer nostro dare un luogo più consono a
questa importante struttura.
Occupazione: occorre guardare con attenzione all'occupazione dei
lavoratori part time che è sempre più in aumento, diminuiscono gli
occupati a tempo indeterminato.
Politica della casa: occorre prestare attenzione a questo
settore anche alla luce del sempre crescente numero delle fasce più
deboli e degli extracomunitari.
Industria: pensare sempre più a una diversificazione produttiva,
dare maggiore spazio all'imprenditoria privata evitando che la
Regione svolga un ruolo centrale nell’economia
valdostana.
Agricoltura: alla luce degli ultimi eventi che vedono sempre più
penalizzato il mondo rurale valdostano a causa delle regole imposte
a livello comunitario occorre portare avanti un'accorta politica a
sostegno dell’agricoltura di montagna.
Queste erano alcune nostre considerazioni e suggerimenti in
merito ad alcune problematiche e in questa occasione di questo
consuntivo che non è altro che il frutto del lavoro e
dell’impegno profuso da parte della Giunta e della
maggioranza.
Mi auguro che questo documento costituisca un importante passo
per cercare di dare all’esterno di
quest’aula la convinzione che si stia lavorando in
modo nuovo e moderno e nell’interesse dei cittadini
affinché essi possano credere ancora nelle istituzioni e nei loro
rappresentanti.
Concludendo, pur tenendo in debito conto quanto ho osservato nel
mio intervento e per le motivazioni addotte, dichiaro il voto
favorevole della Stella Alpina al conto consuntivo
dell’anno 2000.
Président
La parole au Conseiller Beneforti.
Beneforti (PVA-cU)
Dopo aver esaminato questo bilancio
consuntivo sul piano contabile con gli operatori e i dirigenti
dell’Assessorato competente possiamo dire di non
avere riscontrato irregolarità nella contabilità, anzi devo dire
che ho incontrato persone all’altezza del loro
compito, che hanno saputo dare anche a noi sindaci revisori quei
chiarimenti che erano necessari su questo consuntivo di bilancio.
Sul piano tecnico non abbiamo quindi niente da rilevare, ma sul
piano politico non posso esprimere lo stesso giudizio: a nostro
avviso, con i miliardi a disposizione che provengono, oltre che dal
riparto, dallo Stato, dall’Europa e da altre fonti,
si potrebbe fare di più, ma soprattutto si potrebbe anche fare
meglio.
Infatti non condividiamo, e lo abbiamo detto in più occasioni,
la gestione di questa maggioranza e le considerazioni politiche sul
bilancio consuntivo più o meno sono le stesse che il nostro gruppo
aveva fatto sul bilancio di previsione del 2000.
Prendiamo atto che c’è stato un aumento delle
entrate, che i mutui che erano previsti sono stati utilizzati solo
in parte, che le spese sono state contenute nonostante che,
rispetto alle previsioni iniziali nell’esercizio di
competenza, siano aumentate del 7 percento, che possono esserci
tutte le attenuanti possibili dovute ad eventi che ancora pesano
sul bilancio, come la chiusura del Traforo del Monte Bianco, gli
oneri per far fronte all’alluvione (anche se, a
sostegno di questi danni, c’è lo Stato con la "legge
Soverato" e la Comunità europea tramite i fondi strutturali). Fra
le attenuanti c’è anche quella relativa alla sanità,
che con i 24 miliardi di passivo rimangia addirittura i 12 di
attivo che vengono indicati, anche se poi non erano 12 perché ci
sono altri che, di quei 12, ne attendono una buona parte, come gli
enti locali. Quindi oggi questo consuntivo, se si riferisce al 2000
e se mettiamo in conto il discorso della sanità, non si chiude in
pareggio, ma pur con tutte queste attenuanti devo dire che la
vostra, amici della maggioranza, è
un’amministrazione ordinaria, alla giornata: non si
riscontrano interventi qualificanti che siano avvenuti nel 2000,
oltre a quelli per i quali si era costretti, come gli interventi
per l’alluvione e via dicendo.
Avete una disponibilità finanziaria che distribuite, purtroppo,
a vostro uso e consumo e molto più a scopo di parte ed elettorale.
Si continua con la politica assistenziale e sappiamo tutti che la
politica assistenziale non crea ricchezza.
L’imprenditoria locale, la nostra, quella
valdostana, non cresce. Non è stato dato il via al patto per lo
sviluppo, mancano le linee da seguire, gli obiettivi che si
vogliono raggiungere e le risorse per far fronte alle iniziative,
ma soprattutto manca la coerenza e l’affidabilità:
se non ci sono questi presupposti, il patto resterà sulla carta.
Non mi sembra che esista quella concertazione che dovrebbe esserci
a livello locale.
Voi della Giunta decidete e disponete nella sanità, nel sociale,
nel lavoro, nella politica della casa. Non dico che lo facciate di
proposito, ma io dico che con il vostro modo di essere e di operare
avete alimentato anche una rottura fra le stesse organizzazioni
sindacali che della concertazione dovrebbe essere una parte
determinante.
L’altro giorno abbiamo sentito, in commissione,
che gli operatori turistici sono insoddisfatti, gli operatori del
commercio dicono che chiuderanno i negozi; la disoccupazione, se
elaboriamo i dati che ci vengono forniti, ci accorgiamo che è
sempre la stessa, non diminuisce. Anche in agricoltura i nostri
coltivatori diretti non sono più soddisfatti. Questo per quanto
riguarda l’anno 2000, ma io ritengo che il 2001 non
sarà migliore.
La nuova maggioranza che si è creata nella seduta del 21
febbraio di quest’anno, con la lettura
dell’accordo programmatico, non ha portato nessun
cambiamento. Ci aspettavamo in quel momento che, con la nuova
maggioranza, si mettesse mano a un qualcosa di diverso, ma questo
non è avvenuto e oggi occorre porre mano al bilancio e realizzare
una riconsiderazione generale dello stesso. Questo anche alla luce
del consuntivo che stiamo esaminando perché è indispensabile.
Gli sforzi che voi fate, gli assestamenti che proponete, quelle
piccole furberie che mettete in atto per rendere i bilanci più
accettabili dimostrano che occorre una riflessione a 360 gradi sul
vostro modo di essere e di governare.
Dovete uscire da un bilancio ormai blindato, occorre soprattutto
eliminare il superfluo per investire in ciò che conta, occorre
riqualificare la spesa ed eliminare o almeno ridurre
l’assistenzialismo, occorre far comprendere alla
nostra gente che non tutto è dovuto, come invece sta accadendo
oggi, e soprattutto dobbiamo cambiare per rendere anche i
Valdostani padroni a casa loro perché, nonostante quello che dice
la vostra maggioranza, in alcuni settori non lo sono forse mai
stati, ma non lo saranno mai se si continua con questa politica.
Noi dobbiamo sempre dipendere dall’esterno, come la
sanità, che dipende dagli altri ospedali fuori Valle.
Qualcuno che ora mi sta ascoltando forse pensa che Beneforti
dovrebbe cambiare disco, ma non posso non ribadire le cose di cui
sono e siamo convinti. Noi sosteniamo ciò che voi della maggioranza
non fate: non vi rendete conto che occorre un progetto nuovo,
occorre una legislazione e una programmazione adeguata alle
esigenze della Valle d’Aosta, occorre che ripensiate
al vostro programma di legislatura che non può essere il Vangelo,
ma deve essere adeguato alle nuove esigenze.
Dovete essere convinti che occorre la partecipazione della gente
alle decisioni del potere.
All’inizio di legislatura, se andiamo a rileggere
le relazioni di tutti, la prima cosa che si scrive e si dice è "che
amministreremo con la partecipazione della gente", ma questo non è
mai avvenuto.
Se non rendete la gente partecipe alla gestione del potere, sarà
difficile istituire una tassa regionale quando ce ne sarà bisogno.
Perché io sento l’Assessore Agnesod dire che anche
questa volta non abbiamo aumentato le tasse, siamo stati bravi, non
chiediamo soldi ai Valdostani, ma io vorrei vedere oggi andare a
istituire una tassa, anche a livello regionale, senza aver spiegato
perché ci si trova in questa situazione.
Eppure verrà un giorno, anche se non me lo auguro, in cui
bisognerà chiedere anche la partecipazione monetaria ai nostri
concittadini! Pertanto questo bilancio consuntivo, sul piano
politico, è da bocciare e il nostro gruppo non lo voterà per le
ragioni che sinteticamente mi sono permesso di dire.
Ma un fatto ci rende perplessi, anche se lo possiamo
comprendere: come non si rendano conto i Consiglieri di maggioranza
che, restando in silenzio e, approvando tutto ciò che viene loro
sottoposto, avallano a cuor leggero un uso della nostra autonomia
che è del tutto strumentale.
L’autonomia non può essere il mezzo per
raggiungere gli obiettivi di parte: non era certo questo
l’obiettivo che si erano posti i padri
dell’autonomia valdostana, quando rivendicavano la
specialità di cui oggi godiamo i benefici.
Questo bilancio è da bocciare anche perché, come tanti altri in
questi ultimi anni, è diseducativo nei confronti della nostra
comunità, tant’è vero che ne paghiamo le conseguenze
dal momento che assistiamo ad un decremento, piuttosto che ad un
aumento, dell’attaccamento alle ragioni della nostra
specificità e autonomia e, venendo meno questo attaccamento,
dobbiamo stare attenti, perché è pericoloso.
Président
Est-ce que d’autres conseillers
souhaitent intervenir? La discussion générale est close.
La parole à l'Assesseur au budget, aux finances et à la
programmation, Agnesod.
Agnesod (UV)
Voglio innanzitutto ringraziare coloro che
sono intervenuti perché hanno evidenziato degli argomenti su cui è
bene fare chiarezza oltre che confrontarsi dal punto di vista
politico.
C’è intanto un primo argomento su cui dobbiamo
chiarire fino in fondo come stanno le cose perché sia il
Consigliere Lattanzi che il Consigliere Beneforti e forse anche la
Consigliera Squarzino sono intervenuti dicendo che i mutui previsti
sono stati utilizzati solo in parte. Questo non è vero. Non abbiamo
utilizzato neanche una lira dei mutui previsti nel bilancio 2000 e
questo non è di poco conto. I 76 miliardi che ci troviamo sono dei
mutui che ci derivano dall’esercizio 1999 sia per
quanto riguarda i 61 del disavanzo del 1999, sia per quanto
riguarda i 15 della sanità. Questo è fondamentale discutendo il
rendiconto dell’esercizio 2000.
Le previsioni iniziali sono 336 miliardi, le previsioni
definitive sono 412, accertati 76, perché le previsioni iniziali
più i 76 di mutui iscritti in corso di esercizio fanno 412, ma
contratti e accertati sono i 76 che ci derivano
dall’esercizio precedente,
dall’esercizio del 1999, quindi nel 2000 i 310
miliardi che avevamo previsto come mutuo a pareggio non sono stati
accesi per nulla, siamo andati con una chiusura di esercizio del
bilancio 2000 con 12,4 miliardi in attivo.
Abbiamo ottenuto questo risultato, è vero, facendo riferimento
al conto gestione residui, non sulla competenza del 2000 perché la
competenza è andata sotto di 91 miliardi, ma sul conto esercizio
della gestione dei residui siamo riusciti ad avere questo
risultato.
Il bilancio di un ente pubblico si compone della competenza e
della gestione residui; il fatto di essere andati sotto di 91
miliardi nella competenza è, a nostro avviso, positivo perché
significa che in un anno in cui c’era bisogno di
spendere abbiamo speso quello che era necessario per quanto
riguarda la spesa senza andare a penalizzare i settori, ma facendo
riferimento alla gestione dei residui siamo riusciti ad ottenere un
risultato che non solo non è andato ad intaccare i 310 miliardi di
mutuo a pareggio che avevamo previsto per gli investimenti, ma
siamo andati a 12,4 miliardi come avanzo di amministrazione. Questo
credo sia opportuno chiarirlo perché è un elemento fondamentale se
vogliamo poi analizzare in maniera più approfondita il resoconto
stesso.
Per quanto riguarda l’osservazione sulle entrate,
in effetti c’è stato un aumento delle entrate
sostanziale e una parte di questo aumento, oltre che a un buon
andamento dell’economia in generale in Valle
d’Aosta su cui successivamente tornerò, è dovuto
all’applicazione dell’articolo 6
della legge n. 690/81 che sono i versamenti delle tasse riguardanti
l’IRPEF di aziende che operano in Valle anche se non
con sede legale in Valle. Questa applicazione è stata fatta al mese
di agosto 1999, quindi noi abbiamo portato questo bilancio in
Consiglio al mese di ottobre 1999, che è il bilancio del 2000, e
non avevamo la quantificazione attendibile da prevedere in bilancio
rispetto a quanto sarebbe stato l’introito riferito
a questa applicazione dell’articolo 6. È questo il
motivo.
Le spese sono lievitate, sì, però ci sono alcune spese che hanno
avuto delle motivazioni. Qui mi rifaccio a quelle relative a
patrimonio e partecipazioni con il trasferimento a Finaosta delle
risorse per l’acquisto della BVA,
l’assegnazione del fondo di dotazione alla casa da
gioco.
Nel settore assetto del territorio ci sono stati interventi
straordinari dovuti all’evento alluvionale
dell’ottobre 2000, quindi sicuramente è stato un
settore che ha avuto un aumento di spesa più marcato.
Per la formazione professionale ci sono stati i trasferimenti
dei fondi Stato per la formazione e la riqualificazione del
personale.
Sulle risorse in compensazione vorrei dire, per quanto riguarda
questi capitoli, prima di entrare nello specifico di alcuni di
essi, che le risorse in compensazione attengono ad una verifica
interna puntuale e senza pregiudicare alcuna destinazione ne
attribuiscono una parte ad altre voci che necessitano in questo
momento di risorse stesse, quindi è un lavorare sul bilancio come
avviene in tutte le società ed enti pubblici per calibrare in
maniera più adeguata nel corso di esercizio quelle che sono le
risorse necessarie.
Nello specifico le aree protette, abbiamo tolto dalla voce
acquisto terreni per le aree protette e li abbiamo messi nella
sistemazione di danni che ha provocato l’alluvione
nell’area di Saint-Marcel. Abbiamo ritenuto
prioritario questo intervento piuttosto che lasciare dei fondi per
l’acquisto di altri terreni per le aree
protette.
Sui vigili del fuoco non abbiamo penalizzato né gli effettivi né
i volontari con questo cambio di titolo e qui mi riferisco
all'osservazione che faceva la Consigliera Squarzino in quanto
abbiamo il capitolo 33.220 che contiene 3,3 miliardi di risorse
disponibili per i vigili del fuoco effettivi e avevamo il capitolo
40.841 che aveva lo stesso titolo a seguito di un errore nella
predisposizione iniziale del bilancio perché uno doveva essere per
i vigili effettivi e l’altro per i vigili volontari,
adesso si è messa a posto questa situazione, niente di più.
Nell’articolo 7 della variazione di bilancio si
dice con atto amministrativo perché qui era stato sollevato questo
problema; secondo me questa è l’autorizzazione alla
Giunta ad apportare la variazione di bilancio in conseguenza degli
eventi alluvionali ai sensi dell’ordinanza n. 3.090
per fronteggiare le necessità di intervento sul territorio e di
rimborso danni ai cittadini. Con questo articolo regolarizziamo le
variazioni di bilancio che può fare la Giunta settimanalmente con
un iter più dinamico rispetto a quello che potrebbe essere con
l’inserimento nell’ordine del giorno
del Consiglio che potrebbe prolungare i termini e ritardare gli
interventi stessi.
Per quanto riguarda gli interventi sui vari settori, faccio
riferimento al discorso che è stato fatto da Lattanzi che ha detto
che nel turismo si spende poco; qui non sono
d’accordo anche se, leggendo le cifre inserite nei
capitoli specifici che parlano solo di queste voci del turismo, può
apparire così, prima di tutto l’anno scorso è stato
un anno un po' particolare dove non avevamo delle leggi che sono
state fatte nuove quest’anno sugli alberghi e per
altri settori, ma poi il turismo non è avulso dal contesto sia
sociale che territoriale in cui è situato?
(interruzione del Vicepresidente Lattanzi, fuori
microfono)
? ma tutto quanto mettiamo, diciamo il 50-60 percento di quanto
destiniamo alla conservazione del territorio, è utile a questo tipo
di attività economica. Il 60 percento di quanto destiniamo
all’agricoltura è finalizzato anche alla
conservazione del territorio che è la materia prima che proponiamo
al turista oltre alla capacità nostra di gestire la
comunicazione.
Questi sono elementi importanti perché il consuntivo non può
essere letto solo con un’ottica a sé stante, non è
così perché la nostra economia è basata sul turismo, su questo
concordiamo tutti. Come veniva detto, il 50 percento viene proprio
da questo settore, però questo settore è inserito in un contesto
generale, noi dobbiamo tener conto che ci sono molti settori e, se
vogliamo mantenere una Regione che sia in grado di dare dal punto
di vista dell’immagine un certo risultato, dobbiamo
investire. È la Regione poi meno indebitata
d’Italia, non dimentichiamocelo, è questo un
riconoscimento che abbiamo avuto a livello internazionale, la
facilità con cui abbiamo ottenuto il finanziamento dei BOR dimostra
che questo riconoscimento ci viene assegnato dai più grandi
investitori a livello internazionale, è la Regione meno indebitata
d’Italia e questo è importante sottolinearlo, quel
poco che abbiamo di debiti è dovuto ad effetti che sono capitati in
questi ultimi anni? come?
(interruzione del Vicepresidente Lattanzi, fuori
microfono)
? percentuale.
Abbiamo avuto la chiusura del tunnel, quindi il 1999 ha patito
in maniera pesante questo evento. Sicuramente
quest’anno le cose stanno andando meglio e poi
abbiamo la relazione della Banca d’Italia che ci è
arrivata ultimamente e che ci dà alcuni spunti in questo senso. Ma
vorrei ancora fare un’altra considerazione: Lattanzi
ha citato una graduatoria, mi sta bene, e questa graduatoria dà
questi risultati.
Io voglio citarne un’altra,
un’altra tabella in un altro sondaggio nazionale che
vede la nostra Regione al primo posto con
l’apprezzamento dei cittadini nei confronti della
sanità e del sociale. È uscita due mesi fa circa su "Il Sole 24Ore"
e questo mi sembra che sia un aspetto da non sottovalutare che
rende giustizia a certi interventi che stiamo facendo?
(interruzione del Vicepresidente Lattanzi, fuori
microfono)
? spendiamo di più, però non si può sempre dire allora:
"Spendete troppo", spendiamo anche bene, allora, non spendiamo male
se la gente è soddisfatta.
L’esercizio si è chiuso con un avanzo di
amministrazione di 12,4 miliardi a fronte di un anno in cui abbiamo
dovuto ancora patire la chiusura del tunnel per tutto
l’anno e abbiamo subito l’alluvione
del 15 ottobre, un'alluvione che ha bloccato la nostra Regione per
molte settimane, quindi in questo contesto questo risultato è
sicuramente positivo, è un risultato che attesta il buon lavoro
svolto da questa Amministrazione in questi ultimi anni. È vero,
come dicevamo prima, che scaturisce dai residui, è in competenza,
ma questo va ancora a maggior vantaggio dell'operatività
dell’Amministrazione regionale nel corso del
2000.
Per quanto riguarda il versante delle entrate,
c’è stato un incremento rispetto alle previsioni,
incremento che è stato particolarmente marcato al titolo I°, vale a
dire entrate derivanti da attribuiti propri e compartecipate, hanno
avuto un incremento del 4,3 percento e questo al di là di quanto ho
spiegato prima, riferito all’articolo 6 della legge
n. 690/81, è sicuramente sintomo di una buona salute del nostro
sistema.
Gli accertamenti finali sono complessivamente in linea con le
previsioni definite, esclusione fatta per il titolo V° come già è
stato detto, che è quello dei mutui, su cui non abbiamo dovuto
attingere nessun mutuo, abbiamo avuto un allineamento rispetto a
quelle che erano le previsioni con un aumento
dell’IRPEF per motivi già espressi.
Sul versante della spesa si evidenzia uno scostamento dalle
previsioni iniziali e quelle definitive di circa il 7 percento con
un aumento in particolare dovuto agli interventi straordinari messi
in atto per fronteggiare l’alluvione.
La capacità di concludere il pagamento nel procedimento della
spesa è leggermente migliorata rispetto all’anno
precedente. Sui residui rimane da osservare che i crediti sono
lievemente aumentati rispetto al 1999, mentre per i debiti il
volume è aumentato del 6,53 percento, un aumento contenuto
considerate le difficoltà che abbiamo avuto
nell’ultimo trimestre dell’esercizio
finanziario del 2000 a causa dei gravi problemi causati
dall’alluvione.
Un significativo e qualificante obiettivo raggiunto nel corso
dell’esercizio del 2000 è stata la riduzione delle
spese correnti che sono scese di 3 punti: dal 67 del 1999 al 64 del
2000, mentre le spese di investimento hanno raggiunto il 36
percento contro il 33 percento dell’anno precedente.
Questo in sintesi il risultato del rendiconto 2000.
Per quanto concerne la prima variazione di bilancio, che segue
con la finanziaria bis, occorre dire che si tratta di una
variazione di importo molto esiguo e questo va a merito della
Giunta, dei colleghi perché 9 miliardi di diminuzione su
un'assegnazione di 2.300 miliardi è una cifra irrisoria.
L’assegnazione di 12 miliardi di avanzo di
amministrazione rende questo importo complessivo di assegnazione di
29 miliardi, quindi una legge finanziaria bis che inserisce alcune
norme in alcuni settori senza modificarne la programmazione e con
l’obiettivo di contenere la spesa nel corso del
corrente esercizio, soprattutto la spesa corrente, quella che non
produce crescita della nostra economia.
Vorrei evidenziare che, come attestato dalla relazione annuale
della Banca d’Italia, la situazione nella nostra
Regione è buona, i risultati infatti sono positivi in tutti i
settori economici.
Nel 2000 le esportazioni sono aumentate del 37,9 percento, in
particolare questo è dovuto ai metalli, ad apparecchi meccanici ed
elettrici. La crescita dell'esportazione ha riguardato in
prevalenza i mercati svizzeri, francesi e spagnoli.
Va evidenziato anche un incremento delle esportazioni destinate
al nord America, che sono cresciute del 40 percento, anche se
rappresentano ancora nel complesso delle nostre esportazioni meno
del 10 percento del totale.
Evidentemente la chiusura del tunnel ha penalizzato il settore
dei trasporti e in generale ha contenuto un mercato e deciso
segnale di crescita che comunque è avvenuto nel corso del 2000.
Le forze di lavoro sono aumentate di circa 2.000 unità, quasi un
4 percento in più, in presenza di una sostanziale stabilità della
popolazione in età lavorativa e qui rispondo al Consigliere
Beneforti perché aveva detto che il tasso di disoccupazione è
rimasto pressoché uguale, non è vero il tasso di attività è salito
dal 52,8 percento al 54,2 percento, superiore di ben 6 punti alla
media nazionale. L’incremento dell'occupazione è
risultato superiore sia a quello del nord-ovest, più 1,6 percento,
sia a quello nazionale, più 1,9 percento, noi siamo al 4 percento.
La dinamica è stata sostenuta dalla forte espansione degli addetti
ai servizi, più 6,7 percento. Questa crescita ha comportato una
riduzione del numero delle persone evidentemente in cerca di
occupazione che sono diminuite del 12,4 percento. Il tasso di
disoccupazione è diminuito dal 5,3 percento al 4,5 percento
posizionandosi sul valore più basso dal 1993 ad oggi. A gennaio
2000 il tasso di attività in Valle è ulteriormente cresciuto
passando al 54,9 percento, mentre il tasso di disoccupazione è
ulteriormente sceso al 3,9 percento.
Si è rafforzata la tendenza, come in tutte le società
industriali avanzate, all’utilizzo di forme
contrattuali flessibili per le assunzioni, questo è vero?
(interruzione del Vicepresidente Lattanzi, fuori
microfono)
? dati Banca d’Italia.
Nel 2000 le iscrizioni nelle liste di mobilità si sono ridotte
del 29,5 percento.
In questo contesto il credito in favore del settore produttivo è
tornato a crescere con un incremento del 9,8 percento contro la
flessione che c’era stata nel 1999 del 5,5
percento.
La crescita dei prestiti al settore produttivo ha interessato
tutti i comparti. I finanziamenti a medio e a lungo termine sono
cresciuti dell’11,8 percento, quelli a breve del 7,5
percento, dove c’era stata una caduta del 12,8 nel
1999.
La ripresa dell’accumulazione di capitale si è
tradotta in un incremento del tasso di sviluppo dei crediti
destinati ad investimenti produttivi che sono cresciuti del 5,9
percento.
Nel corso del 2000 vi è stata una significativa riduzione dei
prestiti in sofferenza e anche questo è un sintomo di una buona
salute del nostro sistema, infatti l’incidenza delle
sofferenze sui prestiti è scesa dal 6,2 al 5,1 per cento con un
miglioramento che ha riguardato tutti i settori, non solo dei
settori particolari.
Inoltre nel 2000 la raccolta bancaria da clientela residente in
Regione è cresciuta del 6,2 percento dopo la contrazione del 4,7
percento avvenuta nel 1999.
In questa situazione positiva generalizzata si inserisce un
elemento negativo che riguarda il costo del denaro in Valle che
rimane superiore alla media nazionale, in particolare il tasso
medio sui finanziamenti a breve termine è aumentato di 1,42
percento rispetto alla crescita italiana dell’1,31
percento.
Ma qui va considerato che questi dati sono basati su una
rilevazione relativa alle condizioni pratiche dagli sportelli di un
campione di banche, che questi dati non tengono conto dei
finanziamenti erogati ai residenti provenienti da sportelli non
insediati in Valle d’Aosta, quota non secondaria,
pari al 42,5 percento del totale, che sono anche esclusi da questi
dati i finanziamenti erogati da Finaosta.
Questo è in sintesi il quadro economico-finanziario in cui va
collocato questo rendiconto finanziario della Regione per
l’esercizio del 2000, un quadro positivo a nostro
modo di vedere che rivela un aumento di risorse per gli
investimenti, una capacità di spesa adeguata, una buona risposta in
generale dell’economia regionale, un aumento dei
consumi, in particolare dei consumi delle famiglie.
Questo risultato riteniamo sia dovuto a condizioni generali
favorevoli, certamente, però è da notare che la nostra crescita è
stata superiore alla crescita media del nord-ovest e alla crescita
media nazionale, quindi crediamo che sia dovuto questo anche a
scelte che ha operato questa Amministrazione che, pur in presenza
di condizioni non favorevoli come quelle della chiusura del tunnel
e dell’alluvione dello scorso anno e che ci ha
portato un mese di paralisi, è riuscita ad ottenere un risultato
che sicuramente ci rende soddisfatti.
Non secondaria è l’operazione che abbiamo fatto a
livello regionale di non andare ad agire su ulteriore prelievo
fiscale, quello a cui faceva riferimento Beneforti, cosa che
avremmo potuto fare operando su alcuni tributi, magari avendo, come
diceva lui, il coraggio di farlo, ma non è questo il punto.
Noi avremmo potuto portare nelle casse una cinquantina di
miliardi, ma cosa avrebbe comportato questo?
Avrebbe sicuramente significato appesantimento allo sviluppo,
freno agli investimenti, ai consumi, quindi freno alla crescita,
cosa che non abbiamo fatto e i risultati li abbiamo ottenuti in
maniera sicuramente maggiore rispetto a quanto avremmo potuto
percepire aumentando le imposte.
Gli interventi messi in atto in tutti i settori, soprattutto in
quelli economici, hanno prodotto questi risultati e quindi
interventi vari, non sto a citarne qualcuno perché sono il
risultato di un sistema di azioni prodotte in sinergia con gli
operatori economici che operano e producono nella nostra
Regione.
Questo è il risultato anche della concertazione, del patto per
lo sviluppo a cui faceva riferimento Beneforti che sta cominciando
a dare dei risultati.
Sicuramente la situazione non è ancora ottimale, ma stiamo
operando per raggiungere anche questo risultato.
Crediamo che continuando ad operare in sinergia riusciremo in
futuro ad aumentare il livello di benessere di questa comunità.
Président
Nous avons terminé la discussion conjointe des
projets de loi n° 126 et n° 127.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK