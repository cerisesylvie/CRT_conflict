Consiglio Regionale della Valle d'Aosta - Oggetto del Consiglio n. 1461 del 27 aprile 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1461 del 27 aprile 2022 - Resoconto
OGGETTO N. 1461/XVI - Interpellanza: "Interventi di
sistemazione della pavimentazione delle strade regionali".
Bertin (Presidente) -
Punto n. 44. Ha chiesto la parola
il consigliere Baccega, ne ha facoltà.
Baccega (FI) -
Quest'interpellanza era stata predisposta
quasi un mese fa, si prende atto che, siccome ogni tanto le
interpellanze vengono presentate per interrogare la Giunta o si
propone una mozione, oppure atti ispettivi che evidenziano
tematiche e criticità poste all'attenzione di tutti... quasi come
d'incanto esce il comunicato o viene presentata la delibera di
riferimento, com'è avvenuto poco fa per il piano delle liste di
attesa. Devo dire, e lo dico simpaticamente, che questo è un
elemento certamente di soddisfazione per noi di minoranza che
evidenziamo i problemi e immediatamente vengono risolti. Direi che
in quest'occasione l'assessore Marzi si è superato, nel senso che
la nostra interpellanza ha sollecitato sicuramente la testata
giornalistica e allora ecco che il lunedì precedente al Consiglio
scorso è stata pubblicata un'intervista all'Assessore che anticipa
parte delle risposte che l'interpellanza chiede. Benvenuta e sono
stato lieto di questo.
Il tema riguarda lo stato del manto stradale delle nostre strade
regionali, si parla di 500 chilometri di percorsi che durante
l'estate, che è alle porte, sono ovviamente percorse da auto, da
tante biciclette, da motociclette, moto di grossa cilindrata, da
scooter, e questo lo dico anche rispetto a una tanto auspicata
stagione estiva positiva per la nostra Regione. Il tema principale
quindi è quello di poter consentire a tutti questi avventori, ma
anche ai Valdostani, di viaggiare in sicurezza in quanto si ritiene
necessario che, proprio in vista della stagione estiva, si possano
presentare ai nostri turisti strade efficienti ma soprattutto
sicure.
Piccola digressione: ho partecipato alla conferenza stampa della
Regione con i vertici del Dipartimento ANAS il 22 marzo 2022 che ha
evidenziato che saranno investiti 15 milioni di euro sulle strade
statali della Valle d'Aosta, la n. 26 e la n. 27, per onorare gli
impegni in diciotto cantieri di cui solo sei saranno nuovi cantieri
e dodici già iniziati. Si è parlato del ritardo sulla progettazione
della Statale 26 tra Quart e Saint-Christophe, si è parlato del
riavvio dei lavori sulla SS 27 Saint-Oyen/Etroubles, sono ritardi
un po' esagerati.
Tornando a noi sappiamo che l'apertura degli impianti del
conglomerato bituminoso normalmente è prevista nel mese di aprile,
va detto che in Piemonte sono già operativi da parecchio tempo, ma,
vista la stagione, si poteva anche anticipare qualche percorso.
Abbiamo diverse strade regionali in questi ultimi due-tre mesi,
le abbiamo frequentate, mesi caratterizzati dal bel tempo, e
abbiamo anche raccolto indicazioni che accertano che molte strade
regionali, all'altezza superiore ai mille metri, ma anche più in
basso devo dire, versano in stato di degrado. I motivi li
conosciamo, probabilmente nel 2020-2021 a causa della pandemia si è
intervenuti di meno, neve, ghiaccio e i prodotti chimici adoperati
per lo sgombero neve provocano normalmente dissesti del manto
stradale, anche se direi che quest'anno il gelo e il disgelo con
infiltrazioni di acqua non sono stati così significativi. Molte
strade regionali sono state oggetto di interventi per la banda
larga e, come ben sappiamo, i ripristini ancora una volta non sono
così efficaci. Ci siamo preoccupati anche di quella straordinaria
manifestazione sportiva che richiama tantissimo pubblico: il "Giro
d'Italia" e gli interventi che si dovranno fare, secondo me,
probabilmente li state già facendo, richiede come garanzia di
sicurezza dei corridori e le garanzie dell'organizzazione sono
numerose.
Chiediamo, giusto per capire, se il personale addetto, quindi i
nostri capi cantonieri, hanno già steso le relazioni annuali sulle
condizioni delle strade regionali, a quanto ammonta il
finanziamento previsto nel bilancio regionale per la stesura degli
asfalti in quanto nel piano lavori si parla di viabilità e opere
stradali per 3.315.000 euro ma probabilmente ci sarà stata qualche
variazione di bilancio che suppongo abbia incrementato l'importo,
quanti chilometri di manto stradale sulle strade regionali saranno
interessati dagli interventi di sistemazione e in quale data sono
previste le gare per l'affidamento dei lavori alle ditte
interessate.
Presidente -
Risponde l'assessore Marzi.
Marzi (SA) -
In realtà il collega Baccega sa meglio di me
che non è mia abitudine ringraziare per le iniziative che vengono
poste in essere per il Consiglio ma di rispondere secondo linee di
riferimento, invece nel caso specifico la ringrazio perché le
repetita
in alcuni casi, non per forza poi si devono
ripetere davvero, è una maniera anche per parlare di questo
tema.
Prima di rispondere nella maniera più puntuale possibile a
quanto lei sta esplicitando e soprattutto sta chiedendo con
assoluto garbo, secondo me, è il caso di puntualizzare un aspetto
di cui sicuramente lei è a conoscenza. Nel 2019 in capo alla
Struttura Viabilità del Dipartimento lavori pubblici e viabilità si
constava un organico di otto capi cantonieri, entro la fine del
2022, saranno tre, attualmente sono cinque, per cui questo è un
dato sicuramente utile da tenere a mente nel momento in cui si
parla di stato della nostra rete viaria di 500 chilometri dato che
queste figure professionali, che ringrazio assieme ai loro colleghi
per il lavoro che tutti i giorni compiono, sono sicuramente
centrali nel reperire e nel prendere atto della situazione dei
nostri ponti e delle nostre strade. Oltre all'attività di
sorveglianza della rete viaria regionale, riguardo un'attività
specialistica di ispezione dei trecentoventisette ponti, quindi
oltre ai 500 chilometri di strade, iniziamo parlando dei
trecentoventisette ponti collegati sul territorio regionale,
centonovantadue di questi sono già stati ispezionati nel 2021, i
restanti centotrentacinque saranno ispezionati nel corrente anno. A
seguito dei monitoraggi si individueranno, tra l'altro, gli
interventi da realizzare e da programmare secondo ordine di
necessità e priorità, tenendo inoltre conto delle disponibilità di
bilancio che arriveranno con la legge di assestamento.
Oltre ai ponti, come richiamato, è in corso un'attività
specifica sui 500 chilometri della nostra strada regionale e a
partire dal 2020 è stato avviato un piano di manutenzione
straordinaria che prevede i seguenti stanziamenti: 3,2 milioni di
euro per l'anno 2022, 4,8 milioni di euro per il 2023, 4,8 milioni
di euro per il 2024. Inoltre il bilancio di previsione per il
triennio 2022-2024 prevede per le opere di sistemazione della rete
stradale le seguenti risorse: euro 2.613.000 per il 2022, euro
7.243.000 per il 2023, euro 8.973.000 per il 2024.
Riguardo all'importo complessivo di circa 3,2 milioni di euro
stanziati in bilancio per l'anno corrente, secondo una stima
attualizzata da parte degli uffici sarà possibile intervenire
nell'asfaltatura di circa 20 chilometri di strade regionali, una
quantità sostanzialmente in linea rispetto alla media dell'ultimo
triennio.
Per il triennio 2022-2024 abbiamo quindi destinato alla
sicurezza stradale e alla manutenzione delle infrastrutture
regionali un significativo investimento per un totale di 31,6
milioni di euro. A questi si sommano inoltre 8,3 milioni di euro
assegnati dallo Stato nel periodo 2021-2026 per gli interventi
dedicati all'accessibilità alle aree interne nei territori dei
Comuni dell'
Unité des Communes
Evançon, Mont-Rose, Walser e
Grand Paradis che saranno utilizzati per migliorare la
pavimentazione e la sicurezza di strade regionali, gallerie e
viadotti.
Naturalmente rispondo alla sua domanda rispetto al venire a
relazionare in Commissione - cosa che farò molto volentieri - ma
non chieda all'incudine cosa fa il martello. L'avvio degli
interventi è previsto nel prossimo mese di maggio tenendo conto che
le tempistiche sono condizionate dalle ben note difficoltà di
reperimento delle forniture provenienti da fuori Valle a causa dei
forti incrementi delle materie prime e dei costi energetici e dai
tempi di riapertura degli impianti di produzione del conglomerato
bituminoso. Ad oggi infatti nella nostra regione si ha notizia
della riapertura di soli due impianti di produzione sui quattro
presenti nella nostra Valle. È quindi importante trattare il tema
inerente gli interventi che abbiamo posto in essere rispetto alla
nota questione aumento prezzi delle materie prime, perché questo
sta condizionando sia gli interventi che i loro tempi di
attuazione: ecco perché abbiamo risposto prontamente alle richieste
dei rappresentanti delle imprese del settore edile dei
professionisti con delibera dello scorso 11 aprile, la n. 381, che
avevamo anticipato e illustrato tra l'altro nell'ultima consulta
dei lavori pubblici, e che, di fatto, aggiorna una deliberazione,
che in via sperimentale e assolutamente per primi in Italia,
avevamo già posto in essere nel 2021. Siamo infatti intervenuti per
adeguare i prezzi delle lavorazioni delle pavimentazioni stradali e
delle opere in calcestruzzo rendendo possibile ai professionisti
predisporre analisi che consentano incrementi compresi tra il 30
percento e il 40 percento perché questi ultimamente hanno
maggiormente risentito degli eccezionali aumenti dei costi
energetici aggravati dalla guerra in corso.
Inoltre, per dare maggiore respiro alle imprese, abbiamo
previsto di intervenire sui progetti già approvati e non ancora
appaltati dando la possibilità di verificare la stima dei lavori
per consentirne la loro riapprovazione. Ciò sarà fattibile in
maniera strutturale attraverso l'istituzione di un fondo dedicato
con la prossima legge di assestamento che possa sostenere l'avvio
dei cantieri e la realizzazione delle opere programmate.
La DGR di cui sopra, tra l'altro, è stata presa ad esempio dalla
struttura gestionale direttiva dell'Ance Piemonte come modello da
portare avanti per gestire, per quanto possibile a livello locale,
la dinamica di aumento dei prezzi.
Per ciò che concerne il "Giro d'Italia", sono già intervenute
delle opere di manutenzione straordinaria sulla strada regionale n.
20 e sulla strada regionale n. 40 e, tra l'altro, ne abbiamo già
dato comunicazione sia al sindaco Borbey che al sindaco Martinet e,
come da lei richiamato, la sua presenza alla conferenza stampa di
ANAS a tutti gli effetti ha evidenziato gli interventi che lei ha
anche enumerato nella presentazione della seguente interpellanza,
che, di fatto, costano di circa 105 mila euro di intervento per
quello che riguarda l'ANAS per ogni chilometro statale della nostra
regione.
Ritengo sia anche importante aggiornare rispetto al fatto che,
in merito alla SS 27, l'opera la cui gara sarebbe stata bandita a
dicembre è stata oggetto di valutazione per quanto riguarda un
adeguamento dei prezzi che l'ha portata di fatto a passare da 103
milioni di opera a oltre 116 milioni di euro e abbiamo notizie da
parte di ANAS che sta per essere bandita la gara.
Presidente -
Per la replica, ha chiesto la parola il
consigliere Baccega.
Baccega (FI) -
Grazie Assessore. È inevitabile che le
informazioni che ci ha dato sono sicuramente importanti e ci fa
piacere che il Piemonte abbia preso ad esempio le indicazioni che
vengono dagli uffici delle nostre strutture.
Per noi, come le ho detto nella presentazione, il tema è la
sicurezza delle strade perché è necessario garantire ai turisti
strade efficienti e sicure, garantire una tranquilla viabilità
sulle strade regionali soprattutto per moto e biciclette, che,
molto spesso, sono oggetto di incidenti anche pericolosi e brutti.
Abbiamo preso atto che questa è diventata per voi una priorità e
l'auspicio è che si possa vedere i lavori partire quanto prima. La
ringrazio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK