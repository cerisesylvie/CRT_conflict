Consiglio Regionale della Valle d'Aosta - Oggetto del Consiglio n. 1102 del 26 gennaio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Contributi, incentivi
Precedente
Successivo
Resoconto integrale del dibattito dell'aula
Oggetto del Consiglio n. 1102 del 26 gennaio 2000 - Resoconto
OGGETTO N. 1102/XI Intendimenti in merito alla riforma del
ruolo delle Pro Loco e alle modalità del loro finanziamento.
(Interpellanza)
Interpellanza Richiamate la legge regionale n. 9/87, relativa
alla "Riforma dell’organizzazione turistica della
Regione" e la legge regionale n. 35/94, concernente invece i
"Finanziamenti alle aziende di promozione turistica (APT) e alle
associazioni Pro Loco della Regione";
Tenuto conto che sul territorio valdostano sono presenti
numerose Pro Loco che, oltre ad organizzare manifestazioni ed
eventi, si occupano anche di promuovere turisticamente
l’immagine del proprio paese;
Preso atto che l’impegno dei componenti delle
varie Pro Loco è a carattere volontario e gratuito, supportato
economicamente principalmente da alcuni contributi regionali e
comunali e da sponsorizzazioni locali, per lo più destinati alla
copertura delle spese fisse;
Considerato altresì che l’Assessorato regionale
al Turismo sembra che stia predisponendo una riforma complessiva
dell’organizzazione turistica regionale;
i sottoscritti Consiglieri regionali
Interpellano
la Giunta regionale per conoscere:
1) se nell’ambito delle riforme che si vogliono
intraprendere viene mantenuto il ruolo importante fino ad oggi
svolto dalle Pro Loco;
2) in caso di risposta positiva, se esiste la volontà:
a) di aumentare il fondo per il finanziamento delle Pro
Loco;
b) di riconoscere nelle sopracitate leggi
l’Associazione regionale delle Pro Loco ed i
nascenti consorzi tra Pro Loco;
c) di anticipare di almeno un mese il termine attualmente
fissato al 31 marzo di ogni anno, per la presentazione, da parte
delle stesse Pro Loco, del calendario delle attività corredato dai
bilanci previsionale e consuntivo in modo da rendere più breve
l’espletamento delle relative pratiche burocratiche,
e quindi accedere più velocemente ai relativi finanziamenti.
F.to: Lanièce - Viérin M.
Presidente
La parola al Consigliere Lanièce.
Lanièce (Aut)
Quest'interpellanza vuole ribadire
l'importanza che rivestono nella nostra regione le varie Pro loco
presenti nei diversi paesi. In virtù del fatto che
l'Amministrazione regionale sta da tempo lavorando per
riorganizzare l'attività turistica nel settore turistico
valdostano, vogliamo sapere quale sarà il ruolo destinato alle Pro
loco valdostane.
Questi organismi, coordinati e organizzati da volontari che si
impegnano per vivacizzare e promozionare le attività
socio-culturali, manifestazioni, mostre ed eventi dei propri paesi,
hanno svolto finora un importante ruolo nella promozione turistica
dell'immagine delle varie località della nostra regione. Basti
pensare alle numerose sagre e feste che quasi tutti i fine
settimana vengono organizzate nei vari paesi della Valle. Il
turista, il villeggiante, anche di passaggio, è piacevolmente
stimolato a vivere questi momenti di quotidianità valdostana sia
con la consumazione di prodotti tipici, sia con la scoperta delle
tante tradizionali e ludiche abitudini della nostra regione.
Ribadendo che l'impegno dei componenti delle varie Pro loco è a
carattere volontario e gratuito, supportato economicamente da
alcuni contributi regionali e comunali e da sponsorizzazioni
locali, per lo più destinate alle spese fisse, mi sembra opportuno
chiedere alla Giunta regionale se, nell'ambito delle riforme che si
vogliono intraprendere, verrà almeno mantenuto, se non
ulteriormente valorizzato, il ruolo importante fino ad oggi svolto
dalle Pro loco.
Nello specifico, vorremmo capire se esiste da parte della Giunta
regionale la volontà di aumentare le risorse economiche a
disposizione della Pro loco, riconoscendo, inoltre, nella legge
regionale l'Associazione regionale delle Pro loco e i nascenti
consorzi fra Pro loco, nati dopo l'approvazione della legge che
costituiva le Pro loco.
Un altro passo importante che espliciterebbe questa volontà
sarebbe la decisione di anticipare di almeno un mese il termine,
attualmente fissato al 31 marzo di ogni anno, per la presentazione
da parte delle stesse Pro loco del calendario delle attività.
L'anticipazione di questo calendario, corredato dai bilanci
previsionale e consuntivo, renderebbe più breve l'espletamento
delle varie pratiche burocratiche, consentendo un accesso più
veloce ai relativi finanziamenti.
Anche perché sappiamo che le Pro loco ricevono i finanziamenti
regionali tra i mesi di maggio e giugno, e sappiamo che il
calendario delle attività riguarda manifestazioni che iniziano già
a gennaio: quindi attualmente mettiamo in condizione le Pro loco di
dover anticipare i soldi per le manifestazioni da gennaio fino a
maggio.
Se fosse possibile anticipare almeno di un mese la presentazione
del calendario, è ovvio che le questioni burocratiche sarebbero
velocizzate e i soldi potrebbero pervenire già nel mese di aprile.
In questo modo potremmo premiare gli sforzi di molti Valdostani,
che solo per senso civico e amore per il proprio paese passano
giorni e giorni ad impegnarsi gratuitamente per promuovere
turisticamente, al meglio, la propria località e quindi l'intera
Valle d'Aosta.
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Al primo quesito rispondiamo che il progetto
di riforma dell'organizzazione turistica a livello locale
salvaguarderà il ruolo svolto attualmente dall'Associazione Pro
loco, per quanto attiene la promozione e la valorizzazione delle
risorse turistiche, ma non solo, gastronomiche anche delle località
interessate. Ne confermerà il ruolo attualmente svolto anche in
applicazione della vigente normativa regionale.
Sono invece allo studio nel progetto di riforma una serie di
accorgimenti idonei ad incentivare l'integrazione della loro
attività, in particolare per ciò che riguarda le manifestazioni
organizzate sul territorio di competenza, integrazione di queste
attività con quelle analogamente svolte da parte degli organismi
destinati a rilevare il ruolo delle attuali APT.
Nella sostanza, al primo quesito rispondiamo che
l'organizzazione tiene conto del ruolo delle Pro loco, vuole meglio
con questa riforma legislativa coordinare tutte queste iniziative,
per evitare il duplicarsi di iniziative similari nello stesso
periodo in comuni limitrofi all'interno della stessa APT. Quindi,
salvaguardia del ruolo, ma se possibile un miglior coordinamento
delle manifestazioni.
Al secondo quesito, si chiede al punto a) se c'è la volontà di
aumentare il fondo per il finanziamento delle Pro loco; in questo
momento non potrei che dare delle risposte di carattere generico.
Vogliamo per il 2000 mantenere i finanziamenti attuali a
disposizione, perché nel bilancio di previsione recentemente
approvato abbiamo stanziato 1 miliardo.
C'è il discorso delle difficoltà eventualmente economiche, il
tutto va verificato in questo complesso riorganizzativo, dove le
Pro loco dovrebbero avere un maggiore coordinamento più che con
l'Assessorato, con le APT di competenza, in modo che il tutto possa
essere meglio coordinato dal punto di vista dell'azione concreta e
anche forse delle disponibilità finanziarie. Al momento non posso
dire se l'Amministrazione aumenterà o meno; posso garantire che c'è
la volontà di mantenere l'attuale finanziamento e la stessa volontà
è sottolineata dal bilancio regionale, che prevede 1 miliardo annuo
per le Pro loco.
Al punto b) si chiede se c'è la volontà di riconoscere nelle
sopracitate leggi l’Associazione regionale delle Pro
loco ed i nascenti consorzi tra Pro loco; qui l'argomento è più
complesso. Si ritiene che, tenuto conto delle finalità del disegno
di legge e della disciplina da introdursi, un riconoscimento "ex
lege" dell'associazione regionale, per quanto sempre possibile,
avrebbe un significato più formale che sostanziale, in quanto resta
evidente che riconosciuto o meno per legge, l'organismo
rappresentativo delle Pro loco è e rimane l'interlocutore
preferenziale e direi irrinunciabile nella discussione di tutte le
problematiche riguardanti il ruolo delle attività delle stesse.
Quindi, visto che è un organismo che nasce dal basso, andare a
riconoscerlo e a istituzionalizzarlo dall'alto per legge diventa
rischioso. Riconosciute le Pro loco, noi diamo a quest'organismo
proprio il ruolo di rappresentanza; infatti tutte le problematiche
vengono sempre affrontate interpellando quest'organismo.
Per quanto riguarda i consorzi, occorre capire che ruolo gli
stessi debbano svolgere e se tale ruolo dipenda da un formale
riconoscimento, perché la riforma che sta andando avanti prevede la
costituzione di consorzi che non riguardano solo le Pro loco, ma
che riguardano tutti gli operatori del settore turistico presenti
nelle località. Quindi bisognerà vedere che tipo di ruolo vogliono
avere questi consorzi: se rientreranno nelle caratteristiche
previste dalla legge, non c'è nessun problema a riconoscerli.
Sull'ultima istanza, posso anche condividere che l'istanza che
viene proposta dall'interpellante risponda ad esigenze di ordine
pratico, perfettamente condivisibili anche da parte mia, e secondo
noi possono anche essere accoglibili. Bisogna solo verificare un
aspetto, che è quello che attualmente una richiesta di questo tipo
si scontrerebbe purtroppo con una realtà che è caratterizzata
dall'incapacità di molte Pro loco di stabilire il calendario delle
attività subito dopo l'inizio dell'anno, tanto da costringere gli
uffici dell'Assessorato, a parte per alcune che sono quelle meglio
organizzate e più attive, a faticosi, estenuanti e ripetuti
solleciti già con i termini che abbiamo adesso a disposizione.
Se andiamo a ridurre ulteriormente questi termini, c'è il
rischio che le Pro loco non riescano ad adempiere a questa
formalità e quindi non possano accedere al finanziamento, e visto
che i finanziamenti vengono erogati complessivamente, si creerebbe
un disagio.
Comunque è una cosa che va approfondita; se riusciremo a mettere
in piedi dei meccanismi che potranno accorciare i tempi, snellire
le procedure e far sì che i finanziamenti, visto che sono stanziati
in bilancio, arrivino sin da subito a destinazione, questa sarà
un'attenzione particolare che porremo nella riorganizzazione del
settore.
Presidente
La parola al Consigliere Lanièce.
Lanièce (Aut)
Prendo atto con soddisfazione della risposta
fornitami dall'Assessore, il quale ha ribadito che con la nuova
riforma del settore turistico verrà mantenuto il ruolo svolto dalle
Pro loco finora, secondo me un ruolo importante.
Per quanto riguarda le altre domande, l'Assessore ha detto che
per ora il fondo di finanziamento rimarrà fissato a quota 1
miliardo, ma che si vedrà nel futuro, tenuto conto che in questa
nuova riforma ci dovrebbe essere un coordinamento delle Pro loco
assieme ai nuovi enti che subentrerranno alle APT, e quindi anche
un coordinamento per la gestione finanziaria. Invitiamo l'Assessore
e la Giunta a seguire questo particolare aspetto, perché molte
manifestazioni in Valle sono organizzate dalle Pro loco, composte
da persone che svolgono quest'attività in modo gratuito e
volontario.
Per quanto riguarda il riconoscimento, questa era una cosa che
chiedevo non tanto per l'aspetto formale, perché so che stanno
nascendo diversi consorzi fra le Pro loco, per gestire assieme
attività. Nella nostra comunità dell'Evançon le Pro loco da diverso
tempo gestiscono assieme diverse manifestazioni, però con
difficoltà burocratiche perché non essendoci un'unica struttura a
cui far riferimento dal punto di vista fiscale, ci sono sempre dei
problemi per le fatture. Sappiamo che per superare questo problema
stanno nascendo dei consorzi: per questo forse sarebbe opportuno
riconoscerli in legge, in modo che se per caso questi consorzi
dovessero organizzare delle attività, potrebbero beneficiare di
interventi regionali, in quanto soggetto unico fiscale e
richiedente dei contributi.
Infine, l'ultima domanda che avevo fatto era la richiesta di
anticipare di un mese il termine fissato per la presentazione del
calendario delle attività. So anch'io che nell'ufficio delle Pro
loco, presso l'Assessorato al turismo, molte volte la responsabile
deve sollecitare alcune Pro loco a presentare nei termini previsti
attualmente, il 31 marzo, la presentazione di questo calendario,
però di fronte alla possibilità, anticipando i termini, di avere
prima i finanziamenti, penso che tutte le Pro loco sarebbero
d'accordo, visto che succede che i finanziamenti arrivano a maggio
o a giugno, e l'attività delle Pro loco inizia da gennaio e quindi
ci sono sei mesi da gestire o con i soldi avanzati dall'anno
precedente, oppure con i soldi dei rappresentanti della Pro loco. È
ovvio che molte volte se oltre a lavorare gratuitamente, in più
bisogna anticipare dei soldi, magari si preferisce non organizzare
alcune manifestazioni.
Per ovviare a questo inconveniente, se si permettesse alle Pro
loco di ottenere al più presto possibile i finanziamenti dovuti in
base alla normativa, sicuramente le Pro loco sarebbero disponibili
a fare lo sforzo di anticipare di un mese la presentazione del
calendario. L'Assessore ha detto che su questo tema sarebbe
d'accordo, quindi lo invito quando si incontrerà con i
rappresentanti delle Pro loco, a verificare di persona se c'è
questa volontà da parte delle Pro loco di anticipare la
presentazione del calendario, sapendo che ne avranno comunque un
giovamento, perché potranno avere prima i finanziamenti stabiliti
dall'Amministrazione regionale.
Ringrazio la Giunta e il Consiglio per avermi permesso di
svolgere queste interrogazioni, visto che non sto molto bene.
Grazie ancora.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK