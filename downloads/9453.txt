Consiglio Regionale della Valle d'Aosta - Oggetto del Consiglio n. 513 del 10 maggio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 513 del 10 maggio 1989 - Resoconto
OGGETTO N. 513/IX - INIZIATIVE DELLA GIUNTA REGIONALE PER
POTENZIARE IL TERMALISMO IN VALLE D'AOSTA. (Interpellanza)
PRESIDENTE:
Do lettura dell'interpellanza in oggetto,
presentata dal Consigliere Riccarand ed iscritta al punto n. 15
dell'ordine del giorno dell'adunanza odierna.
INTERPELLANZA
Vi è in Valle d'Aosta un settore economico dalle grandi
potenzialità, ma notevolmente trascurato: il termalismo.
All'inizio del 1900 le terme di Courmayeur, St. Vincent e
Pré-Saint-Didier avevano un grande prestigio a livello nazionale e
determinavano un significativo afflusso turistico nelle nostre
vallate.
Attualmente vi sono in Italia circa 130 stabilimenti termali,
attorno ai quali ruota l'economia di vaste zone. La Valle d'Aosta,
con il suo unico stabilimento termale di Saint-Vincent è,
nonostante le sue tradizioni, all'ultimo posto della graduatoria
dell'Italia centro settentrionale.
Un rilancio del termalismo è possibile e necessario in Valle
d'Aosta, ma occorre fare una scelta precisa e concreta per il
potenziamento delle terme di Saint-Vincent e per la riapertura
delle terme di Pré-Saint-Didier.
Tutto ciò premesso, il sottoscritto Consigliere regionale
INTERPELLA
la Giunta regionale per conoscere:
1) quale ruolo si intende assegnare al termalismo nella nostra
Regione;
2) che cosa si intende fare per il potenziamento delle terme di
Saint-Vincent e, in particolare, quando si intende provvedere a
restaurare le vecchie terme;
3) quali sono i progetti per le terme di Pré-Saint-Didier ed
entro quale data potranno, presumibilmente, essere riaperte al
pubblico.
PRESIDENTE:
Ha chiesto la parola Consigliere Riccarand; ne
ha facoltà.
RICCARAND (NS):
La Valle d'Aosta, come abbiamo scritto
nell'interpellanza, ha delle grandi potenzialità nel settore del
termalismo ed anche una grande tradizione. Sappiamo infatti che,
all'inizio del 1900, Comuni come Courmayeur, St. Vincent e
Pré-Saint-Didier avevano un grande prestigio proprio grazie alla
presenza delle terme.
Oggi, invece, la situazione in Valle d'Aosta si presenta
notevolmente carente sotto l'aspetto dell'utilizzazione delle
potenzialità delle acque termali. L'unico stabilimento in funzione
è appunto quello di Saint-Vincent, mentre, per quanto riguarda
Pré-Saint-Didier, è da anni che si parla di una riapertura delle
terme, ma siamo ancora ben lontani dalla realizzazione di questo
obiettivo. Nulla si conosce poi rispetto alle possibilità ed alle
intenzioni delle future terme di Courmayeur, anzi sono state
operate delle scelte che di fatto hanno pregiudicato l'utilizzo
delle acque della fonte La Saxe.
Con questa interpellanza, quindi, vogliamo riproporre il
problema che già avevamo sottolineato l'anno scorso, quando abbiamo
discusso il bilancio di previsione per il 1989, e conoscere le
intenzioni dell'Esecutivo regionale per quanto riguarda in
particolare le terme di Pré-Saint-Didier: stato del progetto, tempo
dei lavori, previsioni per la loro riapertura al pubblico. Per
quanto riguarda poi le terme di Saint-Vincent, intendiamo conoscere
in che modo e con quali strumenti le si intende rilanciare e più
specificatamente che cosa si intende fare rispetto alle vecchie
terme, nei cui confronti alcuni parlano in termini di demolizione
ed altri di ristrutturazione; in merito, però, non si conoscono le
intenzioni dell'Amministrazione regionale.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
Per quanto concerne le terme di
Saint-Vincent, posso dire che la Giunta regionale, di concerto con
la Sovraintendenza alle Antichità e Belle Arti e con la locale
Amministrazione comunale, sta esaminando il problema per decidere
se demolire o riutilizzare le vecchie terme. I1 tutto però è ancora
in una fase preliminare di studio.
Per le terme di Pré-Saint-Didier, invece, sono quasi ultimati i
lavori di captazione delle acque e sono già state fatte le prime
analisi delle acque fredde, tiepide e calde, anche per valutarne la
quantità, perché durante i lavori tali acque sorgive sparivano e
poi ricomparivano, ma poi c'è stata una certa stabilizzazione della
portata intorno ai circa 5 litri al secondo.
La progettazione è ormai ultimata ed già stata chiesta al Comune
di Pré Saint Didier la relativa licenza edilizia. Il Comune sta ora
predisponendo una variante al Piano regolatore, nel quale non era
prevista la costruzione delle nuove terme.
E' piuttosto difficile a questo punto indicare dei tempi
precisi, anche se si sta cercando di seguire l'evoluzione di tutta
la prassi burocratica relativa al progetto, che è già stato
ultimato e consegnato una decina di mesi fa, ma che ha dovuto
subire alcune varianti, richieste dal Sovrintendente, che hanno
comportato diversi mesi di lavoro. Se il Consigliere Riccarand è
interessato al progetto, può prenderne tranquillamente visione,
così si potrà accertare di persona che si tratta di una cosa
veramente ben fatta. Speriamo di poter avviare i lavori nel più
breve tempo possibile, anche se occorre tener conto
dell'approvazione della variante del Piano regolatore.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Sono solo parzialmente soddisfatto della
risposta dell'Assessore, perché mi sembra di capire che ci siano
ancora grossi problemi rispetto alla prospettiva di un rilancio in
tempi brevi del ruolo del termalismo in Valle d'Aosta. Ribadisco la
necessità di preoccuparsi maggiormente di questo settore. Sappiamo
infatti che in altre regioni d'Italia intorno alle terme vive
l'economia di intere zone e credo che la collocazione della nostra
Regione e la qualità delle sue acque possano far si che anche in
Valle d'Aosta il termalismo diventi una importante fonte di
occupazione, di lavoro e di reddito, nonché di attrattiva
turistica, oltre che evidentemente un'occasione per curare delle
malattie, per l'economia complessiva della nostra Regione.
La raccomandazione che possiamo quindi fare alla Giunta
regionale è quella di seguire con particolare attenzione questo
settore, in modo da arrivare in tempi brevi ad un rilancio e ad un
potenziamento del termalismo in Valle d'Aosta.
PRESIDENTE:
Colleghi Consiglieri, visto che ora è presente
l'Assessore ai Lavori Pubblici, credo che si possa tornare
all'interrogazione iscritta al punto 12 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK