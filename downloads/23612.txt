Consiglio Regionale della Valle d'Aosta - Oggetto del Consiglio n. 2684 del 9 maggio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2684 del 9 maggio 2007 - Resoconto
OGGETTO N. 2684/XII - Presunta attività di riciclaggio di
denaro presso il Casinò di Saint-Vincent. (Interrogazione)
Interrogazione
Premesso che:
·
un'inchiesta della Direzione investigativa antimafia di
Palermo ha rilevato un'ampia e consolidata attività di riciclaggio
di denaro sporco presso il Casinò di Saint-Vincent, collegata ad
ambienti della criminalità organizzata siciliana;
·
l'indagine vede coinvolte 22 persone, tra le quali tre
dipendenti dell'azienda;
Preoccupati dell'ennesimo scandalo che ha travolto la Casa da
Gioco valdostana, con un ulteriore danno d'immagine;
i sottoscritti Consiglieri regionali
Interrogano
il Presidente della Regione o l'Assessore delegato per
sapere:
1) quali ruoli ricoprono i dipendenti coinvolti
nell'inchiesta di cui in Premessa;
2) quali provvedimenti sono stati adottati dall'azienda nei
loro confronti;
3) se l'indagine di internal auditing, disposta nello scorso
mese di settembre dal cda successivamente all'inchiesta della
Direzione investigativa antimafia di Palermo, ha evidenziato
comportamenti anomali o illeciti da parte di dipendenti
dell'azienda: in caso affermativo, quali elementi sono
emersi;
4) se corrisponde al vero la notizia che Casinò S.p.A. si
accolla gli oneri dell'assistenza legale dei dipendenti
indagati.
F.to: Tibaldi - Frassy - Lattanzi
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Nell'ambito dell'interrogazione si fa
riferimento a un'inchiesta della "DIA", credo che il tutto sia
rilevato da articoli di giornale, perché rispetto a questo tema ho
cercato di acquisire da parte della "Casino de la Vallée" gli
elementi e la situazione che viene evidenziata è una situazione che
al momento non dà certezze, anzi sono degli accertamenti. Rispetto
a questo le prime notizie risalgono al settembre 2006, da cui
emergevano 2 nominativi relativi alla "Casino de la Vallée" che
erano coinvolti nell'indagine. Allo stato degli atti, non essendo
stato emesso alcun provvedimento nei confronti di questi
dipendenti, qualunque azione intrapresa nei loro confronti
risulterebbe illegittima e sicuramente esporrebbe l'azienda ad
azioni legali e risarcitorie. Quindi, in accordo e in via del tutto
prudenziale, al fine di sciogliere qualsiasi dubbio e in assenza di
altri riscontri, è stata valutata la possibilità di destinare uno
dei 2 dipendenti di allora - uno nel frattempo è andato in pensione
- ad attività non direttamente collegabili ai contatti con i
clienti; più precisamente, ad oggi, uno dei 2 dipendenti in allora
interessato all'inchiesta è utilizzato per delle fasi di "back
office" relative al recupero dei crediti. L'azienda, rispetto a
questo tema, per la persona che è andata in pensione, ovviamente lo
ha informato e ha annunciato che qualora dovessero emergere delle
situazioni di colpa o di altra responsabilità, agirebbe nei suoi
confronti per eventuali risarcimenti.
Rispetto alle notizie già di allora era stata avviata
un'attività di "internal auditing". Quella indagine conoscitiva in
merito a quella funzione svolta dall'azienda fa emergere che questa
funzione ha analizzato le dinamiche di gioco dei clienti coinvolti
nell'inchiesta e ha informato il "CdA" degli accertamenti svolti.
L'esame di questi documenti di archivio non ha fatto emergere
alcuna anomalia o comportamenti non conformi a procedure in essere
a carico dei dipendenti coinvolti.
In ultimo, rispetto alla situazione attuale nel marzo 2007, con
il deposito da parte della Magistratura inquirente degli atti
connessi alle indagini svolte, si è appreso che nelle indagini era
coinvolto un ulteriore nominativo che completava il quadro di 3
persone, come lei ha indicato. Come avvenuto per gli altri
dipendenti oggetto di indagine e per le stesse ragioni, l'azienda
ha ritenuto opportuno impiegare il dipendente a un diverso incarico
che non comportasse rapporti con la clientela; quindi, in attesa di
una definizione, oggi le persone che sono state coinvolte non hanno
più un rapporto diretto a livello prudenziale per permettere un
sereno proseguimento delle indagini.
Rispetto alle sue domande, oggi come oggi delle 3 persone una è
andata in pensione e 2 svolgono attività di "back office".
"Quali provvedimenti sono stati adottati dall'azienda nei
loro confronti"
: ovviamente nessuno, al di là di questo
accordo, perché non c'è nemmeno stato il rinvio a giudizio; ecco
perché nell'ambito dell'interrogazione lei questo non lo fa
emergere, c'è un'inchiesta e nessun tipo di provvedimento preso,
quindi qualsiasi pronunciamento sarebbe fuori luogo. L'"internal
auditing" ha fatto gli accertamenti e non ha fatto emergere
anomalie del caso.
Per quanto riguarda la quarta domanda, rilevo quanto segue: in
ordine alla questione dell'eventuale accordo da parte di "Casino de
la Vallée" degli oneri di assistenza legale dei dipendenti
indagati, l'azienda intende attenersi al criterio secondo il quale
essa potrà procedere alla copertura dei costi di difesa, come
avvenuto in passato, per i fatti ascrivibili allo svolgimento
dell'attività lavorativa e, in caso di pronuncia definitiva, che
accerti l'estraneità dei dipendenti ai fatti addebitati. Ad oggi
tutti gli interessati si avvalgono di una difesa che hanno scelto e
l'eventuale rimborso avverrà esclusivamente nel momento in cui i
dipendenti dovessero essere dichiarati estranei a tutta la vicenda.
Mi pare, questo, un comportamento prudenziale; direi che l'azienda
a suo tempo aveva già trasmesso alla Procura di Palermo una
comunicazione, mettendosi a disposizione della Procura per
qualsiasi rapporto, mi pare che ci sia un atteggiamento
collaborativo, non si utilizza in modo esasperato questa notizia,
ma si cerca di approfondire. Ad oggi i riscontri sono stati quelli
che vi ho descritto. Attendiamo con fiducia l'evolversi delle
indagini.
Presidente
- La parola al Consigliere Tibaldi.
Tibaldi (CdL)
- Ogni volta che ci confrontiamo sulla
materia della casa da gioco ci sono delle novità che sono
impressionanti. È pazzesco il contenuto della sua risposta,
d'altronde i nostri quesiti erano preordinati a testare la
veridicità di alcune informazioni, per renderci conto che non si
capisce più da che parte sta l'azienda! Adesso le spiego quali sono
le nostre controdeduzioni alle sue risposte... al casinò viene
scoperta una vasta attività di riciclaggio di denaro sporco ad
opera dell'Antimafia di Palermo...
Marguerettaz
(fuori microfono) ... una presunta...
Tibaldi (CdL)
- ... sì, l'Antimafia svolge attività
investigativa, non sto parlando di un giudice, sto parlando
dell'Antimafia! Veniamo a sapere che l'azienda, non appena si
scopre questa deprecabile vicenda, licenzia i "rabatteurs" e si
costituisce parte civile, a settembre 2006. Veniamo a sapere che
poco dopo che è scattata l'indagine, l'azienda dispone un'indagine
di "internal auditing", di cui lei ci ha dato conto ad ottobre
2006, quando più interpellanze vennero effettuate in Consiglio, e
questa indagine non fa emergere nulla! Anche qui, abbiamo qualche
dubbio su come sia stata condotta questa indagine da parte
dell'azienda! Le persone coinvolte veniamo a sapere che sono 3, di
cui l'azienda 2 le mette nel "back office", questo limbo in cui non
si capisce bene quali funzioni svolgano, mentre una è andata in
pensione. È vero che non ci sono provvedimenti definitivi e che
l'indagine deve ancora essere conclusa, ma è altrettanto vero che
la storia del casinò è costellata di vicende e di esempi nel corso
dei quali, solo perché sia stato imputato a un dipendente un
comportamento non conforme, è scattata una sospensione o, peggio,
un licenziamento. Ricordiamo i fatti di ottobre, andiamo
all'ottobre scorso, facciamo i nomi di 2 dipendenti di cui uno
sospeso e uno licenziato, dai quali sono scaturiti scioperi ad
oltranza?
Vorremmo sapere come questa azienda si comporta, quali pesi e
quali misure utilizza nell'affrontare situazioni che sono gravi, ma
che hanno esiti completamente differenti! È paradossale che questa
azienda, che da un lato si costituisce parte civile, giustamente,
rispetto al danno di immagine e ai danni economici che ne
deriveranno, possa procedere alla copertura dei costi di difesa
delle persone coinvolte con un eventuale rimborso successivo! Ma
altre persone sono state licenziate in tronco o sospese, vada a
rivedersi le relazioni del liquidatore Bo che narrano tutte le
cronache giudiziarie che hanno costellato la storia del casinò! Ci
sono persone che sono ancora in attesa di provvedimento definitivo
e che sono state mandate a casa senza troppi scrupoli da parte
dell'azienda!
Allora, Assessore, lei che rappresenta l'azionariato di
maggioranza, come state agendo lì dentro? Le sembra, questo,
coerente come comportamento? Le sembra normale che ci sia questa
situazione pazzesca e inammissibile di fronte a fatti così gravi? È
vero che c'è un'indagine investigativa, ma è vero anche che non è
ammissibile che l'azienda abbia un comportamento così incoerente e
iniquo nei confronti di alcuni suoi dipendenti! Allora le chiediamo
che si faccia parte diligente in quanto rappresentante
dell'azionista di maggioranza presso il "CdA", perché non è giusto
che ci sia un comportamento del genere, è di cattivo esempio, è di
cattivo gusto! Sta di fatto che anche la "internal auditing" non ha
messo in evidenza nulla... non le sembra distorta questa
situazione? Che da un centro di indagine a 2.000 km. di distanza
vengano a scoprire determinate attività di presunto riciclaggio e
l'indagine interna non fa emergere nulla... non le sembra distorto
questo?
(interruzione dell'Assessore Marguerettaz fuori
microfono)
... perché si è costituita parte civile allora? Ha annunciato
che si sarebbe costituita parte civile a settembre, lo hanno
riportato i giornali e anche lei ne ha fatto riferimento in una
lunga risposta alle nostre domande, forse non si ricorda più; le
posso ricordare l'interpellanza che è stata presentata il 13
ottobre da diversi gruppi consiliari e alla quale lei ha dato
risposta il 25 ottobre scorso!
Presidente
- Prima di dichiarare conclusi i lavori della
mattinata, faccio presente che sono stati presentati diversi
emendamenti agli oggetti in discussione oggi e domani, i quali vi
verranno distribuiti.
È stato presentato un emendamento all'oggetto n. 31 da parte del
Presidente Caveri, 3 emendamenti del collega Sandri all'oggetto n.
32, 5 emendamenti di cui 4 del collega Sandri e uno del gruppo
"Arcobaleno" all'oggetto n. 36, 7 emendamenti all'oggetto n. 37, 12
emendamenti all'oggetto n. 2 della sessione europea; inoltre sono
state consegnate le relazioni riguardanti gli oggetti n. 36 e n.
2.
Per quanto riguarda il disegno di legge n. 164, riguardante la
sessione europea, gli emendamenti possono essere ancora presentati
entro domattina. Alla fine della distribuzione degli emendamenti,
dichiarerò conclusi i lavori di questa prima mattinata dei lavori
odierni. I lavori riprenderanno alle 15,30 con la continuazione
della discussione degli oggetti all'ordine del giorno. Gli
emendamenti sono stati distribuiti.
Dichiaro chiusa la seduta mattutina del Consiglio.
La seduta è tolta.
---
La seduta termina alle ore 12,53.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK