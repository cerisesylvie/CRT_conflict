Consiglio Regionale della Valle d'Aosta - Oggetto del Consiglio n. 2401 del 26 ottobre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Interventi vari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2401 del 26 ottobre 2016 - Resoconto
OGGETTO N. 2401/XIV - Interrogazione: "Interventi effettuati
nell'anno 2016 per la valorizzazione e la gestione del patrimonio
di interesse culturale".
Rosset (Presidente) -
Punto n. 8 dell'ordine del giorno.
Ha chiesto la parola l'Assessore Rini; ne ha facoltà.
Rini (UV) -
Mi permetto di iniziare con una premessa.
L'attività del Dipartimento per i beni e le attività culturali è
indirizzata proprio al restauro e alla valorizzazione dell'ingente
patrimonio culturale regionale, in relazione soprattutto a quanto
previsto dal cosiddetto "Piano cultura" - qua richiamiamo la
delibera del 26 febbraio 2016 n. 244 - e si è sviluppata in questi
sette mesi dalla sua approvazione mediante l'esecuzione di numerose
opere, soprattutto di diversi interventi.
In primis
l'attuazione delle procedure necessarie all'avvio dei lavori ha
tenuto in considerazione la necessità di adeguare la prassi
amministrativa per la gestione dei fondi stessi con il nuovo Codice
degli appalti, in concomitanza peraltro con l'introduzione della
Stazione unica appaltante (SUA) e della Centrale unica di
committenza (CUC). D'altra parte, come primo intervento necessario
si è dovuto procedere alla verifica dello stato delle pratiche,
della fase delle progettazioni e della situazione dei lavori di
ogni singolo sito culturale compresi in quell'elenco cosiddetto
"Piano cultura". In particolare, per quanto attiene a quest'ultimo
punto, gli uffici competenti hanno internamente avviato ricerche e
studi propedeutici e redatto documenti finalizzati all'acquisizione
dei materiali necessari di volta in volta per le aperture delle
pratiche relative alle fasi di gara per l'individuazione dei
professionisti, ovvero per l'approvazione di progetti relativi ad
interventi e per la successiva fase di appalto dei lavori.
Vista la congiuntura, il momento che stiamo attraversando e
anche la condizione economica degli ultimi anni, molte delle
attività che avevano subito nel tempo una sorta di rallentamento o
erano state temporaneamente accantonate hanno quindi richiesto di
ripartire dallo stadio iniziale, vale a dire dalle indagini
tecniche propedeutiche e dalle fasi preliminari alla
progettazione.
Per quanto riguarda le risposte alle sue due prime domande,
collega, le chiederei di fornirle immediatamente l'elenco puntuale
di tutte le opere con l'importo preciso, se lei è d'accordo, perché
sono davvero tante e le faccio avere tutti i dati precisi subito.
Le do magari il dato riassuntivo finale: l'importo complessivo
affidato con il contraente individuato è pari a 2.630.746 euro;
l'importo complessivo destinato, invece, quindi con le diverse
procedure - e qua a differenza da un caso all'altro avrà l'elenco
puntuale, dipende da che stato di avanzamento ci troviamo - che
sono ancora in corso è pari a 13.071.722 euro, per un totale di
15.702.469. Ricordando la complessità di queste azioni con le
recenti novità introdotte dal punto di vista legislativo, visto
anche il periodo storico, credo che parlare di cifre così
importanti per la valorizzazione dei beni culturali - comunque non
riprendo tutta la discussione che abbiamo fatto nel momento
dell'approvazione del bilancio - sia un segnale importante per la
nostra comunità. In conclusione, tenendo conto dell'entrata in
vigore della nuova legislazione in materia di appalti pubblici,
nonché di tutta la difficoltà nel reperire e coordinare le diverse
professionalità e nel creare indispensabili gruppi di lavoro, si
ritiene che l'attività messa in campo dagli uffici competenti nei
diversi settori: archeologico, architettonico e storico-artistico,
sia stata molto articolata, molto gravosa, in quanto riguardante
diverse fasi a seconda del tipo di intervento. Considerando che
tutta questa fase propedeutica ormai è stata espletata, le prossime
procedure avranno sicuramente un
iter
più snello e
collaudato. Dando corso alle procedure amministrative previste per
legge si ritiene che nell'anno 2017 possano prendere avvio una
serie di importanti cantieri e lavori.
Per quanto riguarda la sua terza domanda, l'Assessorato, pur
trovandosi in un momento di grande difficoltà economica che ha
interessato tutti i settori, si è impegnato fin dall'inizio
dell'anno per operare sinergie e collaborazioni tra enti pubblici,
ma anche con enti privati finalizzati alla valorizzazione e alla
gestione del patrimonio di interesse culturale della Regione. Nello
specifico, si evidenziano di seguito le azioni perseguite per il
raggiungimento di tali obiettivi: innanzitutto la creazione di una
rete dei principali siti archeologici della città con
l'introduzione del biglietto unico cumulativo. Sarebbe poi
interessante fare un approfondimento sui risultati - che credo
siano più che positivi - relativi all'introduzione del biglietto
unico per l'ingresso alla fruizione dei beni culturali sulla città
di Aosta. Ancora, l'implementazione dei servizi rivolti all'utenza
con l'attivazione della biglietteria elettronica presso il Teatro
romano e presso l'
Office du Tourisme
di Aosta a seguito di
una sottoscrizione della convenzione con lo stesso per la vendita
dei biglietti dei siti dei castelli regionali; la sottoscrizione di
convenzioni e accordi con enti e associazioni del territorio per la
promozione, oltre che del patrimonio già collaudato sul territorio,
della nuova apertura dell'area megalitica di
Saint-Martin-de-Corléans con l'ingresso a tariffa ridotta. Devo
dire che l'attenzione proveniente dal mondo privato sta crescendo
sempre di più e credo che questo sia un fattore particolarmente
importante, come la sottoscrizione di convenzioni con l'Adava, con
le agenzie di viaggi e con i consorzi turistici per l'inserimento
dei castelli e dei siti regionali nei pacchetti turistici proposti
dagli operatori del territorio con ingresso a tariffa ridotta.
Credo che la collaborazione che stiamo portando avanti con
l'Assessorato del turismo stia dando buoni frutti e soprattutto si
stia consolidando sempre più a seconda dei vari interventi. Ancora,
le aperture serali del Teatro romano e del Criptoportico forense
con proiezioni dei filmati del
Cadran Solaire
nel mese di
agosto, in occasione di eventi proposti sempre con l'associazione
Adava in collaborazione con le associazioni locali. Ancora, visite
guidate con l'archeologo in lingua italiana e francese; percorsi
didattici, momenti dedicati anche ai più giovani, alle famiglie, ai
ragazzi presso il sito di Pondel (Pont d'Aël) da maggio a
settembre; presentazione del volume
Prime indagini sui dipinti
murali di Château Vallaise
ad Arnad, nell'ambito della
manifestazione
Les Mots
; partecipazione dell'Assessorato
alla Borsa del turismo archeologico di Paestum. Si sottolinea che
tali azioni sono state affiancate dall'organizzazione dei seguenti
eventi finalizzati ugualmente al perseguimento degli obiettivi
proposti in premessa:
Châteaux ouverts
, apertura
straordinaria con visite guidate del castello di Quart nel mese di
agosto;
Châteaux en musique
, concerti e visite guidate nei
castelli di Issogne, Verrès, Sarre e Sarriod de la Tour;
Plaisirs de Culture
, apertura dei siti archeologici e dei
castelli a tariffa gratuita con visita guidata all'area megalitica
di Saint-Martin-de-Corléans, nonché i castelli di Sarre, Fenis e
Graines;
Aosta Sound Fest & Sport
, concerti serali
presso il Teatro romano;
Aosta classica
, concerti e
spettacoli sempre presso il Teatro romano; il Criptoportico
forense, l'area megalitica di Saint-Martin-de-Corléans e
l'illuminazione dei siti archeologici della città in occasione di
campagne sociali a livello nazionale ed internazionale.
Presidente -
Ha chiesto la parola il Consigliere Bertin;
ne ha facoltà.
Bertin (ALPE) -
Cinquanta milioni inseriti tra gli
investimenti relativi all'intervento sul patrimonio immobiliare di
interesse culturale sono stati la principale novità rispetto al
bilancio dell'anno scorso; sono 50 milioni che sono stati sottratti
al finanziamento per l'ospedale e che però devono essere spesi bene
e in fretta. La parte preliminare mi sembra che abbia occupato
forse un po' troppo spazio; siamo su una spesa complessiva di poco
superiore al 10 percento dei 15 milioni previsti. È il caso che per
gli anni prossimi si acceleri e si faccia molto più in fretta,
anche perché questi finanziamenti erano previsti per l'ospedale e
non vorrei che alla fine venissero di nuovo utilizzati proprio per
questo. Preferirei venissero utilizzati in modo diverso, anche
perché purtroppo quel progetto dell'ospedale è sbagliato e
difficilmente riuscirà a concludere positivamente il suo
iter;
pertanto tanto vale utilizzarli su questo settore, ma
bisogna farlo in modo rapido e intelligente. Per adesso se ne sono
utilizzati poco più del 10 percento, bisogna ovviamente
accelerare.
È importante questo settore, perché per la Valle d'Aosta può
avere in futuro uno sviluppo positivo dal punto di vista economico
che può generare anche ricadute culturali e sociali, ma ovviamente
ci devono essere dei risultati. Finora, dall'elenco che lei mi ha
fatto, se poi alla fine andiamo a vedere - mi riferisco soprattutto
al parco archeologico che ha un potenziale molto interessante e
potrebbe rappresentare una svolta per il quartiere, per la città e
anche per la Regione è un punto di attrazione internazionale molto
importante - siamo sempre con dei risultati francamente al di sotto
dell'accettabile. È necessario valorizzare molto di più,
inserirsi.
Oggi ci ha fatto l'elenco di iniziative che ormai sono anni che
si svolgono, ma al di là di questo bisogna saperle anche promuovere
fuori da questa regione in modo efficace, con una programmazione di
lungo periodo senza perdere, come spesso succede, occasioni di
promozione gratuita - ne facevo riferimento nel passato Consiglio -
e altre occasioni in generale. Bisogna inserirsi in quel circuito
internazionale di
tour operator
- e non solo - che
coinvolgano masse più grandi di turisti che giustifichino e rendano
sostenibile il sistema valdostano, il quale rischierebbe altrimenti
in poco tempo di avere ricadute estremamente negative, anche con il
rischio di chiusura di molti dei siti ora aperti. Ci vuole
evidentemente un'accelerata e una programmazione, sia per quel che
riguarda l'utilizzo di questi 50 milioni, ma soprattutto per una
valorizzazione e una programmazione per la promozione dei siti di
interesse culturale che deve obbligatoriamente fare un salto di
qualità. Sono anni che insisto, spero che prima o poi qualcosa
succeda.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK