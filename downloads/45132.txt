Consiglio Regionale della Valle d'Aosta - Oggetto del Consiglio n. 1945 del 20 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1945 del 20 ottobre 2022 - Resoconto
OGGETTO N. 1945/XVI - Interpellanza: "Motivi della rinuncia
da parte della Regione delle risorse stanziate dallo Stato per
interventi a favore dell'inclusione delle persone con
disabilità".
Marguerettaz (Presidente) -
Punto n. 50 all'ordine del
giorno. Per la presentazione, ha chiesto la parola il collega
Manfrin.
Manfrin (LEGA VDA) -
Come abbiamo voluto indicare in
quest'iniziativa, siamo venuti a conoscenza di una mancanza che c'è
stata, vedremo se questa è stata una mancanza o una precisa scelta
da parte della nostra Amministrazione, nel senso che c'è un fondo,
come dispone l'Ufficio per le politiche in favore delle persone con
disabilità, che è stato messo a disposizione per ogni Regione
italiana. Su un totale di 100 milioni di euro che questo fondo
appunto aveva come dotazione 60 di questi milioni sono stati
destinati a finanziare interventi diretti a favorire l'inclusione
delle persone con disabilità, attraverso la realizzazione e la
riqualificazione di infrastrutture anche per le attività
ludico-sportive, la riqualificazione di strutture semiresidenziali
per persone con disabilità, organizzazione di servizi di sostegno,
nonché di servizi per l'inclusione lavorativa e sportiva. Questo
fondo di cui abbiamo visto la pubblicazione eravamo convinti che
potesse portare dei benefici sul nostro territorio; per una
circostanza fortuita è venuto nella nostra Regione l'Assessore alle
politiche sociali della Regione Lombardia e, confrontandoci su
alcuni argomenti, ci ha fatto una domanda e ci ha detto: "ma come
mai non avete voluto riprendere e utilizzare i fondi che il
Ministero dava e metteva a disposizione per questo tipo di
attività?". Ovviamente io sono caduto dal pero, avevo visto che
c'era stata questa disponibilità, non sapevo che questa disparità
non fosse stata utilizzata, quindi mi sono andato a recuperare
appunto il documento, in questo documento si evidenzia che le
Regioni Sicilia e Valle d'Aosta non hanno trasmesso alcuna
richiesta di trasferimento delle risorse assegnate per un importo
complessivo a esse non liquidato di euro 5.280.000.
Ora, io immagino che fra la Regione Sicilia e la Regione della
Valle d'Aosta rispetto all'assegnazione di questi fondi vi sia
sicuramente una differenza, quindi ci sia una parte molto più
consistente della Regione Sicilia rispetto alla Valle d'Aosta ma
comunque una parte di questi 5.280.000 euro spettava alla Valle
d'Aosta ma non è stata né richiesta, né utilizzata. Questo mancato
utilizzo ci ha sollevato alcuni interrogativi e abbiamo riflettuto,
per esempio, su alcune criticità, su alcuni progetti presentati. Mi
ricordo banalmente la polemica che ha suscitato il comunicato
stampa dell'Unione ciechi su alcune iniziative dell'Assessorato del
turismo, ma ci è sembrato appunto strano che qualche centinaia di
migliaia di euro immagino, se non qualche milione, non lo so ma
questo è oggetto di quest'iniziativa, quindi vedremo quantificata
dall'Assessore la quota a cui abbiamo rinunciato... ci è sembrato,
come dicevo, grave che la nostra Regione rinunciasse a dei fondi
diretti a quest'attività che, ripeto, è per favorire l'inclusione
delle persone con disabilità attraverso la realizzazione o la
riqualificazione di infrastrutture anche per le attività
ludico-sportive, per la riqualificazione di strutture
semiresidenziali per persone con disabilità, l'organizzazione dei
servizi di sostegno, nonché di servizi per l'inclusione lavorativa
e sportiva: ecco perché, Assessore, le chiedo quali siano le
motivazioni di questa rinuncia e a quanto ammontino le risorse
complessivamente non utilizzate e cedute ad altre Regioni, perché
non dobbiamo dimenticare che poi tutte le risorse che non sono
state utilizzate rispetto questo fondo sono state poi ripartite
quota parte per ogni Regione.
Presidente -
Ha chiesto la parola l'assessore
Barmasse.
Barmasse (UV) -
Non faremo più venire l'Assessore alle
politiche sociali della Regione Lombardia in Valle d'Aosta e lo
lasceremo a casa.
Per dare una puntuale risposta alle sue domande, rispetto al
punto 1: "quali sono le motivazioni di tale rinuncia", preciso che
non vi è stata alcuna rinuncia formale da parte della Regione a
usufruire di queste risorse, cioè delle risorse afferenti al fondo
per l'inclusione delle persone con disabilità. Vi sono dei ritardi,
questo sì, nella redazione degli atti di attuazione e a seguito di
riunioni tra i rappresentanti degli uffici della Regione che
manifestavano preoccupazione dei tempi ristretti previsti, cioè
sessanta giorni per l'invio della richiesta ai referenti
dell'Ufficio per le politiche in favore delle persone con
disabilità della Presidenza del Consiglio dei ministri, è stato
confermato che il termine dei sessanta giorni non era perentorio. I
fondi di cui al decreto del 29 novembre 2021 sono destinati agli
interventi da parte dei Comuni, singoli o in forma associata, per
la realizzazione o la riqualificazione di infrastrutture anche per
le attività ludico-sportive, la riqualificazione di strutture
semiresidenziali per persone con disabilità, l'organizzazione dei
servizi di sostegno, nonché di servizi per l'inclusione lavorativa
e sportiva di proprietà pubblica. Per poter accedere al
finanziamento, è necessario effettuare una richiesta alla
Presidenza del Consiglio dei Ministri accompagnata da un atto di
programmazione regionale a seguito dell'acquisizione da parte dei
Comuni singoli o in forma associata della manifestazione
d'interesse e della proposta di progetti.
In relazione all'ammontare di questa cifra, nell'informare che
la cifra di competenza per la Valle d'Aosta è di 120 mila euro,
quindi sono 5 milioni e passa... giustamente come ha detto lei, la
cifra totale... ma praticamente questa cifra va alla Sicilia. A noi
vanno 120 mila euro, si ribadisce che questi 120 mila euro non sono
stati ceduti e che è in corso di approvazione da parte della
Presidenza del Consiglio dei ministri un'ulteriore ripartizione del
fondo in questione che assegna alla Valle d'Aosta 25 mila euro per
la progettazione, sempre da parte dei Comuni di piani per
l'eliminazione delle barriere architettoniche e per il
finanziamento di progetti a sostegno della mobilità delle persone
con disabilità che favorisca l'individuazione degli stalli
riservati ai veicoli utilizzati da persone con disabilità.
Sicuramente quindi siamo stati in ritardo, su questo ha ragione,
non abbiamo rinunciato ai 120 mila euro, ovviamente bisogna fare le
giuste domande per poterli ottenere, ma su questo stiamo già
contattando il Ministero e ci sono stati attribuiti altri 25 mila
euro, quindi quelli che poi arriveranno alla Valle d'Aosta saranno
145 mila euro circa.
Presidente -
Per replica, la parola al collega
Manfrin.
Manfrin (LEGA VDA) -
Grazie Assessore per la sua
risposta, però devo notare una cosa: al di là del fatto che
immaginavo che non ci fosse una rinuncia espressa ma ci fosse una
mancata presentazione di progetti per i quali non si ricevono i
fondi e questo giustamente l'ha fatto notare e va bene, però,
rispetto a quello che ci dice, non corrisponde alla documentazione
che è in nostro possesso e che, peraltro, abbiamo citato anche nel
testo dell'iniziativa. Per quale motivo? Perché quei 5.280.000 per
i quali diciotto Regioni su venti hanno poi presentato dei
progetti, sono già stati ripartiti, c'è proprio il documento in cui
si ripartiscono le varie risorse, quota parte per ogni Regione,
cioè di quei 5 milioni, per esempio, 126 mila vanno all'Abruzzo, 53
mila a Basilicata, 183 mila alla Calabria, 557 mila alla Campania,
441 mila all'Emilia Romagna e via discorrendo, il totale di tutta
questa ripartizione quota parte delle Regioni fa 5.280.000. A
questo punto quindi mi chiedo: sulla base di che cosa lei ci dice
che non solo i soldi che dovevamo prendere li prenderemo, ma
addirittura ci aggiungeranno dei fondi, perché questo è il
documento firmato dalla Presidenza del Consiglio dei ministri,
quindi io proprio non ho compreso come sia possibile che non
soltanto non rinunciamo a quei soldi ma ce ne diano anche degli
altri, anche in virtù del fatto che progetti non ne abbiamo
presentati. Mi sembra proprio impossibile che questo avvenga.
Ripeto: questo è un documento ufficiale della Presidenza del
Consiglio dei ministri, quello che le ho citato all'interno
dell'iniziativa, dove si dice chiaramente che, a fronte della
mancata richiesta e del mancato utilizzo di questi fondi da parte
della Regione Sicilia e della Regione autonoma Valle d'Aosta,
questi fondi vengono ripartiti, quindi non possono averci detto:
"ma sì, presentate i progetti, i termini non sono perentori, andate
avanti", perché questi fondi erano già suddivisi, tant'è vero che
proprio l'assessore Locatelli ci ha detto: "io ve lo segnalo, per
noi va benissimo perché abbiamo dei soldi in più" e, mentre eravamo
lì, ha dato disposizioni per presentare ulteriori progetti per
prendere quei soldi. Se vengono presentati ulteriori progetti per
utilizzare quei soldi, quindi è impossibile che questi vengano
utilizzati dalla Regione autonoma Valle d'Aosta. Io le chiedo di
approfondire, Assessore, questo tema, ovviamente farò anch'io una
verifica nel merito di quello che giustamente mi ha detto, però
credo proprio che purtroppo ormai non potremo più disporre di
questi soldi ed è un vero peccato soprattutto perché una realtà
come la nostra, che tendenzialmente dovrebbe avere un controllo
sicuramente più capillare del nostro territorio, avrebbe potuto
trovare sicuramente un progetto che si adattava a questi fondi e li
avrebbe potuti utilizzarli al meglio e invece vi ha dovuto
rinunciare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK