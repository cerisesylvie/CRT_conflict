Consiglio Regionale della Valle d'Aosta - Oggetto del Consiglio n. 1105 del 25 marzo 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CREDITO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1105 del 25 marzo 2015 - Resoconto
OGGETTO N. 1105/XIV - Interpellanza: "Iniziative per
semplificare l'accesso ai finanziamenti previsti dal Fondo
microcredito".
Presidente -
Per l'illustrazione, chiede la parola la
Consigliera Fontana, ne ha la facoltà.
Fontana (PD-SIN.VDA) -
Grazie Presidente.
Considerato che l'obiettivo del Fondo microcredito (prestito
cofinanziato dalla Regione e dal Fondo sociale europeo) è quello di
rispondere alle difficoltà di ottenere prestiti soprattutto da
parte di alcune microimprese "non bancabili" e in condizioni di
svantaggio nell'avvio di un'attività; appreso tuttavia che le
modalità previste per presentare domanda di finanziamento a tale
fondo...che ammonta a 4 milioni e mezzo di euro, prevedono una
serie di requisiti che rendono complicato l'accesso allo stesso,
volevamo sapere dall'Assessore competente se intende procedere ad
una semplificazione del procedimento per l'accesso al Fondo
microcredito, tenendo peraltro conto del ristretto tempo a
disposizione vista la scadenza del fondo al 31 dicembre 2015.
Presidente -
Per la risposta, ha chiesto la parola
l'Assessore Marquis, ne ha facoltà.
Marquis (SA) -
Grazie Presidente.
Grazie collega per aver portato all'attenzione del Consiglio
questo punto all'ordine del giorno, perché ci consente di fare
chiarezza nel merito della questione. Così come avevo già avuto
modo di illustrare in precedenti occasioni, quest'iniziativa che
prevede dei prestiti a tasso zero da 5 a 25 mila euro restituibili
in cinque anni è orientata a microimprese da costituire o già
costituite, con sede operativa in Valle d'Aosta, operanti in quasi
la totalità dei settori produttivi, con la sola esclusione di
quelli che non sono coerenti con le finalità del Fondo sociale
europeo, o a nuove iniziative economiche che sono promosse da
soggetti svantaggiati, con sede operativa da costituirsi in Valle
d'Aosta. Quest'importante iniziativa, così com'è già stato
evidenziato da lei, collega, mette a disposizione 4,5 milioni di
euro con provenienza dal Fondo sociale europeo e sostanzialmente si
rivolge a delle attività che hanno difficoltà di accesso al credito
secondo i canali ordinari e che devono possedere il requisito della
non bancabilità. Quest'iniziativa, inoltre, è attuata nell'ambito
del quadro normativo previsto dall'articolo 111 del Testo unico
bancario che riguarda il microcredito, pertanto vi è da dire che si
tratta di un progetto che è molto complesso in ragione della
provenienza del finanziamento, come ho detto prima, del Fondo
sociale europeo e che ne ha condizionato la sua architettura. La
semplificazione della procedura è stata sin dall'inizio obiettivo
di quest'Amministrazione, sin dall'inizio della gestione di questa
pratica. Un'esigenza però che ha dovuto confrontarsi con la
necessità di rispettare il quadro normativo di riferimento, la
normativa comunitaria e soprattutto il Testo unico bancario, che lo
ha reso sicuramente uno strumento poco flessibile. Ad oggi lo stato
dell'arte della procedura, che ha previsto 389 potenziali
beneficiari che hanno fatto domanda, è nella fase di accesso ai
corsi di formazione delle imprese che hanno aderito a questo
strumento. Questa fase è stata attivata il 3 marzo e si concluderà
il 29 maggio con la formalizzazione delle istanze di finanziamento.
Terminata questa fase verranno valutate le pratiche,
successivamente la struttura competente dell'Assessorato adotterà
il provvedimento finale che è necessario all'erogazione del
finanziamento.
Per concludere e per rispondere alla sua domanda, collega
Fontana, come lei ben sa, nell'attuale situazione non si possono
portare delle modificazioni alle regole che disciplinano
l'iniziativa in corso, perché i bandi sono già stati pubblicati e
le domande di accesso sono già state presentate. Sicuramente al
termine dell'istruttoria avremo la possibilità di disporre di un
quadro chiaro sulle problematiche emerse rispetto a questo
progetto, che è un progetto di natura sperimentale e innovativa, e
che pertanto è anche portatore di criticità che non sono
prevedibili, che non erano prevedibili nella fase di progettazione
del progetto. Quest'esperienza verrà capitalizzata e così se ne
potrà beneficiare per eventuali prossimi bandi nell'ottica di
migliorare sempre più l'offerta a favore delle piccole e medie
imprese che ci sono e operano in Valle d'Aosta. Grazie.
Presidente
- Per la replica, ha chiesto la parola la
Consigliera Fontana, ne ha facoltà.
Fontana (PD-SIN.VDA) -
Grazie Assessore.
Guardi, io veramente sono un pochino sconcertata. Noi facciamo
delle belle proposte, mettiamo dei fondi a disposizione per le
microimprese in un momento di crisi dove aspettano questi piccoli
contributi con tanta ansia, perché effettivamente sono microimprese
che rischiano di chiudere, però troviamo che questi paletti sono
molto restrittivi, sono molto complicati, cioè ci vanno delle
dichiarazioni delle banche dove devono dichiarare determinate cose,
che le banche sicuramente non fanno, perché se potevano fare queste
dichiarazioni, davano il prestito, oppure magari la famiglia deve
garantire...io penso che in un momento di difficoltà delle
microimprese bisogna veramente vedere di fare dei bandi più
semplici, invece la burocrazia la fa sempre da leone, io questo
contestavo, perché ho sentito diverse persone che si lamentano
perché sono veramente in difficoltà per accedere a questo
microcredito, cioè è possibile che non si possa fare niente? Io
pensavo, visto che la scadenza è al 31 dicembre, che si potesse
almeno semplificare. Lei mi ha spiegato che non è possibile perché
sono norme che vengono imposte dalla Comunità europea, però mi
sembra strano che noi, visto che comunque facciamo questo
determinato lavoro, non possiamo provare a vedere se almeno delle
piccole cose si possono semplificare. Lei, Assessore, mi continua a
dire che non è fattibile, cioè io veramente non riesco a capire,
cerchiamo di dire: "ci sono dei soldi lì, vi diamo una mano per
poter andare avanti", però, quando si tratta di far accedere queste
microimprese, mettiamo una marea di paletti che si scoraggiano già
solo a fare le iscrizioni, perché, se voi vi andate a leggere
veramente il regolamento, sfido chiunque di voi se sono cose
semplici! È molto complicato da spiegare, perché c'è una marea di
richieste che veramente è assurdo. Cerchiamo in futuro veramente,
se vogliamo dare una mano, di semplificare le cose. Viviamo in un
momento in cui dobbiamo veramente metterci nei panni della gente
che ha bisogno, ma dare risposte immediate, non possiamo complicare
la vita così! Io mi auguro che in futuro veramente ce la metteremo
tutta per vedere che cosa si può fare, perché se non andiamo in
quella direzione, è inutile che diciamo delle belle parole che poi
rimangono solo dei sogni.
Presidente -
Grazie Consigliera Fontana. Proseguiamo con
l'ordine del giorno, punto 27.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK