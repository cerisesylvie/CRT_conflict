Consiglio Regionale della Valle d'Aosta - Oggetto del Consiglio n. 77 del 11 febbraio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 77 del 11 febbraio 1982 - Resoconto
OGGETTO N. 77/VII - DECENTRAMENTO FINANZIARIO A FAVORE DEI
COMUNI DELLA VALLE D'AOSTA - (Interpellanza).
PRESIDENTE
:
Do lettura del testo
dell'interpellanza dei Consiglieri Mafrica, Tonino e Cout.
In una recente assemblea dei sindaci valdostani sono state
avanzate precise richieste nei confronti dell'Amministrazione
regionale:
1) un raddoppio del consueto finanziamento regionale ai Comuni,
per garantire la continuità dei servizi comunali;
2) una quota percentuale delle entrate tributarie della Regione
da decentrare ai Comuni per spese in conto capitale.
Data la rilevanza politica e finanziaria di dette richieste, i
sottoscritti Consiglieri regionali
INTERPELLANO
il Presidente della Giunta per sapere:
1) qual è l'orientamento della Giunta rispetto a tali
proposte;
2) di quali concreti provvedimenti di decentramento si sta
tenendo conto nella stesura del bilancio di previsione per il
1982.
PRESIDENTE
:
Ha chiesto di parlare il
Consigliere Tonino; ne ha facoltà.
TONINO
- (P.C.I.):
E' anche questo un argomento
legato al riparto. In una recente riunione i sindaci hanno avanzato
delle proposte che, d'altronde, nella loro sostanza erano già state
presentate altre volte. Hanno richiesto il raddoppio di quel
finanziamento di due miliardi e mezzo che è fermo da un po' di
anni, ed hanno ribadito la richiesta di avere una percentuale delle
entrate della Regione derivanti dal nuovo riparto fiscale,
percentuale che dovrebbe essere utilizzata dai Comuni per le spese
in conto capitale, e cioè per spese di investimento. La proposta
formulata dai sindaci è di una percentuale del 15% delle entrate
fiscali. A noi sembra che la strada sia sostanzialmente giusta;
perché abbiamo già altre volte sostenuto che le nuove entrate del
riparto fiscale sono strettamente legate al gettito fiscale che
viene pagato nei Comuni della nostra Regione. Occorre ricordare che
una parte di queste nuove imposte che ne hanno sostituito di
precedenti che prevedevano entrate comunali (vedi l'IVA che ha
sostituito l'IGE), sono entrate che andavano alle casse dei Comuni.
Si tratta perciò di tener conto di questo elemento e di dare
certezza ai Comuni con una percentuale delle entrate fiscale della
Regione.
Siccome ci avviciniamo alla stesura del bilancio di previsione,
pur con molti ritardi, ci interessa oggi conoscere qual è
l'orientamento della Giunta in merito a questi temi, e, in
sostanza, se la Giunta ha già discusso di questi problemi e se ha
già formalizzato delle proposte per il prossimo bilancio
regionale.
PRESIDENTE
:
Ha chiesto di parlare il Presidente
della Giunta; ne ha facoltà.
ANDRIONE
- (U.V.):
La Giunta ha già discusso di
questi problemi e ha palesato le proprie idee in materia ai
rappresentanti dell'associazione dei sindaci, e le ripete ancora
una volta a questo Consiglio.
La Finanza comunale in Italia è diventata una giungla selvaggia
e oscura, ed è perciò necessario ribadire che essa non è di
competenza della Regione. Però, nella assoluta mancanza di
finanziamenti indispensabili da parte dello Stato, la Regione
ritiene suo dovere intervenire e garantire ai Comuni la possibilità
di funzionare, in quanto essi rappresentano un passaggio obbligato
dell'organizzazione amministrativa territoriale. Di conseguenza,
siamo d'accordo su un consistente aumento di quella quota che da
alcuni anni viene data per le spese comunali, e nel bilancio sarà
stabilita la cifra che potrà essere stanziata.
Per quanto riguarda la seconda domanda, ribadisco ancora una
volta che non siamo d'accordo sulla quota percentuale.
Presenteremo una legge che avrà un finanziamento congruo, ma non
vi sarà un legame diretto con le entrate regionali. Ad esempio, si
prevedono circa 50 miliardi di spese per il personale della scuola,
su cui si calcola in percentuale quello che deve essere versato ai
comuni. Ancora non sappiamo esattamente quali siano gli
intendimenti del nostro Ministro del Tesoro in materia di finanza
locale. L'anno scorso, all'ultimo momento, nel mese di novembre, ci
sono stati tagliati 3 miliardi e mezzo di entrate fiscali che non
sono state versate alla Regione, ed io sono lieto di concordare con
il Consigliere Mafrica nel dire che quando c'è una legge essa
dev'essere rispettata. Tuttavia, se il Ministro del Tesoro dice che
non ha fondi e non paga, noi ci troviamo in una situazione
difficile. Per cui i provvedimenti concreti saranno: da un lato, la
legge di bilancio che porterà una cifra consistente, in base a
quello che abbiamo fatto in questi ultimi anni, di appoggio
finanziario ai Comuni; dall'altro, una legge ad hoc, anche qui con
un finanziamento consistente per le opere di interesse pubblico a
carattere comunale.
PRESIDENTE
:
Ha chiesto di parlare per la replica
il Consigliere Tonino; ne ha facoltà.
TONINO
- (P.C.I.):
Quando si discuterà del
bilancio credo che potremo entrare più nel merito della questione;
in questa occasione devo dire che noi siamo insoddisfatti di questa
impostazione, perché crediamo che sia giusto dare ai Comuni una
quota percentuale sulle entrate fiscali che serva per gli
interventi ordinari, anzichè parlare di una cifra consistente o di
un raddoppio di quello che è stato l'intervento fatto finora.
Si tratta poi di presentare delle proposte in modo che a questo
decentramento finanziario si accompagni anche un decentramento di
funzioni, di personale; ed è quella che noi abbiamo chiamato la
"strada della delega" di funzioni regionali, strada che sembra poco
gradita a questa Giunta regionale, che preannuncia una legge ad
hoc, rispetto alla quale non si conosce però ancora l'entità del
finanziamento, nè si conoscono quali sono i contenuti
principali.
Queste sono le ragioni per cui siamo insoddisfatti di questa
risposta e siamo anche insoddisfatti dell'atteggiamento che tiene
la maggioranza nei confronti del problema del decentramento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK