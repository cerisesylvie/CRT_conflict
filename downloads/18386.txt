Consiglio Regionale della Valle d'Aosta - Oggetto del Consiglio n. 1479 del 26 luglio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1479 del 26 luglio 2000 - Resoconto
OGGETTO N. 1479/XI Intendimenti in merito ai problemi dello
stabilimento Cogne Acciai Speciali. (Interpellanze)
Interpellanza Preso atto della dichiarazione
dell’amministratore delegato della Cogne Acciai
Speciali - dott. Massimo Viglietti, inerenti a 40 unità lavorative
in eccesso;
Saputo che il Gruppo Marzorati starebbe per comprare la francese
"Ugine Savoie Imphy";
Considerato che l’Amministrazione regionale ha
investito importanti risorse finanziarie per lo stabilimento ex
Cogne;
Preoccupati che tale vicenda sia preludio
all’ennesima crisi dello stabilimento siderurgico di
Aosta;
i sottoscritti Consiglieri regionali
Interpellano
la Giunta regionale per sapere:
1) se l’Assessore all’industria,
artigianato ed energia ha incontrato la dirigenza della C.A.S. per
chiarire l’attuale situazione;
2) se l’Amministrazione regionale ritiene reali i
nuovi pericoli per l’occupazione e di conseguenza
quali gli intendimenti della stessa al riguardo per il prossimo
futuro.
F.to: Viérin M. - Marguerettaz - Comé - Lanièce
Interpellanza Premesso:
- che, secondo alcuni recenti articoli di stampa, la Cogne
Acciai Speciali, controllata dal gruppo ticinese Marzorati,
starebbe definendo l’acquisizione di un ramo
dell’azienda siderurgica francese Ugine;
- che tra la Regione e la Cogne Acciai Speciali è stato siglato,
nel 1993, un protocollo d’intesa che stabilisce
precisi impegni in capo all’azienda;
- che la Regione ha erogato in questi anni un pacchetto di
finanziamenti e contributi a favore della Cogne Acciai
Speciali;
- che il mercato europeo della siderurgia ha, in questi ultimi
anni, accusato crolli dei prezzi a causa del boom
dell’import selvaggio dai paesi asiatici;
i sottoscritti Consiglieri regionali
Interpellano
l’Assessore competente per sapere:
1) quali informazioni conosce in merito alla ipotizzata
acquisizione di cui in premessa;
2) quali considerazioni esprime sull’eventualità
che ciò accada e quali prospettive può riservare al futuro
dell’industria siderurgica valdostana.
F.to: Tibaldi - Frassy
Presidente
La parola al Vicepresidente Viérin Marco.
Viérin M. (Aut)
La vicenda Cogne torna in quest'aula dopo
alcuni mesi, ne abbiamo discusso a fine 1999-inizio 2000, abbiamo
voluto riprendere l'argomento dopo che abbiamo saputo di alcune
notizie alle quali però non sono seguiti chiarimenti da parte
dell'Amministrazione regionale al riguardo.
Non abbiamo neanche capito se l'Amministrazione regionale avesse
già provveduto, dopo queste notizie che sono uscite sul futuro del
gruppo Marzorati, ad instaurare qualche rapporto con l'azienda e
quindi ci siamo visti obbligati a ripresentare un'iniziativa su
questo tema.
Questo lo dico per anticipare la risposta dell'Assessore
Ferraris, proprio perché l'ultima volta che abbiamo presentato
un'iniziativa di questo genere l'Assessore ci disse di aver fissato
un appuntamento con la dirigenza Marzorati per la settimana
successiva. Spero di non ricevere la stessa risposta oggi ed è per
questo che ho fatto tale premessa.
Venendo all'argomento, tutti i colleghi sapranno che sono
apparse delle notizie sui tagli occupazionali alla Cogne: una
quarantina immediatamente, altri settanta a fine anno concernenti i
contratti di formazione in scadenza al 31 dicembre 2000 e il tutto
deriverebbe da un'eventuale operazione che il gruppo Marzorati sta
cercando di concludere con la francese Ugine Savoie Imphy.
Notizie provenienti d'Oltralpe danno per certa questa
operazione, addirittura in Francia se ne parla già nei telegiornali
in maniera abbastanza precisa, quindi spero che l'Assessore ci dica
qualcosa in più, soprattutto se ha incontrato la dirigenza e
soprattutto se ritiene che ci siano dei pericoli reali per il
futuro dello stabilimento, in particolare per il futuro
dell'occupazione nello stabilimento di Aosta.
Presidente
La parola al Consigliere Tibaldi.
Tibaldi (FI)
Il 21 marzo scorso la IV Commissione
consiliare aveva richiesto l'audizione con l'Amministratore
delegato della Cogne Acciai Speciali Massimo Viglietti in merito
alla situazione dell'azienda e alle prospettive della medesima,
visto che il mercato della siderurgia negli ultimi anni ha vissuto
una serie di altalene, e di crescita e di decremento, che hanno
coinvolto anche l'industria siderurgica valdostana.
All'audizione, l'Amministratore delegato Viglietti, non si è
presentato. Ci ha inviato una lettera facendo intendere che non
avrebbe partecipato all'incontro in questione e che quindi aveva
incaricato, se vogliamo, l'Assessore Ferraris a fornire alcune
informazioni sull'azienda.
L'Assessore si è fatto carico di questa delega, che
probabilmente gli aveva conferito l'amministratore della CAS
qualche giorno prima, e ci ha illustrato la situazione che allora
era in atto, facendo cenno all'intenzione della società di
acquistare lo stabilimento Ugine ubicato nei pressi di Albertville,
"? la cui produzione?"
- si dice nel verbale che sto
leggendo -
"? è complementare a quella della Cogne acciai
speciali?,
il che consentirebbe ai due gruppi di diventare
il primo gruppo europeo nella produzione degli acciai inossidabili
lunghi".
Questo alla data del 21 marzo scorso.
Nei giorni scorsi, invece, prima "Il Corsivo" e poi altri organi
di informazione hanno lanciato la notizia di questo acquisto:
"La Cogne compra Ugine e diventa leader in Europa"
e così
via anche la RAI che ha fatto un servizio particolare, ove fra
l'altro si faceva riferimento a un fatturato della Cogne acciai
speciali leggermente abbondante rispetto a quello reale, in quanto
il giornalista parlava di 500 miliardi di volume di affari nel
1999, mentre sappiamo che non hanno neppure raggiunto 400
miliardi.
La notizia dell'acquisizione Ugine ha creato un certo interesse
da parte degli operatori del settore, del comparto politico
valdostano e degli stessi dipendenti, che sono sul chi va là e che
si chiedono quali saranno le prospettive dell'azienda
valdostana.
Poche volte si è parlato in quest'aula dell'importanza che
invece ha la Cogne in Valle d'Aosta, poche volte specie da quando è
stata privatizzata, e naturalmente le apprensioni e le
preoccupazioni degli operai sono anche le nostre, perché a una
settimana di distanza dalle prime notizie che davano la Cogne per
acquirente certo dell'Ugine, comparivano sugli stessi giornali
altre notizie che o smentivano quanto detto prima o comunque già
paventavano il mancato rinnovo di contratti a termine per un certo
numero di operai, in parte adesso e in parte a fine dicembre.
Cosa sta succedendo nell'azienda siderurgica valdostana? Non lo
sappiamo. Certe notizie sono contraddittorie, in particolare una
che ho raccolto da "La Stampa" di domenica 9 luglio è di segno
completamente opposto, poiché si parla di un altro gruppo
siderurgico di grande levatura europea: il Thyssen Krupp che
starebbe progettando una fusione con la francese Uginor, questa è
il gruppo che comprende anche la Ugine. Di tale ipotetica fusione a
darne notizia è "Der Spiegel", un noto periodico tedesco.
Allora, Assessore, dopo tante notizie è bene sapere qualcosa
anche da lei. Come fa, per esempio, uno stabilimento che ha un giro
di affari di 400 miliardi ad impegnare 700 miliardi per acquistare
un'azienda decisamente più grande? Come fa ad operare questa
espansione quando preannuncia contrazioni occupazionali di prossima
realizzazione e comunque anche cali produttivi?
Queste sono alcune delle contraddizioni che abbiamo rilevato
anche dall'esame dei bilanci e dalle informazioni reali che ci
vengono dall'interno dell'azienda.
La notizia che Lei, Assessore, aveva anticipato in IV
Commissione è stata confermata anche da un articolo de "La Vallée"
di sabato scorso, dove Lei, quasi come se fosse l'amministratore
delegato dell'azienda, dispensa dati e ci illumina sulle
prospettive del futuro. Evidentemente Lei sarà in possesso di tutte
quelle cognizioni di fatto e di diritto per poterci illuminare
sulla situazione.
Quale sarà, quindi, il futuro della Cogne Acciai Speciali? Sono
fondate queste notizie relative alla trattativa con Ugine? Quali
informazioni Lei possiede o quali ulteriori informazioni ha
acquisito da quel 21 marzo scorso? E naturalmente la seconda
domanda che abbiamo posto nell'interpellanza, che ha una valenza
più politica: quali considerazioni è in grado di esprimere
sull'eventualità che questo accordo vada in porto? Le informazioni
che noi possediamo sono di diverso segno rispetto a quelle
evidenziate dal Consigliere Marco Viérin, in quanto alla certezza
che lui ha acquisito da fonti d'Oltralpe corrisponde altrettanta
improbabilità da parte nostra.
Visto che ci sono anche fra gli stessi Consiglieri di
opposizione voci discordanti, sarebbe opportuno che l'Assessore
facesse luce sulla vicenda.
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
In risposta all'interpellanza vorrei
chiarire che io ho esclusivamente la delega "pro tempore" ad
Assessore all'industria, altre deleghe che mi sono attribuite
dall'interpellante assolutamente non mi competono.
Chiarito questo, veniva citato nelle interpellanze, in
particolare in quella del Consigliere Viérin, il protocollo di
intesa fra Regione e Cogne acciai speciali; a proposito del
protocollo di intesa va detto che questo è stato integralmente
rispettato sia dalla Cogne acciai speciali, sia dalla Regione, in
particolare sono avviati i lavori per la discarica di Pontey, il
primo lotto verrà consegnato nel 2001, gli spostamenti degli
impianti da parte della C.A.S. sono stati realizzati e, per quanto
riguarda l'occupazione, questo era un altro elemento previsto nel
protocollo, in cui si parlava di 800 addetti, mediamente negli
ultimi anni l'azienda ha avuto un'occupazione costantemente
superiore ai 1.000 addetti.
Per venire alle questioni poste, il Consigliere Tibaldi ha detto
che conosce i bilanci Cogne, quindi ha potuto vedere che nel corso
dell'ultimo anno l'azienda ha chiuso un bilancio in utile di 2.433
milioni, il 1998 era stato chiuso con un utile di 178 milioni. Il
volume di vendita è aumentato, nel 1999 le vendite Cogne sono
ammontate a 129.000 tonnellate contro le 122.000 del 1998 e le
previsioni che sono state fatte per il 2000 prevedono un incremento
di quantità di prodotti spediti e l'aumento dei prezzi di vendita.
I primi sei mesi dell'anno confermano un andamento positivo
dell'azienda.
Gli investimenti nel 1999 sono stati 12,9 miliardi, hanno
riguardato l'area della laminazione, la fucina, le finiture, il
sistema informatico.
Gli investimenti effettuati dall'azienda negli ultimi sei anni,
da quando è in attività la Cogne acciai speciali, sono stati di
circa 135 miliardi e per il 2000 sono previsti ulteriori 17
miliardi nelle aree produttive dei semiprodotti e dei prodotti
finiti e nei servizi generali dello stabilimento. Si tratta
pertanto di investimenti che in sette anni supereranno i 150
miliardi.
L'azienda ha una forte propensione ad esportare, (70 percento);
la produzione aziendale viene venduta prevalentemente per un terzo
nei Paesi europei, per un terzo nel resto del mondo e per un terzo
in Italia. Per quanto riguarda la qualificazione produttiva, è in
corso una richiesta di autorizzazione da parte della Commissione
europea per un progetto di ricerca, co-finanziato dalla Regione,
per quanto riguarda lo sviluppo di acciai inossidabili da
utilizzare in calcestruzzo per cemento armato, nei motori a
scoppio, nella laminazione di leghe al titanio.
Per quanto riguarda l'occupazione, negli ultimi tre anni gli
occupati sono stati mediamente superiori alle 1.000 unità; al 31
dicembre 1999 erano 1.041, al 30 giugno 2000 sono 1.036, di cui
circa 90 contratti a tempo determinato, (37 contratti a tempo
determinato e 53 contratti di formazione lavoro).
È stato fatto qui riferimento a notizie di stampa; l'azienda in
riferimento a queste notizie ha detto, tramite un comunicato
stampa, che esse sono assolutamente inesatte ed io aggiungo che
l'andamento occupazionale non è influenzato dall'ipotizzata
acquisizione dell'Ugine Savoie; è invece la conseguenza di un
processo di razionalizzazione e riorganizzazione produttiva.
L'azienda in un comunicato stampa del 10 luglio ha dichiarato
che l'amministratore delegato non ha mai parlato di gravi
ridimensionamenti dell'organico e le notizie riportate sui
contratti a termine sono assolutamente inesatte. Questi sono dati
di fonte aziendale.
Per quanto riguarda le organizzazioni sindacali, c'è stato un
incontro informale e successivamente ci sarà un confronto con le
organizzazioni aziendali stesse in merito ai problemi di
riorganizzazione aziendale che potranno comportare ricadute sul
piano occupazionale, comunque sicuramente non nelle dimensioni che
sono apparse sui giornali.
D'altronde, e lo ricordavano anche i Consiglieri interpellanti,
la Cogne non è nuova a manifestare una visibile differenza tra
dichiarazioni espresse e comportamenti assunti. Infatti se vi
ricordate, in quest'aula avevamo parlato nel 1998, di fronte a una
situazione di crisi dell'acciaio, cosa che attualmente non si
verifica, di tagli occupazionali annunciati dalla C.A.S. per 160
addetti ma, andando a vedere i dati a consuntivo, abbiamo
verificato che gli organici della Cogne non si sono mai discostati
da una media di circa 1.030-1.040 addetti all'anno.
Per venire alla questione della trattativa Ugine, c'è da
premettere che attualmente il mercato degli acciai inossidabili
lunghi a livello mondiale è controllato da 15 aziende. Il mercato è
estremamente frammentato, ci sono aziende che vanno dal 2 percento
all'8 percento quanto a quote di mercato.
La C.A.S. è il sesto produttore mondiale con circa il 5 percento
del mercato, con 129.000 tonnellate di venduto nel 1999.
L'Ugine Savoie, che opera vicino a Ugine, vicino ad Albertville,
ha 1.600 dipendenti. È il primo produttore mondiale nei prodotti
lunghi inossidabili e produce barre e profilati. Il fatturato nel
1999 è stato di circa 600 milioni di Euro.
Nel momento in cui C.A.S. arrivasse - uso il condizionale non a
caso - all'acquisizione dell'Ugine Savoie, la quota di mercato di
queste due aziende sarebbe di circa 12-13 percento del mercato dei
prodotti lunghi a livello mondiale, indubbiamente questo
significherebbe che il gruppo C.A.S. - Ugine sarebbe il primo
gruppo a livello europeo e mondiale e questo è un dato che noi
giudichiamo positivo qualora si realizzi. Questa acquisizione
rafforzerebbe la posizione competitiva della Cogne e consentirebbe
l'integrazione degli impianti di produzione dello stabilimento di
Aosta, che manifesta un'eccedenza produttiva nell'area
dell'acciaieria, e quelli dell'Ugine che presenta un'eccedenza
produttiva nell'area di laminazione.
Le notizie di stampa circa le trattative in corso con diversi
gruppi per la cessione da parte di Uginor dell'Ugine Savoie sono
assolutamente vere.
Va detto al riguardo che C.A.S., pur confermando il suo
interesse, mantiene la massima riservatezza sulle condizioni della
sua offerta e sui tempi di conclusione della trattativa. Si tenga
conto che, rispetto a questo, già gli stessi interpellanti avevano
utilizzato notizie diverse da quelle che circolano rispetto alla
questione in questi giorni, ma a nessuno sfugge come trattative di
questo livello vengano condotte nella massima riservatezza, con il
relativo fiorire di notizie di stampa più o meno fondate.
A conferma di ciò abbiamo visto che, nel momento in cui un
periodico locale annunciava l'acquisto dell'Ugine da parte della
Cogne, immediatamente dopo un periodico della Savoia è uscito con
un titolo esattamente contrario: "Ugine Savoie rien n'est signé";
tutto ciò conferma come ad oggi la trattativa non sia giunta a
conclusione.
Stante la riservatezza della trattativa credo che potremmo
affrontare la questione nel momento in cui la trattativa stessa sia
arrivata ad un punto di approdo, positivo o negativo perché
sicuramente in entrambi i casi ci saranno delle conseguenze. In
caso di conclusione positiva ritengo che verrà rafforzata la
posizione positiva dell'azienda; in caso contrario la C.A.S. dovrà
comunque attrezzarsi per nuove politiche di acquisizione o di
alleanze con altri gruppi.
Per quanto riguarda la questione Tissen Krupp, il gruppo Uginor
francese ha una produzione prevalente nei prodotti piatti e lo
stesso dicasi per Tissen Krupp, quindi un accordo di questo genere
riguarda una tipologia produttiva diversa da quella concernente la
Cogne.
Le notizie anche di fonte Ugine, disponibili anche sul sito
Internet dell'azienda, confermano la messa in vendita del
raggruppamento dei prodotti lunghi inossidabili e quindi solo di
"Ugine Savoie Imphy" proprio perché questo tipo di produzione, -
già era così nelle aziende nazionali a partecipazione statale
quando c'era la FINSIDER ed è così anche a livello del gruppo
siderurgico francese -, ha condizioni di mercato e produttive
specifiche ed è difficile che riescano ad assicurarsi sviluppo e
qualificazione in collegamento con produzioni di massa nel campo
degli acciai piatti.
Gli acciai inox lunghi rappresentano produzioni di nicchia e
come tali devono essere gestiti e organizzati.
Vorrei mettere in evidenza alcuni elementi che mi sembrano per
certi versi strani e per altri abbastanza significativi: le notizie
di stampa sono state smentite sia in Italia dalla C.A.S. che in
Francia dall'Ugine Savoie, ma quello che mi preme dire, al di là di
quello che pubblicano gli organi di informazione, è che c'è un
rovesciamento nella logica delle cose che viene praticata
nell'interpellanza del Consigliere Viérin. Si dice infatti nelle
premesse della sua interpellanza:
"? Saputo che il Gruppo
Marzorati starebbe per comprare la francese "Ugine Savoie
Imphy";
Considerato che l’Amministrazione regionale ha
investito importanti risorse finanziarie per lo stabilimento Ex
Cogne;
Preoccupati che tale vicenda sia preludio
all’ennesima crisi dello stabilimento siderurgico di
Aosta?" per cui sinceramente capirei una logica rovesciata, ovvero:
"preoccupati del fatto che la francese Ugine starebbe per
comperare il gruppo Marzorati?"
, eccetera. Mi pare che ci sia
un rovesciamento nelle cose che non riesco a comprendere anche
perché, al di là di tutte le considerazioni che possiamo fare, se
un'azienda che è radicata in questa regione riesce ad ampliarsi e
ad avere un maggiore controllo del mercato, è un elemento positivo
da qualunque punto di vista lo guardiamo, poi possiamo discutere
nel merito: come questo avvenga, come vengano reperite le risorse
quali siano le ricadute sul piano occupazionale e produttivo, ecc.,
credo che comunque essere d'accordo su alcuni concetti fondamentali
potrebbe gettare le basi per un confronto poggiato su criteri
condivisi.
Presidente
La parola al Vicepresidente Viérin Marco.
Viérin M. (Aut)
Partirei da questa ultima considerazione.
Assessore, lei sa perfettamente, perché si sono già verificate in
Valle queste vicende, che quando c'è un'acquisizione di un'azienda
oppure una fusione di due aziende importanti del settore e sarebbe,
in questo caso, un'operazione che porterebbe il futuro gruppo a
detenere il 12-13 percento del mercato?, dunque se questo si
verificherà, è chiaro che il gruppo dovrà decidere cosa produrre
qui, cosa produrre là e cosa produrre in altri siti.
Come lei sa, lo ha detto nel suo intervento, l'Ugine è più
specializzata in certe produzioni e la Cogne in altre. A me risulta
e dovrebbe risultare anche a lei, che ha gli uffici per
verificarlo, mentre noi abbiamo solo alcuni amici che ci possono
aiutare in questa ricerca, che gli impianti per la produzione di
alcune cose sono molto più obsoleti presso l'Ugine che presso la
CAS, ma se in futuro il gruppo sarà unico, anziché far lavorare
certi prodotti in Valle, si potranno portare gli impianti
dall'altra parte e far lavorare il prodotto di là anche perché non
siamo carrefour d'Europe a livello dei trasporti e su dei trasporti
di materiali così pesanti, dove il costo del trasporto ha
un'incidenza notevole, è chiaro che aziende di questo tipo fanno i
loro conti e preferiscono spostare alcuni impianti in luoghi dove
la vendita è maggiore anziché tenerli in certi siti e poi giocarsi
tutto sui trasporti, quindi non sta in piedi il ragionamento che ha
fatto lei, Assessore.
Noi abbiamo voluto fare proprio quel ragionamento che lei ci
contesta per chiedere soprattutto all'Assessore alcune notizie, per
sapere se lo stesso Assessore si era preoccupato di alcune
cose.
Io avrei gradito sentir dire che gli uffici dell'Assessorato,
l'Assessore, altri ancora avevano fatto una ricerca, che da tale
ricerca risultava che il gruppo che potrebbe essere interessato
all'acquisizione di Cogne ha alcuni difetti, ha alcuni pregi, che
potrebbero verificarsi alcune soluzioni di tipo diverso.
Di tutto questo non abbiamo sentito dire niente, abbiamo solo
sentito dire che forse è meglio se l'acquisizione verrà fatta
perché il gruppo sarà forte, ma io ribadisco che i gruppi forti poi
fanno le loro scelte senza guardare l'occupazione, senza guardare
in viso nessuno, senza rispettare troppo gli accordi già siglati
perché quando si tratta di numeri se i conti quadrano si va avanti,
se i conti non quadrano, si fanno le opportune correzioni e a
questi grandi gruppi in futuro spostare degli impianti da qui a lì
non gliene frega proprio niente perché guardano solo al ritorno
economico.
Quindi direi, Assessore, che il suo intervento è stato similare
a quello del 1999, come giustamente lei ricordava, nel 1999 noi
presentammo un'iniziativa quando l'azienda chiese di poter mettere
in cassa integrazione per 13 settimane gruppi di lavoratori, lei
allora ci dette una risposta identica a quella che ci ha dato oggi
e noi non possiamo dire altro che siamo insoddisfatti perché
riteniamo che un Assessore all'industria su voci di questo genere
debba essere molto più attento e debba fare una ricerca molto più
specifica, una ricerca che non deve limitarsi a riferire un elenco
di dati dei rispettivi gruppi perché questi li conosciamo tutti e
penso che anche il collega Tibaldi volesse sapere altre cose,
volesse sapere se l'Assessore aveva fatto degli incontri con la
dirigenza, sapere se la dirigenza ha garantito alcune cose, sapere
se alcune produzioni stante l'operazione in corso rimangono oppure
no ad Aosta.
Questo sarebbe stato importante sapere. Posso capire che ci sono
notizie riservate, ma in questi casi l'Assessore avrebbe dovuto
parlare con gli interpellanti e dirgli che alcune notizie, stante
la loro natura riservata, non potevano essere date in Consiglio. Di
tutto questo non abbiamo sentito niente, quindi ci riteniamo
completamente insoddisfatti!
Presidente
La parola al Consigliere Tibaldi.
Tibaldi (FI)
Che risposta smunta ci ha dato, Assessore, su
questa importante notizia, su questo importante avvenimento!
Sinceramente ci aspettavamo qualcosa di più.
Lei dice:
"Per non fermarci a quanto scrivono sui
giornali"
, ma nulla ha aggiunto di più. È credibile che
l'Assessore all'industria non abbia ulteriori notizie oggi? Secondo
noi non è assolutamente credibile.
Non è assolutamente credibile anche perché non offre nulla a
parte la solita trita e ritrita analisi retrospettiva che è stata
fatta sul passato secondo una logica di convenienza dell'Assessore?
Mi soffermo piuttosto sul bilancio 1998 che riporta un utile netto
di 178 milioni della Cogne acciai speciali, utile netto che è stato
raggiunto grazie a un prelievo dal fondo ristrutturazioni
industriali di 10 miliardi e l'Assessore probabilmente lo sa. Si
tratta di un fondo per le ristrutturazioni industriali che l'Ilva
aveva messo a disposizione dell'azienda valdostana con una
destinazione precisa, cioè doveva servire per il rilancio
dell'azienda e non per l'azzeramento di debiti nella gestione della
medesima o per ripianare i debiti di società da questa
controllate.
Questo è un ulteriore elemento che ci fa pensare su quanto lei
oggi ci ha detto, su come effettivamente stanno le cose e su quanto
lei piuttosto non abbia voluto comunicarci.
Oltre all'analisi retrospettiva, lei ha citato un comunicato
stampa che è stato diramato dall'Amministratore delegato che
precisa che non ci sarà acquisizione, bensì ci sarà
razionalizzazione produttiva; cosa si nasconde dietro questa
affermazione, cosa si vuol dire con "razionalizzazione produttiva"?
L'unica certezza è che ci saranno ricadute occupazionali.
L'Assessore aggiunge: "
Non so di quale entità, comunque ci
saranno"
. Quindi qualcosa si sta muovendo.
Allora le forniamo noi alcune informazioni, Assessore, da
prendere con beneficio di inventario perché dovranno essere
confermate o smentite dai fatti, però gliele diciamo noi: la prima
è che i contratti a termine che sono in corso di scadenza molto
difficilmente verranno rinnovati; la seconda è che pare sia
intenzione dell'azienda Marzorati di privatizzare alcuni reparti
della produzione, mi riferisco in particolare alla fucina, ai
trattamenti termici e al PRS, secondo quella logica di smembramento
aziendale che già si è verificata con la Mecano S.r.l.; la terza è
che le scorte di magazzino sono ridotte ai minimi termini, ma non
per quella propensione ad esportare che ha citato l'Assessore, ma
perché esse sono state in buona parte trasferite in altro
stabilimento di proprietà di Marzorati.
Questi fatti stanno preoccupando, oltre i sottoscritti, anche i
dipendenti. E la presunta acquisizione dell'Ugine, alla luce di
questi fatti e dei dati che si evincono dal bilancio, ha tutto il
sapore di una bufala estiva.
Io non credo, lo ribadisco, che l'Assessore non conosca altri
dati, comunque abbiamo fatto tesoro delle affermazioni che lei oggi
ci ha riportato in quest'aula. Siamo insoddisfatti per le mancate
risposte da parte dell'Assessore, anche perché comunque la
situazione della Cogne è particolarmente delicata. La Regione aveva
stipulato nel 1993 con la stessa azienda un protocollo di intesa
che prevedeva precisi impegni in capo alla CAS. Oggi non abbiamo
ulteriori notizie. Sulla base delle informazioni in nostro possesso
sembra improbabile la definizione di questo accordo, anche perché
gli indicatori economici e finanziari non depongono in questo
momento a favore della Cogne.
Ci siamo limitati a leggere le notizie che sono state pubblicate
sui vari organi di informazione, dove l'Assessore, ripeto, si è
arrogato il titolo di amministratore delegato. Questa è la novità
dell'estate: da ex sindacalista della FLM è diventato il delegato,
il tutore "in pectore" della parte imprenditoriale. Questa è
l'unica novità che oggi possiamo registrare e che abbia un suo
significato. Per il resto siamo insoddisfatti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK