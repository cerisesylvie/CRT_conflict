Consiglio Regionale della Valle d'Aosta - Oggetto del Consiglio n. 135 del 3 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 135 del 3 ottobre 2018 - Resoconto
OGGETTO N. 135/XV - Interpellanza: "Censimento della presenza
del lupo sul territorio regionale".
Fosson (Presidente) -
Punto n. 14.17 dell'ordine del
giorno. La parola al Consigliere Vesan per l'illustrazione.
Vesan (M5S) -
Faccio una piccola premessa che sembrerà
non centrare niente, ma è fondamentale per la nostra richiesta.
Qualche settimana fa abbiamo avuto l'occasione di essere invitati
dall'Assessore Certan a un incontro relativo alla violenza sulle
donne e al femminicidio. In quell'occasione era ospite un
rappresentante della Provincia di Trento, se non vado errato, che
ha illustrato come su questo, che è un problema assoluto e di
difficile risoluzione, ci si è scontrati con tentativi di risposte
spesso insufficienti, che non hanno dato dei risultati perché non
si è proceduto con il sistema di risoluzione dei problemi che a
tutti viene insegnato fin dalle elementari: per risolvere un
problema, il primo passo è una precisa, puntuale e attenta raccolta
dei dati. Solo una volta che abbiamo tutti i dati riusciamo a
inquadrare il problema nella sua reale dimensione e riusciamo a
trovare la soluzione che lo risolva. Sull'argomento lupo ormai,
probabilmente legato ad una visione atavica, favolistica, tutti
hanno un proprio parere, se ne discute dal più piccolo bar della
Valle d'Aosta fino alle discussioni fra il Governo nazionale e le
Province autonome di Trento e di Bolzano, che si sono viste
impugnare una legge sul lupo da parte del Ministero
dell'ambiente.
Quali sono i dati reali. Il
canis lupus
è il primo
animale che è stato addomesticato nella storia dell'umanità, molto
prima di tutti gli altri animali domestici: quando ancora l'uomo
cacciava e raccoglieva frutta senza alcun tipo di agricoltura e
allevamento, aveva già addomesticato questa specie. Appartiene alla
stessa specie di quello che è il nostro cane domestico in tutte le
sue varietà e anche del lupo selvatico in tutte le possibili
varianti esistenti sul pianeta. La specie diffusa da noi, quella
della quale si ripetono gli avvistamenti, le segnalazioni...
abbiamo avuto occasione di vedere filmati sulla cresta fra il
comune di Torgnon e di Saint-Barthélemy, filmati di lupi che
corrono in galleria a Valgrisenche, sappiamo che sono ormai diffusi
sull'intero territorio e a differenti livelli altimetrici, ma
quanti sono esattamente, quanti sono i branchi, quali sono gli
individui, se il loro areale è limitato alla Valle d'Aosta o a una
porzione di questa o se invece si tratta di esemplari che, grazie
al fatto che hanno areali di caccia molto variegati in funzione
della disponibilità di prede... non sappiamo nemmeno se sono
animali che stanno stabilmente in Valle d'Aosta o se arrivano dalle
regioni vicine, o dai Paesi esteri di confine.
Queste notizie che abbiamo raccolto, ahimè solo dagli organi di
stampa, sono sempre state variegate, diversificate, in toni
allarmistici da una parte, con tono di soddisfazione da parte del
mondo ambientalista, che finalmente rivedeva popolare dal lupo
anche le nostre vallate, ma dei dati precisi non siamo riusciti mai
a raccoglierli. Per fortuna, uno degli organi di stampa della Valle
d'Aosta, cioè la testata giornalistica regionale della RAI, ha
illustrato le potenzialità del nostro Museo di scienze naturali,
attualmente stoccato in via provvisoria presso il Marais, ma
destinato a occupare il Castello di Saint-Pierre. Questo
laboratorio - ci sono due laboratori, io parlo di quello di
biotecnologia - è stato illustrato da un programma televisivo il
fatto che sia abilitato e abbia dei protocolli per delle analisi
del DNA molto dettagliate, tanto da riuscire ad individuare non
solo la specie, che era già un problema, perché, essendo la specie
cane e la specie lupo la stessa, avere solo delle tracce e dei
primi reperti con analisi del DNA grossolane non permettevano il
riconoscimento, ma adesso è in grado di valutare questo
laboratorio, almeno così è stato illustrato in occasione del
servizio televisivo, dettagli molto fini: riconoscere il singolo
esemplare, riconoscere il caso di ibridazione, addirittura
riconoscere dai reperti biologici quali siano le specie predate dal
lupo del quale si è trovata la traccia.
Sulla scorta di questa possibilità che abbiamo presso un nostro
laboratorio che fa parte del nostro museo regionale, viene la
nostra domanda per sapere se questo tipo di dati sono raccolti,
come sono raccolti, quali siano i risultati che hanno dato.
Vogliamo sapere, per esempio, qual è la situazione
dell'ibridazione cane/lupo sul nostro territorio, perché, in
realtà, è una cosa favoleggiata, ma non abbiamo in questo momento
in nostro possesso nessun dato scientifico certo sulla presenza di
casi di ibridazione addirittura sull'arco alpino, non solo in Valle
d'Aosta. Vogliamo quindi chiedere all'Assessore competente se,
sulla scorta di questo importante strumento di ricerca a nostra
disposizione, siamo in grado di raccogliere dei dati specifici che
ci possano portare a un inquadramento più puntuale e dettagliato
sulla presenza del lupo e sulle problematiche che questa presenza
solleva sia al mondo agricolo che a tutti gli altri aspetti, in cui
la presenza del lupo viene evidenziata in continuazione in Valle
d'Aosta.
Presidente -
La parola all'Assessore Gerandin per la
risposta.
Gerandin (MOUV') -
Condivido pienamente con la sua
premessa che il problema del lupo è un problema assoluto e di
difficile soluzione, per cui su questo ci troviamo assolutamente
d'accordo un po' meno sulla visione favolistica, perché ormai
abbiamo la prova comprovata con filmati e quant'altro che la
presenza in Valle d'Aosta c'è ed è un vero problema. Addirittura
pochi giorni fa abbiamo avuto delle predazioni di animali bovini
adulti a 200 metri dalle case, questo è un problema serio.
Fatta questa breve premessa, mi pare che la sua domanda sia
molto tecnica perché si vuole capire se esistono dei casi di
ibridazione, delle valutazioni per quello che riguarda il DNA.
Leggerò perché è una risposta chiaramente tecnica. Risponderò ai
primi due quesiti insieme, la premessa è che l'aumentata presenza
del lupo sul territorio regionale ha fatto emergere la necessità di
ottenere informazioni precise sulla distribuzione della specie al
fine di delineare le migliori soluzioni per assicurare la
coesistenza del predatore con la restante fauna selvatica e con
l'attività antropica, con particolare attenzione al settore
zootecnico. A tal fine, con delibera di Giunta regionale n. 25 del
gennaio 2018 - per cui non ci prendiamo nessun merito, diamo il
merito a chi l'ha deciso -, le Strutture flora, fauna e caccia e
pesca e aree protette sono state incaricate del coordinamento, del
monitoraggio regionale del lupo al fine della determinazione della
consistenza e della distribuzione della specie sul territorio
regionale, con particolare attenzione alla realizzazione delle
indagini genetiche della popolazione. Le procedure per il
monitoraggio, approvate con provvedimento dirigenziale n. 7480 del
20 dicembre 2017, ricomprendono: la raccolta dei dati di presenza
sul territorio, le analisi dei dati genetici e l'esame critico
delle predazioni su domestici e selvatici. Le azioni sono svolte,
nei rispettivi ambiti di competenza del Corpo forestale della Valle
d'Aosta, dal Parco nazionale Gran Paradiso, dal Parco naturale del
Mont Avic, dai Servizi veterinari regionali, dalla Struttura flora,
fauna, caccia e pesca, a cui spettano competenze particolari di
coordinamento e la Struttura aree protette per quanto attiene
l'analisi genetica da realizzare avvalendosi delle tecnologie e
delle competenze del laboratorio di biotecnologie del Museo
regionale di scienze naturali Efisio Noussan. L'obiettivo assegnato
alle strutture regionali prevede la redazione, entro fine novembre,
della relazione sulla consistenza e distribuzione della specie lupo
sul territorio regionale in base ai risultati e al monitoraggio
delle analisi genetiche su un minimo di 40 campioni. Attualmente
sono state effettuate le analisi genetiche su un primo gruppo di 35
campioni, dei cui risultati vi dirò.
Nell'interpellanza in oggetto si chiede in particolare: se
esistono delle analisi che permettano di stabilire in modo preciso
la consistenza numerica dell'eventuale presenza di casi di
ibridazione e quali siano le modalità con le quali i laboratori si
approvvigionano di campioni. Prima vi dico come vengono valutate
queste cose. In attuazione di tale obiettivo, presso il laboratorio
del museo è stato attivato il servizio di analisi molecolare del
DNA per l'identificazione specifica e individuale del lupo,
partendo dalle sue tracce biologiche (escrementi, peli, porzioni di
tessuto). Le analisi sono eseguite su campioni raccolti da
personale delle stazioni forestali e opportunamente preparati dal
personale dell'Ufficio fauna. Per il confronto e la valutazione dei
metodi di analisi, i campioni raccolti vengono analizzati in
parallelo anche dal laboratorio del National Genomics Center del
Montana, negli Stati Uniti. Questi sono i dati che in questo
momento siamo in grado di comunicare.
Le analisi vengono effettuate sull'identificazione della specie
canis lupus italicus
tramite amplificazione e sequenziamento
della regione di controllo del DNA mitocondriale, l'identificazione
dell'individuo tramite analisi di porzioni di DNA contenente loci
microsatelliti ed elaborazione dei dati per la valutazione del
numero complessivo degli individui presenti. Questi sono i
risultati. Ad oggi sono stati analizzati 35 campioni, di cui 2 di
tessuto e 33 di escrementi, altri 22 campioni sono stati consegnati
nei giorni scorsi e saranno analizzati nei prossimi mesi.
L'identificazione specifica tramite analisi del DNA mitocondriale
ha permesso di confermare l'appartenenza a
canis lupus
italicus
in 25 dei 35 campioni analizzati. In 2 casi i campioni
sono risultati appartenenti rispettivamente a
canis lupus
familiaris
(cane selvatico) e a
vulpes vulpes
(volpe).
In 8 casi non è stato possibile ottenere alcun esito a causa della
scarsa quantità o qualità del DNA estratto. L'identificazione
individuale tramite l'analisi dei 9 loci microsatelliti ha permesso
di ottenere dati ripetibili e accurati in 19 dei 35 campioni
analizzati, tra questi 19 sono stati individuati 13 differenti
individui. Questo è riferito ai primi due quesiti posti.
Quanto al rapporto tra predazione di fauna selvatica e quella di
bestiame, in Valle d'Aosta le specie maggiormente predate dal lupo
sono il camoscio e il capriolo, in misura minore il cinghiale e il
cervo. Esiste poi, come sappiamo, anche una predazione sui
domestici, che interessa in misura prevalente gli ovini e, più
contenuta, caprini e bovini. La predazione sui selvatici
costituisce sicuramente la parte predominante, perché comunque si
sa che si nutrono principalmente di questi. Per quanto attiene ai
domestici, nel 2017 sono stati registrati attacchi a 70 ovini, 10
caprini e 4 bovini; per 23 bovini si è ancora in corso di
accertamento. Qua apro un fronte, perché il vero problema in questo
momento - poi risponderò anche alla domanda n. 4 per quanto
riguarda il discorso del pagamento, su come vengono riconosciuti -
è che abbiamo davvero delle difficoltà per poter riconoscere in
tempi rapidi i danni da predatori. Il provvedimento regionale
prevede che in casi in cui ci sia la possibilità di un attacco di
predatori, ma poi noi, quando vediamo i verbali che ci vengono
presentati, ci dicono: "non siamo certi, non abbiamo la certezza.
In quella zona a quel tempo, in quella giornata c'era anche il
temporale, potrebbero essere stati spaventati". In questo momento
abbiamo una legge regionale che, al di là della buona volontà, non
ci permette di essere rapidi su questo, però ci stiamo
muovendo.
Rispondo al quarto quesito sulle tempistiche di erogazione degli
indennizzi dei danni da predazione, si fa presente che nel 2018
l'AREV ha stipulato una specifica assicurazione che prevede il
pagamento dei danni entro 90 giorni dalla denuncia degli stessi,
abbiamo pratiche da chiudere però negli anni passati e abbiamo
soprattutto già concordato nel senso che riteniamo che forse la via
più breve e più certa sia quella di trovare la possibilità di
andare tramite assicurazione, ma estendendo la clausola
dell'assicurazione. Non può pertanto essere solo riferita ad
attacchi di animali selvatici, ma possono essere canidi o possono
essere eventi atmosferici. Noi siamo certi che in questo momento
gli agricoltori in questi casi, che siano lupi, cani selvatici o
che siano eventi atmosferici, debbano essere risarciti in tempi
brevissimi e con certezza: questo è un impegno e ci stiamo muovendo
in questa direzione.
Il collega Vesan ha fatto un breve passaggio sul fatto che c'era
stato un disegno di legge presentato dalle Province di Trento e
Bolzano che è stato impugnato dal Governo quale atto dovuto e
necessario, nel quale viene ribadito che le possibilità di deroga
ai divieti sulla fauna selvatica sono in capo allo Stato e non
possono essere demandate agli Enti locali. Questa è la motivazione.
Voglio dire però che in questo momento il piano nazionale vigente
di gestione della specie non prevede azioni specifiche nei
confronti del predatore, però è corretta l'informazione che è
attualmente in corso di approvazione il nuovo piano nazionale di
gestione della specie lupo, che dovrà indicare in quali casi
potranno essere previste eventuali ulteriori misure di gestione
della specie, in particolare in relazione alle problematiche di
presenza di ibridi tra lupi e cani e di aree interessate a
un'elevata concentrazione di danni da lupo. Tale necessità è stata
ribadita recentemente dalle Regioni nel corso di alcuni incontri
tecnici con il Ministero competente. Noi stiamo collaborando con
questa Regione perché riteniamo che il problema lupo sia serio e
vada risolto.
Presidente -
La parola al Consigliere Vesan per la
replica.
Vesan (M5S) -
La ringrazio, Assessore, per le sue
precisazioni. Sono dati importanti, purtroppo non erano di dominio
pubblico e questa è l'occasione finalmente anche per parlare con
qualche dato alla mano. Il problema è questo: qualche dato alla
mano. Lei mi cita un dato relativo alla predazione sui domestici
che nel solo 2017 ammonta a 83 attacchi e, sulla scorta di questo,
le analisi che noi facciamo da un punto di vista biologico per
verificare la presenza della specie si limitano a un protocollo che
prevede da dicembre dell'anno scorso a novembre di quest'anno un
minimo di 40 campioni, sono veramente poche per avere il polso
della situazione. Di questi 40 ne sono stati analizzati 35 e di
questi sono attualmente risultati appartenenti al lupo solamente 25
casi. È interessante che in 19 casi di questi 25 siamo riusciti a
riconoscere il singolo esemplare, abbiamo verificato che però si
tratta di 13 individui distinti. Il succo è che da tutta
quest'analisi sappiamo che ci sono stati 13 diversi lupi sul
territorio: è un dato un po' scarno avendo già avuto un
avvistamento di 16 lupi tutti assieme. La nostra base scientifica
non ci permette di fare analisi particolarmente approfondite.
Un altro dato che si evince dalla sua risposta è che dati certi
sull'ibridazione fra cane e lupo in Valle d'Aosta in questo
momento, nonostante la precisione e il dettaglio della nostra
analisi, non siamo in grado di confermarli in nessuna maniera.
Io voglio comunque esprimere la mia personale soddisfazione nei
confronti del fatto che si è deciso di risolvere il problema degli
agricoltori, ricorrendo ad un'assicurazione che copra i danni del
lupo, così come quelli attuati dall'eventuale cane inselvatichito,
così come quelli attuati dal maltempo, perché, in realtà, l'aiuto
per i nostri agricoltori è lo stesso, identico in tutte quante le
situazioni. Questo se da un certo punto di vista risolve con tempi
di pagamento più rapidi e con meno dubbi una certa ostilità nei
confronti del lupo, non risolve però la gestione del problema
intrinseco: quali azioni possiamo portare per far sì che le
predazioni da parte del lupo siano contenute il più possibile
ancorché esista un risarcimento.
Confido quindi molto per questo progetto vada avanti e prosegua.
Lei mi ha parlato di una relazione che viene consegnata entro fine
novembre, non ne sapremo molto di più, perché mi ha parlato di soli
altri 22 campioni raccolti nel frattempo, forse potrebbe valere la
pena di sollecitare la raccolta di questi campioni e la ricerca
degli stessi in modo più puntuale e più preciso. In fondo, se
abbiamo avuto 83 casi di sospetta predazione da parte del lupo,
dovremmo avere almeno un uguale numero di campioni, se non almeno
il doppio. La ringrazio comunque.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK