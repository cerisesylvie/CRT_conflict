Consiglio Regionale della Valle d'Aosta - Oggetto del Consiglio n. 3314 del 20 febbraio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3314 del 20 febbraio 2008 - Resoconto
OBJET N° 3314/XII - Communications du Président du Conseil
régional.
Président
- J'informe le Conseil de l'activité de la
Présidence et des organes du Conseil depuis la dernière réunion de
l'Assemblée:
Proposition de loi n° 204, présentée par les Conseillères
régionales Squarzino Secondina et Fontana Carmela le 6 février
2008: "Disposizioni in materia di erogazione anticipata
dell'assegno di mantenimento a tutela del minore";
Projet de loi n° 205, présenté par le Gouvernement régional le
14 février 2008: "Organizzazione della centrale unica per la
gestione delle chiamate di soccorso";
Projet de loi n° 206, présenté par le Gouvernement régional le
15 février 2008: "Nuove disposizioni in materia di incassi e di
pagamenti della Regione".
Réunions:
Bureau de Présidence: 2
Commission pour le Règlement: 1
I
e
Commission: 1
II
e
Commission: 1
III
e
Commission: 3
IV
e
Commission: 2
V
e
Commission: 2
I
e
et II
e
Commission: 1
II
e
et IV
e
Commission: 1
III
e
et IV
e
Commission: 1
Il Direttore della Cancelleria della Corte costituzionale ha
trasmesso a questa Presidenza copia della sentenza della Corte n.
25 che dichiara l'illegittimità costituzionale dell'articolo 2,
comma 2, lettera e) della legge statutaria pubblicata sul
Bollettino ufficiale della Regione n. 18 del 2 maggio 2007
(Disciplina delle cause di ineleggibilità e di incompatibilità con
la carica di consigliere regionale, ai sensi dell'articolo 15,
comma secondo, dello Statuto speciale) e non fondata la questione
di legittimità costituzionale dell'articolo 2, comma 1, lettera s),
per la violazione degli articoli 2, 3 e 51 della Costituzione.
Copia del ricorso è stata trasmessa, ai sensi dell'articolo 70 del
Regolamento interno, alla I Commissione consiliare permanente.
In data 19 febbraio u.s. il Presidente della Convenzione per
l'autonomia e lo Statuto speciale della Regione autonoma Valle
d'Aosta Piero Ferraris mi ha trasmesso una nota con la quale mi
comunicava che la Convenzione ha concluso i suoi lavori in data 18
febbraio, a seguito dell'approvazione, con 18 voti favorevoli e
l'astensione della Consigliera Squarzino, di un documento
conclusivo. In tale documento, ribadita l'esigenza di procedere
alla riscrittura dello Statuto speciale per attualizzare le ragioni
della specialità a 60 anni dalla sua promulgazione, in
considerazione anche del nuovo contesto caratterizzato dalla
riforma del titolo V della Costituzione e dalle nuove problematiche
connesse con l'istituzione dell'Unione europea e le relazioni
internazionali, si ritiene costruttivo il ruolo svolto dalla
Convenzione quale luogo di incontro e di apertura tra le
istituzioni e le diverse formazioni sociali della Regione.
Nel documento si valuta positivamente il lavoro svolto dalla
Convenzione che ha portato alla stesura, da parte del prof. Bin, di
una bozza di documento preparatorio e di una bozza di Statuto
elaborato tenendo presente sia il documento: "Prime note di
riflessione per la previsione statutaria", presentato dall'Ufficio
di coordinamento al "plenum" della Convenzione nella riunione del
30 luglio, sia delle audizioni svolte con forze politiche
regionali, associazioni, studiosi ed esperti. La Convenzione ha
deciso di concludere i suoi lavori con la votazione di un documento
conclusivo con il quale si trasmettono alla Presidenza del
Consiglio regionale tutti i documenti e gli atti che sono stati
elaborati ed acquisiti dalla stessa. Ciò in considerazione del
fatto che, con le elezioni anticipate già fissate per il 13 e 14
aprile 2008, l'invio al Parlamento di una proposta di legge
costituzionale sarebbe caducata dalla fine della legislatura e, in
mancanza di una norma che assicuri, con il principio della previa
intesa costituzionalizzato, il pieno rispetto del principio
pattizio per la riforma dello Statuto speciale, non vi sono le
condizioni oggettive per procedere alla conclusione dei lavori.
A Bruxelles, au siège du Parlement de la Communauté française de
Belgique, se sont poursuivi les travaux de la XII
e
Session du Parlement Jeunesse. Le Conseil régional de la Vallée
d'Aoste, qui est invité à associer un jeune représentant de la
Vallée, depuis quelques années sélectionne des participants par le
biais d'une Commission bilatérale entre l'Université de la Vallée
d'Aoste et le Conseil régional. Cette année la participation à la
XII
e
session du Parlement jeunesse a été assurée par
Chantal Mauris, étudiante en Science politique auprès de
l'Université de la Vallée d'Aoste. Pendant la semaine M.lle Mauris
a eu l'occasion de se confronter avec les autres participants du
Parlement Jeunesse et de donner leurs points de vue sur les 4
projets de décret qui leurs ont été proposés traitant des sujets
controversés et d'actualité tels que: la mobilité dans les grands
centres urbains, la promotion de la réinsertion professionnelle des
chômeurs selon un plan d'activation, la réforme de l'enseignement
afin de le rendre plus efficace et plus égalitaire et l'intégration
des immigrés et la lutte contre le trafic des êtres humains; les 3
premiers décrets ont été approuvés. Cette initiative, en général, a
été plutôt contraignante, mais très satisfaisante et a donné à une
jeune étudiante valdôtaine la possibilité de rencontrer et de
connaître des personnes qui provenaient de différents Pays
francophones et de se confronter avec eux.
La parole à la Conseillère Squarzino Secondina.
Squarzino (Arc-VA)
- Vorrei intervenire sulla questione
della Convenzione, sulla questione della riunione del 18 febbraio
che è stata - ha detto qualcuno - il funerale della Convenzione.
Abbiamo fin dall'inizio denunciato il carattere di operazione di
facciata che aveva tutta questa iniziativa; c'era da parte dei 2
Presidenti del Consiglio e della Giunta il desiderio forse di
passare alla storia come coloro che erano riusciti nell'intento nel
quale avevano fallito i Consiglieri Louvin e Nicco. Era
l'operazione di portare a casa un nuovo Statuto della Regione Valle
d'Aosta. Perché eravamo contrari a questa operazione? Perché ci
rendevamo conto di 2 elementi essenziali: il primo, il tempo a
disposizione per fare tale operazione era poco, c'era un anno di
tempo, non di più: un atto politico così importante si può fare in
un lasso di tempo breve, a condizione che vi siano già tutte le
premesse precedenti, per cui alla fine soltanto si interviene per
raccogliere le file di tutto il discorso. Mancava invece proprio
tale presupposto culturale: questa è la seconda condizione per la
quale noi eravamo sicuri che l'operazione sarebbe fallita, non
perché l'operazione in sé non sia interessante, non è questo, ma
non c'era e non c'è in questo momento in Valle una consapevolezza
che porti alla coscienza che è importante agire in tale direzione.
Non ci sono le condizioni storiche, ideali, culturali che esprimano
una necessità cogente di ripensare "in toto" le regole che dettano
i rapporti fra Regione e Stato e fra Regione ed Europa. Se questa
operazione fosse avvenuta in un clima culturale interessato,
avremmo avuto nel foro - in questo strumento messo a disposizione
della popolazione per intervenire - uno strumento importantissimo
ed interessantissimo. Chiunque di voi vada nel sito della
Convenzione vede che al "forum" ci sono non più di 15 contatti e
poi di persone - sempre le stesse persone - che brillano di cultura
regionalistica o storico-politica. Soprattutto non ci sono state -
e mi ha stupito parecchio! - le voci di coloro che nell'ambito
culturale regionalista potessero dire la propria voce. Sono molto
più ricche di informazioni e di spunti le lettere sulla stampa che
appaiono ogni tanto, in cui si parla di identità, di regionalismo,
di ruolo delle Regioni... questo non è avvenuto. Vuol dire quindi
che il clima culturale non era predisposto per affrontare tale
argomento e non c'era neanche da parte degli stessi promotori della
Convenzione un'attenzione alle voci che potevano venire. Il tanto
decantato coinvolgimento di tutte le forze della società civile ha
visto purtroppo la Convenzione, quando l'ascoltava, essere senza il
numero legale, quindi chi era più interessato ad ascoltare le voci
della società civile, non era presente! Il "giocattolo" forse si è
inceppato e credo che i promotori di questa legge dovrebbero
ringraziare il Governo nazionale, perché la sua caduta ha
consentito loro di concludere in modo apparentemente dignitoso
un'operazione che, se fosse andata in porto, sarebbe stata
fallimentare.
Presidente
- La parola al Consigliere Frassy.
Frassy (CdL)
- Penso che qualche considerazione sulla
chiusura dei lavori della Convenzione vada fatta. La mia assenza al
"plenum" di lunedì non è stata casuale, ma è la conseguenza dei
ragionamenti che abbiamo fatto nell'Ufficio di coordinamento, che
sul finire della settimana precedente aveva predisposto quella
bozza di documento che è stata poi portata all'attenzione del
"plenum". Avevo espresso il mio avviso contrario a quel tipo di
documento così come era stato predisposto in sede di Ufficio di
coordinamento, sul presupposto che quel documento se forse era
necessario presentarlo all'attenzione del "plenum", avrebbe dovuto
riepilogare in maniera più evidente alcune problematiche che sono
emerse nel corso dei lavori e soprattutto le cause che hanno
impedito la conclusione di contenuto sui lavori della Convenzione
stessa. In quel documento mancano 2 elementi centrali: il primo
elemento - che viene appena accennato - è quello del contesto
politico nazionale nel quale ha cercato di muoversi il meccanismo
di riforma dello Statuto, ossia un panorama politico di scarsa
sensibilità rispetto ai valori delle autonomie, un Governo di
Centro-Sinistra che ha rifiutato a più riprese nei fatti quel
principio dell'intesa che era stato invece recepito nella riforma
della Costituzione varata dal "Governo Berlusconi" e poi arenatasi
di fronte al responso referendario negativo. L'atteggiamento del
"Governo Prodi" non lasciava ben sperare rispetto a quelle che
sarebbero state le possibilità poi di governare in sede
parlamentare le modifiche statutarie; la legislatura è terminata
prematuramente, ma andava evidenziato che i lavori della
Convenzione si muovevano su un terreno ostile alle autonomie, per
una sorta di "pruderia", per una sorta di valutazione politica
delle forze di maggioranza questo passaggio non lo si è voluto
mettere in evidenza nel documento conclusivo. Così come non si è
voluto mettere in evidenza nei primi punti di quel documento che
era importante andare a costituzionalizzare i rapporti fra la
Regione autonoma e gli enti locali. La riforma del titolo V della
Costituzione ha completamente cambiato la fisionomia e il concetto
di Stato: si parla di Repubblica formata dallo Stato, dalle Regioni
e dagli enti locali. Noi che siamo Regione autonoma abbiamo la
difficoltà invece a capire che l'autonomia rivendicata e ottenuta
da Roma non può fermarsi in Piazza Deffeyes; noi abbiamo la
difficoltà di capire che un ragionamento con le autonomie locali
deve essere oggetto in una prospettiva di revisione statutaria,
perché l'autonomia è data dall'insieme degli attori presenti sul
territorio a livello di istituzione: questo è l'altro aspetto sul
quale non si è avuto il coraggio di mettere in chiaro le posizioni
ed è stata una delle concause probabilmente di una conclusione che
non ha portato a risultato alcuno. A quel punto il "plenum" era un
funerale già annunciato, al quale diventava superfluo partecipare,
perché non si sarebbe potuto modificare l'impostazione di un
documento che politicamente, a maggioranza, ma con il nostro
dissenso e poi nel "plenum" con il dissenso di una parte delle
forze della Sinistra è stato poi ratificato a suffragio della terza
iniziativa, che non ha portato ad alcunché.
Penso che qualche riflessione dovrà essere fatta, perché è
paradossale che in una Regione autonoma non si riesca a modificare
lo Statuto. È paradossale che, mentre tutte le Regioni ordinarie
hanno già licenziato e modificato i propri Statuti, e alcune
Regioni a Statuto speciale hanno fatto modifiche parziali o hanno
riscritto in maniera globale, come il Friuli Venezia Giulia, il
loro Statuto, la nostra Regione continui ad avere tale difficoltà a
confrontarsi sui temi dell'autonomia. Penso che questo sia uno
spunto di riflessione, che andrà ampliato forse in occasione delle
prossime celebrazioni dei 60 anni della Carta statutaria della
Regione Valle d'Aosta.
Presidente
- La parola al Consigliere Segretario
Venturella.
Venturella (Arc-VA)
- Vorrei invece riferirmi alla
sentenza n. 25 della Corte costituzionale, sul fatto che è stato
dichiarato incostituzionale quell'articolo che prevedeva
l'ineleggibilità per i docenti universitari. Giova ricordare ogni
tanto in quest'aula che la Costituzione della Repubblica italiana
riconosce nel diritto dell'elettorato passivo un diritto politico
fondamentale e che questo Consiglio con una pervicacia, una
cocciutaggine ha voluto ignorare. Ha voluto ignorare non solo
presentando il disegno di legge, divenuto poi legge regionale, in
un certo modo, ma ha anche voluto ignorare nonostante tutti gli
emendamenti che il nostro gruppo e il gruppo del "PD" avevano
presentato, illustrando la dichiarata incostituzionalità di questi
articoli: faccio riferimento agli emendamenti n. 4 e n. 5 del
nostro gruppo che individuavano queste criticità, che puntualmente
sono state confermate dalla sentenza n. 25. Ora tali
incostituzionalità erano funzionali ad altri obiettivi, forse meno
nobili, ma credo che un'operazione non dico di pubblica richiesta
di scuse, ma almeno di riconoscimento di un errore che era stato
segnalato in questo Consiglio ripetutamente, secondo noi dalla
maggioranza e da chi ha proposto la legge dovrebbe essere fatto.
Non è solo un piccolo comma e si dice: "ma, il piccolo comma è
stato abrogato, è stato riconosciuto incostituzionale, ma
l'impianto generale della legge è valido". In questo Consiglio
abbiamo sentito tante affermazioni sull'incostituzionalità dei
referendum propositivi e, quando è stato il momento di discutere...
anche animatamente - ma chi non nega che in clima di confronti
referendari o elettorali il clima non si accende un po'? - avete
alzato una barriera, barriera che, per fortuna, è stata distrutta
da chi invece la Costituzione la conosce e la sa applicare. Noi
quindi esprimiamo la nostra soddisfazione per tale sentenza e
stigmatizziamo ancora una volta il comportamento di questa Governo
regionale, che piega ad interessi non certo nobili: quelli di
limitare ad alcune persone con nome e cognome il diritto
dell'elettorato passivo, inserendoli in una legge regionale, che
poi viene impugnata e nei suoi contenuti più critici viene definita
incostituzionale.
Presidente
- La parola al Consigliere Salzone.
Salzone (SA)
- Interverrò sulla Convenzione. Questo
strumento che personalmente non ho certo considerato un'operazione
di facciata, per quello che mi riguarda, mi sono dedicato con
impegno dando un contributo che, seppure minimo, certo è stato
responsabile. Non l'ho considerato neanche un giocattolo, non fosse
altro perché queste affermazioni in qualche maniera non rispettano
tutti coloro che nella Convenzione hanno voluto dare il loro
contributo importante a questo lavoro e quindi siamo giunti alla
fine di tale esperienza con il rammarico di non aver potuto
compiere fino in fondo un lavoro di grande responsabilità e da
tutti considerato necessario per adeguare lo Statuto speciale della
nostra Regione alle esigenze resisi indispensabili nel contesto
europeo e globalizzato. La situazione politica determinatasi con le
elezioni anticipate purtroppo ha determinato l'oggettivo
impedimento alla prosecuzione dei lavori. In tale contesto ci preme
affermare il nostro giudizio senza dubbio positivo sulla formula
adottata; la Convenzione infatti è stata lo strumento che ha
consentito di creare quel luogo centrale di incontro fra le
istituzioni e le diverse componenti sociali, culturali,
imprenditoriali della nostra Comunità per giungere alla revisione
organica dell'ordinamento regionale. Giudichiamo molto positivo il
lavoro svolto in Convenzione e il contributo apportato da tutti ha
consentito di elaborare un primo documento di riflessione, che
potrà essere utile a chi dovrà in futuro concludere questo
importante lavoro. La Convenzione, istituita con legge n. 35/2006,
si è riunita circa una decina di volte e ha audito tutte le
componenti sociali della nostra Comunità, fra cui tutti i segretari
dei partiti e movimenti, gli ex senatori, ma anche esperti di
altissimo livello come il prof. Pietro Pinna, il prof. Giovanni
Pitruzzella, il prof. Alfonso di Giovine, il prof. Valerio Onida.
Vi è poi da segnalare il lavoro svolto dall'Ufficio di
coordinamento, che con 18 riunioni ha proceduto con una serie di
audizioni e poi è giunto insieme al lavoro del prof. Roberto Bin
alla stesura di una prima bozza di articolato. Abbiamo già detto,
questo anche a titolo personale, che giudichiamo tale esperienza
comunque positiva, anche se abbiamo dovuto constatare il più delle
volte un clima politico non ideale. È mancata forse quella serenità
necessaria per affrontare un tema così importante al di fuori degli
schemi e degli schieramenti ideologici e degli appuntamenti
elettorali. Auspichiamo anche che il futuro ci possa consegnare un
momento politico diverso, all'insegna della moderazione dialettica,
in un clima di buon senso e di collaborazione.
Termino come membro dell'Ufficio di coordinamento, ringraziando
tutti i colleghi dell'ufficio stesso che hanno collaborato, con una
sottolineatura particolare al Presidente della Convenzione, Piero
Ferraris, che con sagacia, intelligenza e grande "savoir-faire" ha
saputo condurci, nonostante un clima non certo ideale, a svolgere
un lavoro che riteniamo comunque utile.
Presidente
- La parola al Consigliere Sandri.
Sandri (PD)
- Brevemente, prendiamo atto con
soddisfazione che il senso degli emendamenti che avevamo presentato
sulla legge sulle cause di ineleggibilità ed incompatibilità sono
stati riconosciuti ampiamente veritieri dalla Corte costituzionale
e hanno smentito abbastanza clamorosamente la sicurezza con cui
erano stati invece rigettati dalla maggioranza. Ritengo che questo
sia un segnale positivo, è una legge che contiene ancora quella
ineleggibilità ed incompatibilità dei bachi su cui si deve
lavorare, fra cui quella dei dirigenti scolastici; credo che nella
prossima legislatura chi ci sarà avrà la necessità di "mettervi
mano" e di risolvere anche questi altri problemi alla luce di tale
sentenza. Tornando invece sul problema della Convenzione, che ha
suscitato un po' di dibattito, prendo atto con soddisfazione che un
tentativo mal condotto all'inizio dello scorso anno è arrivato alla
sua naturale fine, ossia una morte impietosa, che non è stata
perché è il Governo nazionale che è caduto, ma è perché quel lavoro
che è stato fatto non stava in piedi. Si è allora cercata una scusa
per poterne uscire fuori e, quando è caduto il Governo, ci si è
abbarbicati a questo salvagente per poter salvare quanto meno la
faccia. La faccia in effetti non è stata salvata, quella
Convenzione ha voluto fare una commedia per far vedere che c'era
tutto il Consiglio regionale che ci lavorava insieme. In effetti
era semplicemente un autobus, su cui il Presidente della Regione,
il partito di maggioranza relativa ha fatto entrare un testo che
non è uscito da niente e da nessuno. Non è un testo che recepiva
quel poco di lavoro che è stato fatto, non è un testo che recepiva
le indicazioni che venivano dagli esperti, non è un testo che
veniva dal contributo delle persone che erano state coinvolte nella
Convenzione: era un testo che dimostrava la volontà politica
dell'"Union Valdôtaine" e del Presidente della Regione e qual è
quella volontà politica? Quella di svendere lo Statuto attuale, nel
senso che nella bozza di Statuto che ci è stata presentata mancano
la zona franca, i giudici di pace, tutta una serie di competenze
che avevamo in base allo Statuto vigente e che sono state
tranquillamente rinunciate in cambio di cosa? In cambio di quel
malefico articolo 2, che è quello del regime linguistico che basta
solo la parola per indicare qual è l'obiettivo politico che aveva
chi ha messo in piedi questa manfrina della Convenzione: quella di
andare a cambiare le regole non su un accordo di tutti, ma sulla
base di una volontà politica di una sola parte politica. I patti
costituzionali e gli statuti non si fanno così, si fanno
concordando le regole fra tutti e non cercando di imporre un regime
da parte di qualcuno. Credo che questo sia stato il tentativo
portato avanti dalla maggioranza e dal Presidente Caveri, questo
tentativo anche un po' raffazzonato, ha avuto l'esito da "de
profundis clamamus domine", ne prendiamo atto con enorme
soddisfazione, ma che sia una lezione per tutti, perché le regole
la prossima volta si devono fare davvero insieme fra persone che la
pensano in modo diverso. Questo Statuto di autonomia vigente che è
nato dalla Resistenza, che è nato da un grande momento popolare,
prima di essere superato... bisogna dimostrare di essere in grado
di saper fare qualcosa di meglio e mi sembra che tale tentativo
della Convenzione sia il peggiore di quelli che sono stati fatti
nelle ultime 3 legislature, quindi, come dire? "De profundis" e va
bene così!
Presidente
- La parola al Consigliere Cesal.
Cesal (UV)
- Innanzitutto vorrei esprimere la mia
soddisfazione per il sigillo che la Corte costituzionale ha posto
con la dichiarazione di legittimità costituzionale relativa ad un
piccolo comma del complesso delle 3 leggi elettorali: ha in qualche
modo certificato l'attinenza costituzionale di queste norme che il
Consiglio regionale ha discusso e ha votato nel corso del mese di
aprile del 2007. Vorrei esprimere la mia soddisfazione perché in
questi giorni ho sentito tante parole, tanta demagogia, tanta
disinformazione, tanta prosopopea! C'è stato perfino qualcuno che
ha paragonato la norma relativa all'impedimento ai professori
universitari ad una legge di tipo cambogiano! Credo allora sia
opportuno andare a vedere cosa dice la legge. La legge all'articolo
2, comma 2, dice che non sono eleggibili alla carica di consigliere
regionale il sindaco, il vicesindaco, gli ecclesiastici, i
dipendenti del comparto unico appartenenti alla qualifica
dirigenziale... nessuno si è lamentato, nessuno ha detto che si
trattava nei confronti di queste categorie, di queste figure di una
norma di tipo cambogiano... i dirigenti delle istituzioni
scolastiche, i professori e i ricercatori in ruolo presso la nostra
Università, Università mantenuta e pagata dalla Regione autonoma
Valle d'Aosta, i componenti del CORECOM e così via. In sostanza
dice che non sono eleggibili, ma la legge dice qual è la
possibilità per queste figure di venire elette e dice all'articolo
3 che le cause di ineleggibilità possono essere rimosse per quanto
riguarda l'articolo appena citato, ovvero non hanno effetto se
l'interessato cessa dalle funzioni per dimissioni, trasferimento,
revoca dell'incarico o del comando o - udite, udite perché questo
credo sia il passaggio più importante! - collocamento in
aspettativa non retribuita non oltre il giorno fissato per la
presentazione delle candidature; quindi significa che ad un
professore universitario, nel caso voglia presentarsi alle
elezioni, lo può fare tranquillamente, deve comunque evitare di
svolgere il suo compito nel periodo della campagna elettorale, nei
40 giorni precedenti la campagna elettorale. Se questa è una norma
di tipo cambogiano lo lascio al pubblico decidere, perché credo in
qualche modo vi sia un comportamento - giustamente parlava di
stigmatizzazione il collega Venturella - da stigmatizzare: quello
di chi utilizza questi metodi, di chi utilizza questi passaggi, di
chi utilizza tali vicende per delle questioni di mera propaganda
elettorale! E questo credo sia qualcosa che debba essere rifiutato
da parte di tutti, perché questo non è corretto, non è serio, non
appartiene alla logica della dialettica politica! Perché poi ho
visto anche che si è attaccato il Presidente della Regione, la
maggioranza nel suo complesso! Vorrei ricordare come siamo arrivati
a questo, non credo che il Presidente sia mai intervenuto nella
discussione relativa a tale norma! Era una norma che è stata votata
in Consiglio regionale da una maggioranza trasversale, che andava
dal Centro-Sinistra al Centro-Destra, passando per i partiti della
maggioranza regionale, quindi è stata discussa all'interno delle
Commissioni in Consiglio regionale, ha fatto tutti i suoi passaggi
ed è stata votata tranquillamente dal Consiglio regionale e, come
diceva il Consigliere Sandri prima, è stata una legge fatta insieme
da persone che ragionano in modo diverso, perché poi il collega
Sandri, quando parla... perché il collega Sandri è quello che ha
l'abitudine di venire, di parlarci... ma io ho qui la copia della
lettera e chi vedo fra i firmatari di questa proposta di legge?,
perché poi le cose bisogna ricordarle ad un certo momento... vedo
che il collega Sandri è uno che ha firmato questa proposta di
legge, che ha partecipato alla discussione di tale proposta di
legge, poi probabilmente si è pentito ed è venuto in Consiglio a
dire che non va più bene niente, quindi bisogna tornare a ragionare
e a discutere; ma Signori, un minimo di decenza! Riconduciamo le
cose al loro punto essenziale! Cerchiamo di non utilizzare questi
passaggi, anche chi parla di norma di tipo cambogiano, ma Signori,
ma siamo veramente arrivati... io l'ho letto dai giornali questo...
ma siamo veramente arrivati a delle situazioni che non possono
continuare, perché il dibattito politico si sta degradando e credo
che tutti debbano fare un minimo di valutazione dei loro
comportamenti per evitare di arrivare a dei punti da cui forse
diventa difficile tornare indietro!
Presidente
- La parola al Consigliere Ferraris.
Ferraris (PPD-VDA)
- Nel Consiglio qualcuno ha richiamato
il fatto che mancasse consapevolezza nella società valdostana
rispetto alla riscrittura dello Statuto. Credo che quanto diceva il
Presidente Perron, ossia il fatto che ci sono tali e tante
modificazioni sul piano istituzionale e sul piano dei cambiamenti
sociali della nostra Regione almeno in quest'aula dovrebbe far
nascere la consapevolezza che la necessità di riscrivere lo Statuto
c'è e c'è tutta, d'altronde non è un caso che si siano esperiti nel
tempo 3 tentativi di riscrittura dello Statuto. Quello che a me
spiace, perché in questo caso devo dire che ci facciamo del male, è
che si parli di funerali; nel momento in cui qualcuno si felicita e
recita il "de profundis", guardate questi "de profundis" noi li
stiamo recitando nei nostri confronti, nell'incapacità di questo
Consiglio, a fronte della necessità di riscrivere lo Statuto, di
trovare delle soluzioni politiche concordate. Credo quindi che
facciamo un enorme errore e siamo estremamente ingenerosi con quei
membri della Convenzione che sono venuti con la volontà di
costruire, come diceva prima il collega Salzone, e non hanno
partecipato alla Convenzione pensando di partecipare ad un
funerale. Credo che questo debba essere detto con estrema
chiarezza, perché potremmo dire tutto di questa Convenzione, ma
all'interno di questa c'è un elemento che tale Consiglio deve
affrontare. C'è qualcuno in quest'aula che è consapevole di essere
più tutelato dalle norme dello Stato che dalla capacità di
autogoverno di questo Consiglio, c'è qualcuno che si felicita
quando una norma di questo Consiglio viene caducata dalla Corte
costituzionale o impugnata dal Governo. Questo è un elemento con il
quale noi dobbiamo sicuramente fare i conti e anche su tali
questioni della partecipazione sicuramente dovremo riflettere sulle
modalità di partecipazione a strumenti come questo, ma non penso
che la democrazia con un "clic", attraverso strumentazioni
elettroniche, risolva i nostri problemi, è un tema sul quale
dovremo profondamente riflettere.
Torno al dato fondamentale: la consapevolezza della modifica
dello Statuto deve partire da quest'aula, è quest'aula che deve
avere la responsabilità politica, visto che questa è una democrazia
in cui viene esercitato un principio di delega da parte dei
cittadini verso le istituzioni, che deve essere esercitata fino in
fondo. Dopodiché accetto le critiche di chiunque, anche del
Capogruppo del "PD", con una sola considerazione: mi pare strano
che qualcuno che vota un disegno di legge, quindi lo condivide, poi
assolutamente non lo si veda più per interi lavori e sedute - il
Consigliere Salzone ha citato anche quante sedute - per poi venire
qui a dire che niente va bene. Lo faceva Bartali: "è tutto
sbagliato, tutto da rifare", adesso lo fa qualcun altro, ma non
vedo una grande costruttività nella posizione. Direi anche che è un
pretesto la conclusione della Convenzione, perché ci sono elezioni
politiche anticipate e qualunque disegno di legge costituzionale
che fosse stato licenziato da questo Consiglio non sarebbe
approdato a nulla, così come una grande preoccupazione dovrebbe
avere questo Consiglio rispetto al principio dell'intesa: abbiamo
letto sulla stampa quali sono gli attacchi che vengono portati nei
confronti delle Regioni a Statuto speciale, qui non c'è un'alea
politica che difende le autonomie speciali, non è il
Centro-Sinistra più autonomista o il Centro-Destra più autonomista,
ma dobbiamo fare i conti con un modo di operare del Parlamento in
cui ci sono sì delle posizioni autenticamente federaliste, ma ci
sono anche delle fortissime spinte centralistiche e tutta la
giurisprudenza di applicazione del titolo V della Costituzione è
andata in questa direzione. Da tale punto di vista, credo che noi,
avendo questo tipo di consapevolezza, il fatto che non vi fosse il
principio dell'intesa, diventava un'ipoteca tale da non consentire
di proseguire rispetto ad un tema di cui abbiamo già un esempio. Lo
Statuto del Friuli è stato profondamente rimaneggiato da parte del
Parlamento, allora come è possibile che un Consiglio regionale
approvi uno Statuto e poi se ne trova un altro? Credo che i rischi
di un'operazione di questo genere vadano tenuti in conto.
Vorrei dire un'ultima cosa: credo che la Convenzione abbia
rappresentato un modello positivo, un modello che ha visto la
partecipazione di diversi soggetti, un modello che può essere
riutilizzato nel futuro. Si tratta di un elemento nuovo, se
pensiamo alle altre iniziative, penso all'ultima Commissione che
aveva affrontato nella scorsa legislatura questi temi, ebbene era
stata una Commissione che non aveva visto la partecipazione di
tutte le forze politiche, ma solo delle forze di maggioranza. In
Convenzione questo non è accaduto, tutti hanno partecipato,
sicuramente c'erano posizioni diverse, ma credo che lo strumento
abbia funzionato, direi anche che le stesse conclusioni abbiano
dimostrato come all'interno della Convenzione vi sia stata una
larga convergenza di vedute e una condivisione di alcune
valutazioni politiche. Credo che tale esperienza non abbia potuto
andare avanti per motivazioni oggettive, però ciò non toglie che
questo possa essere un modello che altri potranno utilizzare in
futuro.
Presidente
- La parola al Consigliere Ottoz.
Ottoz (CdL)
- Ho partecipato a 2 sole riunioni della
Convenzione, quando ero Capogruppo di me stesso, e l'unica
annotazione che posso fare su quanto poi è stato prodotto è che non
ha tenuto conto di tutti gli apporti che erano stati sintetizzati
in documenti illustrativi. Devo dire però che gli statuti, come le
leggi elettorali, sono delle specie di leggi elettorali al cubo, al
quadrato del quadrato, nel senso che sono assai complessi e
producono poi nelle interpretazioni successive, e il nostro Paese è
maestro - la nostra Corte costituzionale ce lo insegna -, degli
effetti che spesso non sono previsti. Abbiamo uno Statuto che è
uscito dal 1945, che è stato rilasciato nel 1948 e che funziona
molto bene; ovviamente non è adatto a tutte le novità intervenute
nel frattempo, è stato modificato su alcuni aspetti importanti -
altri marginali -, ma continuo a chiedermi se sia il caso di
"mettere mano" a fare un nuovo Statuto senza sapere dove si va a
finire, pensando di saperlo, ma senza saperlo. Gli statuti si
modificano in situazioni epocali, di grandi cambiamenti o tensioni
ideali e morali; oggi non vedo - a parte l'antipolitica, se così la
si può definire - né tensioni ideali, né grandi tensioni morali. È
vero che gli statuti vanno modificati tutti assieme, ma l'assieme
politico di oggi non è l'assieme di ieri, uscito dalla Resistenza,
è un altro assieme, quindi modificare lo Statuto va fatto
sicuramente, perché c'è l'Europa, la globalizzazione, una serie di
nuove sfide, è cambiata la Costituzione, ma va fatto con estrema
cautela e non nel modo in cui è stato fatto: va fatto per
approssimazioni successive, su un'impalcatura che funziona, si
modifica di volta in volta la parte che va modificata o annullata.
Questo perché la mancanza dell'intesa, anche per l'atteggiamento di
una parte del Parlamento, è molto importante ed è più importante
oggi di ieri. Personalmente ho sentito il Senatore Salvi e
l'Onorevole Villone dire:
"tutti speciali, quindi nessuno
speciale"
. Questa è la posizione di una parte del Parlamento,
in particolare è la posizione della Sinistra, perché la modifica
della Costituzione che introduceva l'intesa è stata poi bocciata al
referendum in un momento in cui sull'ondata della salita della
Sinistra, si riteneva che questo... e noi stessi, che eravamo gli
unici che avevamo interesse a far passare il referendum per la
questione dell'intesa, abbiamo anche votato contro, ora non sarebbe
passato sicuramente con i voti valdostani, ma insomma... Vorrei
concludere dicendo che le elezioni anticipate non c'entrano nulla,
questa cosa sarebbe finita così come è finita anche se non ci
fossero state le elezioni anticipate. Diciamocelo, i tempi e i modi
avevano in sé i frutti di quello che è successo, ossia alla fine
non si è potuto fare nulla. "Tanta Convenzione per nulla" si
potrebbe dire, parafrasando Pirandello mi pare... quindi,
lasciatemelo dire, il confronto con le altre Regioni non c'entra,
perché hanno fatto lo Statuto? Perché per loro è cambiato tutto, le
altre Regioni negli ultimi anni si sono trovate in una situazione
completamente diversa, dopo l'approvazione degli articoli 117 e 119
della "riforma Amato" della Costituzione del 2001, quindi hanno
dovuto farlo, perché si aprivano un ventaglio di nuove opportunità
che prima non avevano. Noi dobbiamo stare attenti nel fare lo
Statuto a non chiudercelo il ventaglio di opportunità perché nel
nostro Statuto c'è tutto quello che serve, meno quelle parti
indispensabili ad adattarlo ad una nuova situazione geopolitica
europea ed economica mondiale. Questa è la logica conclusione ed
era l'auspicabile conclusione di tale vicenda.
Un passaggio rapidissimo sulla questione della legge elettorale.
La Corte costituzionale ha detto che il Rettore dell'Università non
può candidarsi e che il professore dell'Università può candidarsi,
diciamo che ha stabilito che i personaggi importanti nel mondo
accademico sono ineleggibili e invece i personaggi di minor conto
sono eleggibili. Ancora una volta per l'applicazione del secondo
principio delle "cose" umane i personaggi di minor conto hanno
vinto sui personaggi di maggior conto, quindi su una cosa
assolutamente cretina e banale di 45 giorni di aspettativa, come ha
detto il Capogruppo Cesal, persone di più basso livello
nell'Università hanno vinto sulle persone di più alto livello.
L'entropia può solo salire, ma... il sistema... è una legge fisica,
non può diminuire. La Corte costituzionale ne prende atto,
comportandosi in modo contraddittorio, dicendo: "Sandri sì,
Ferraris no", oppure "Sandri no, Ferraris sì", per lo stesso tipo
di... ossia per un docente universitario.
Presidente
- La parola al Presidente della Regione,
Caveri.
Caveri (UV)
- Intervengo qui perché ritengo sia utile,
come dire? Reagire a qualche imprecisione. Vorrei dire alla collega
Squarzino che né il sottoscritto, né il Presidente Perron
ritenevano con la proposta della Convenzione di restare alla
storia; speriamo di restare alla storia per qualcos'altro che per
un disegno di legge presentato in Consiglio regionale! Vede però,
collega Squarzino - e Consigliere Sandri, che non c'è - il "de
profundis" in questa vicenda non è un "de profundis" che è stato
cantato dal Consiglio regionale. Il "de profundis" ha 2
responsabilità maggiori che sono state rimarcate opportunamente nel
documento presentato dal Presidente Ferraris, al quale va dato atto
di aver condotto con grande maestria i lavori della Convenzione,
malgrado l'imbarazzo di una parte politica che gli dovrebbe essere
amica, che fin dall'inizio ha cominciato a polemizzare addirittura
sulla sua scelta, quando invece la scelta di un Presidente di
opposizione alla Convenzione aveva un profondo significato politico
di apertura da parte della maggioranza di Governo. Il "de
profundis" se l'è scritto il Centro-Sinistra, perché vorrei
ricordare che quella che si è conclusa con il decreto del
Presidente Napolitano è la legislatura più breve della storia, che
per la seconda volta ha messo alla gogna quella brava persona di
Prodi. Prodi per la seconda volta è "caduto" per "mano amica", è
stato "accoltellato" come Cesare da quelli che avevano fatto una
campagna elettorale, dicendo che questa volta sarebbero andati fino
alla fine e che gli avvenimenti degli anni '90 non si sarebbero
ripetuti. Gli avvenimenti degli anni '90 invece si sono ripetuti e
oggi presentare un disegno di legge costituzionale all'attenzione
del Parlamento italiano sarebbe stato inutile per la semplice
ragione che questa proposta sarebbe stata caducata dalla caduta
anticipata della legislatura.
Vorrei approfittare per dire di più sulla seconda ragione per la
quale è caduta l'ipotesi di proseguire i lavori della Convenzione,
che è la famosa intesa, intesa che in quest'aula era stata promessa
anche dai Presidenti della I Commissione Affari costituzionali di
Camera e Senato, l'Onorevole Violante e il Senatore Bianco, che
avevano proclamato ufficialmente che questa legislatura avrebbe
soddisfatto l'inserimento del principio dell'intesa all'interno
dell'articolo 116. Il Senatore Perrin in Convenzione ha detto:
"non abbiamo fatto in tempo ad inserire il principio
dell'intesa, perché la legislatura è finita troppo presto"
.
Vorrei ricordare che la I Commissione Affari costituzionali della
Camera ha approvato il disegno di legge con l'intesa il 20 giugno
dello scorso anno, quindi, se si fosse voluto calendarizzare in
aula questo provvedimento almeno per la votazione di una delle
Camere, lo si sarebbe potuto fare prima dell'estate, prima
dell'inizio della discussione della finanziaria fra la discussione
della finanziaria alla Camera e la discussione al Senato o dopo le
vacanze natalizie, non lo si è fatto. Tant'è che devo dire che la
verità sull'intesa l'ha detta l'Onorevole Nicco intervenendo sulla
finanziaria il 10 dicembre, cito testualmente il Deputato della
Valle d'Aosta:
"Ma vi è un altro piano di natura più strettamente politica
sul quale invece non possiamo non rilevare forti criticità e
manifestare profonda insoddisfazione, sosteniamo questo Governo
sulla base di un accordo politico programmatico, che poggia su 2
punti cardine: il principio dell'intesa per la modifica degli
statuti speciali e una rappresentanza regionale nel Parlamento
europeo. Si tratta di questioni che peraltro interessano non solo
la Valle d'Aosta: la prima concerne tutte le Regioni a Statuto
speciale e le Province autonome e la seconda il rapporto fra
l'intero ordinamento regionale e il Parlamento europeo. Proprio su
tali 2 punti, sui quali fin dal nostro insediamento abbiamo
presentato specifiche proposte di legge, vi sono state
incomprensibili lungaggini quando non aperta o surrettizia ostilità
proprio nell'ambito della maggioranza"
.
Come si dice in francese: "sans commentaires!".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK