Consiglio Regionale della Valle d'Aosta - Oggetto del Consiglio n. 1874 del 9 marzo 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
FINANZA REGIONALE E LOCALE
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1874 del 9 marzo 2016 - Resoconto
OGGETTO N. 1874/XIV - Interpellanza: "Affidamento alla Camera
valdostana delle imprese della realizzazione di un progetto
nell'ambito del Programma operativo FESR 2014/20".
Follien (Presidente) -
Punto n. 20 dell'ordine del
giorno. Per l'illustrazione, la parola al Consigliere Cognetta.
Cognetta (M5S) -
Ho letto con interesse la delibera n.
100 del 29 gennaio di quest'anno, nella quale si affidano
direttamente 245 mila euro di fondi FESR alla Chambre Valdôtaine.
Con questa interpellanza volevo sostanzialmente capire se esistono
altri enti o società che potevano fare la stessa cosa, se queste
società sono state contattate e comunque perché non è stato fatto
un bando pubblico.
La questione sembra abbastanza semplice, però il punto è che
questo Governo ha detto in lungo e in largo che i fondi europei
sono l'unica ancora di salvezza che abbiamo per poter ancora dare
un minimo di fondi per sviluppare l'industria, il commercio, e
comunque l'imprenditoria privata in valle. Quando poi si nota;
all'interno della delibera; che invece si destinano dei fondi
direttamente ad una azione e questa azione poi viene presa e data
direttamente alla Chambre Valdôtaine, ci si fanno delle domande. La
domanda è sostanzialmente: perché si è fatta questa operazione,
quando sappiamo benissimo che la Chambre è destinata a sparire.
Soprattutto perché - lo dice anche il Governo Renzi - di fatto sono
degli enti che ormai si sovrappongono e sono assolutamente inutili.
A questo punto, all'Assessore - che mi fa piacere che finalmente
abbia portato una certa accelerazione nell'Assessorato, d'altronde
prima era fermo, quindi adesso basta che si muova un po', sembra
che stia correndo - chiedo se anche questo è un modo per sviluppare
l'imprenditoria privata, o se invece è semplicemente un modo per
dare dei soldi a chi si lamenta in continuazione di essere in
difficoltà.
Presidente -
Per la risposta, la parola all'Assessore
Donzel.
Donzel (PD-SIN.VDA) -
Grazie collega, perché ci permette
di portare all'attenzione invece un importante atto deliberativo
che va proprio nella direzione di quelle accelerazioni che
dicevamo, cioè di non lasciare fondi inutilizzati che ci troviamo
nel 2016 e sappiamo che il piano, il POR, si chiama 2014/20, quindi
siamo già nel secondo anno.
In primo luogo, relativamente alla premessa, considerato il
Programma operativo "investimenti per la crescita e l'occupazione",
si fa presente che la scheda progetto è finanziata a valere sulla
priorità assistenza tecnica e, nello specifico, all'azione 6.1, che
ha l'obiettivo di promuovere supporto alle strutture amministrative
responsabili della programmazione, gestione, monitoraggio e
controllo e sorveglianza del programma.
Non si tratta quindi di fondi che vengono tolti ad attori
economici valdostani, ma fondi che possono essere utilizzati solo
per creare le condizioni idonee per l'attuazione delle attività
previste dal programma stesso. In altri termini, le risorse
finanziarie si possono spendere solo per l'assistenza tecnica, per
queste di cui stiamo parlando.
Per entrare nel merito, si osserva che le attività affidate alla
Camera valdostana delle imprese e delle professioni, la Chambre,
con la deliberazione che lei ha citato (n. 100 del 26 gennaio
2016), consistono in: "supporto operativo all'animazione dei gruppi
di lavoro tematici previsti dalla strategia di specializzazione
intelligente della Regione (S3 -
Smart Specialization
Strategy
), supporto operativo al monitoraggio, sempre della
stessa strategia, supporto all'attività di comunicazione e
disseminazione di questa strategia, supporto all'elaborazione e
attuazione di azioni per l'implementazione, sempre della Smart
Specialization Strategy, che siano sinergiche e mutuate da azioni
realizzate in ambito nazionale e internazionale mediante una
consulenza specialistica di alto profilo".
Tengo a precisare che queste azione di monitoraggio sono
funzionali a tutti i finanziamenti erogati all'interno del mondo
imprenditoriale valdostano, perché la differenza della nuova
programmazione europea rispetto alla precedente è che il motto non
è più soltanto "bisogna spendere tutto, se no ce li tolgono". Il
motto è "se non li spendiamo attraverso un sistema di controllo e
verifica previsto proprio nei bandi europei, che certifichi la
concretizzazione delle misure che noi abbiamo messo in campo,
quindi i risultati attesi, ce li tolgono". Anche se li abbiamo
spesi correttamente facendo tutte le procedure, ce li tolgono
comunque.
Quindi, tutta questa attività di supporto, monitoraggio e
quant'altro, diventa funzionale a tutti i finanziamenti che vanno
alle imprese. A tal proposito, occorre osservare che, per
l'efficace effettuazione di tale attività, sono necessarie sia la
conoscenza approfondita del tessuto imprenditoriale valdostano, dei
centri di ricerca, della necessità di offerta e di domanda di
tecnologia, sia una conoscenza e una familiarità con
l'Amministrazione regionale e le sue procedure, per consentire, da
un lato, l'animazione del mondo delle imprese e della ricerca, e,
dall'altro, il trasferimento delle informazioni acquisite alle
strutture regionali, per consentire il monitoraggio delle azioni
messe in campo e le elaborazioni delle nuove azioni.
Bisogna conoscere tutta la normativa regionale, quindi le leggi
a cui afferiscono finanziamenti e quant'altro. Inoltre, le attività
oggetto dell'incarico si pongono in continuità con le attività di
animazione territoriale di carattere economico già avviate nella
programmazione precedente, che erano state svolte in parte da VDA
Structure, per quanto riguardava le attività di diffusione della
cultura d'impresa e supporto alla creazione di nuove imprese e, in
parte, dalla Chambre, per quanto riguardava le attività relative
allo
scouting
tecnologico, al supporto dell'incontro
domanda/offerta di tecnologie tra imprese e centri di ricerca,
all'organizzazione di eventi mirati e di missioni tecnologiche.
Alcune di queste cose le abbiamo potute vedere anche in modo
pratico durante la notte dei ricercatori, con la presentazione di
tutte le attività che erano state svolte nell'occasione in cui
abbiamo organizzato un evento anche per trasmettere fisicamente e
visivamente ai cittadini quello che si sta facendo alla Cittadella
dei giovani.
Le attività del progetto 2016/18 possono pertanto essere
efficacemente realizzate dalla Chambre, in quanto la medesima
possiede per statuto, ma anche per attività svolta, conoscenze e
competenze approfondite relativamente al sistema economico
valdostano, in merito all'attività e alle caratteristiche delle
imprese innovative del territorio e dei centri di ricerca.
Inoltre, la Chambre ha già svolto efficacemente attività di
animazione territoriale di carattere economico, alcune citate molto
positivamente dal suo collega Ferrero, che aveva elogiato l'azione
svolta dalla Chambre nel campo della promozione dell'attività in
Svizzera, sollecitandoci proprio a nuove azioni in quella
direzione. Quindi quelle azioni che sto citando, sono azioni che
sono state riconosciute valide anche dal suo collega.
La Chambre, collaborando strettamente con la Regione, possiede
infine una conoscenza approfondita della Smart Specialization
Strategy, degli incentivi previsti per le imprese, delle procedure
della pubblica amministrazione, che consente di tradurre in
strumenti operativi le suggestioni derivanti dallo scouting e dal
monitoraggio sul territorio.
Peraltro, le attività del progetto rientrano appieno tra quelle
che possono essere svolte dalla Chambre, in quanto la stessa, ai
sensi della legge regionale 20 maggio 2002 n. 7, svolge, tra
l'altro, funzione di supporto e promozione degli interessi generali
del sistema economico valdostano; funge da organo di consultazione
tecnica nelle materie di competenza specifica delle Camere di
commercio e sulle questioni che comunque interessano le imprese del
territorio; effettua studi, indagini, rilevazioni di carattere
economico e sociale, con particolare riferimento alle problematiche
e prospettive evolutive dello sviluppo locale; effettua il
monitoraggio nei singoli settori di sua competenza degli interventi
promossi dagli enti pubblici regionali.
Cioè, molte cose le fa già per statuto, tanto per capirci.
Quindi qui si va ad implementare quello che è il suo potenziale. Si
è pertanto, fin dall'inizio, deciso di rivolgersi a una struttura -
cercando anche di non metterci troppo a pensare, visto che dal 2014
siamo già nel 2016, nel senso di pensare vanamente perché come
vede, l'azione è stata assolutamente pensata e meditata - "mediante
individuazione diretta in relazione alle opportunità di utilizzare
un ente che è stato costituito per svolgere proprio quelle funzioni
di supporto, promozione degli interessi generali del sistema
economico valdostano, di studi, indagini, rilevazioni di carattere
economico e sociale, con particolare riferimento alle problematiche
e alle prospettive evolutive dello sviluppo locale, di monitoraggio
nei singoli settori di sua competenza degli interventi promossi
dagli enti pubblici regionali".
Proprio perché, come si diceva ieri, nelle programmazioni che si
fanno oggi - cioè il POR 2014, POR-FESR 2014, il piano industriale
che stiamo elaborando - in funzione della dinamicità che adesso
hanno i sistemi produttivi, essi esigono anche la capacità di avere
le sensazioni immediate del mercato, per poter intervenire
tempestivamente con la modificazione e la correzione di alcuni
fattori che possono diventare di svantaggio anche nel breve
periodo.
Inoltre l'affidamento dell'attività alla Chambre risulta
estremamente efficace per effetto del patrimonio di competenza
accumulato dal suo personale, mediante lo svolgimento di attività
similare nel periodo precedente, in un ambito nel quale la
differenza tra una maggiore e una minore efficacia dipende anche
dalla conoscenza dell'interlocutore.
Non sfuggirò alle altre questioni che lei ha posto, se siano
state valutate altre situazioni. Nel passato, l'esperienza di
affidamento tramite l'appalto pubblico di attività di supporto
all'attuazione di monitoraggio di azioni finanziate da fondi
comunitari ha dato esiti molto meno positivi, per qualità ed
efficacia, rispetto all'esecuzione di attività simili da parte
della Chambre.
Quindi la conclusione è stata quella di prendere questa
decisione. Per quanto riferito invece al futuro della Chambre e
agli esiti delle norme nazionali, noi al momento non potevamo
aspettare che si decidesse che sorte avrà la Chambre e non compiere
questa azione che invece era impellente.
Presidente -
Per la replica, la parola al Consigliere
Cognetta.
Cognetta (M5S) -
Grazie Assessore, ha fatto un discorso
molto lungo, per poi dire alla fine la cosa sostanziale. In Valle
d'Aosta - lei ha dichiarato - non c'è nessuno che possa sostituire
la Chambre, perché di fatto chiunque abbia fatto in passato queste
cose le ha fatte male, sicuramente la Chambre è la migliore, di
conseguenza abbiamo affidato direttamente alla Chambre.
Quindi le agenzie formative o le altre società che esistono sul
territorio, che potevano fare tranquillamente queste cose, non sono
capaci a farle. Mi fa piacere di questo, si vede che probabilmente
negli uffici c'è ormai un indirizzo specifico rispetto a questo
risultato, quindi ben vengano gli affidi diretti di azioni fatte
apposta per darle alla Chambre, ben venga il fatto che la Chambre
alla fine di tutti questi bei discorsi che ha fatto lei, organizzi
poi dei gruppi di lavoro, metta sul sito internet quattro
risultati, ed è questa tutta l'attività che c'è qui sopra! Secondo
me, ritorna semplicemente ad essere il pagamento di dipendenti o
altre attività che fa la Chambre, visti i tagli che ci sono stati.
Lei invece ritiene che è stata la mossa migliore da fare. Questa è
una sua interpretazione personale. Fa specie però che dal 2014 ad
oggi ci siamo arrivati oggi, quindi veramente siamo fermi. Fa
specie anche il fatto che ci sono tante altre cose che sono ferme e
che ovviamente fanno sì che il sistema della formazione e del
supporto e di tutto quello che ruota attorno a questi fondi, sia
sostanzialmente alle corde. Ma questa è una cosa che interessa
poco, perché alla fine dobbiamo solo spendere i soldi entro certi
tempi e secondo certi metodi, quindi non è che ci importa molto. La
ringrazio della risposta.
Presidente -
Il punto n. 21 è posticipato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK