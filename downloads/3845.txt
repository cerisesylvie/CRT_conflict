Consiglio Regionale della Valle d'Aosta - Oggetto del Consiglio n. 118 del 11 marzo 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 118 del 11 marzo 1981 - Resoconto
OGGETTO N. 118/81 - INIZIATIVE PER PREVENIRE LA DIFFUSIONE DELLA
RABBIA SILVESTRE. (Interpellanza)
Presidente
- Do lettura dell'interpellanza in oggetto
presentata dai Consiglieri Cout e Carral:
INTERPELLANZA
CONSIDERATO che nella seduta del Consiglio regionale dei
giorni 11/12/13 c.m. è stata ratificata all'unanimità la
deliberazione di Giunta n. 5834 del 21 novembre 1980 con cui si
concedeva un contributo all'Istituto di zoologia dell'Università di
Roma nelle spese per la redazione di uno studio sulla etologia
della volpe in Valle d'Aosta, in relazione al diffondersi della
rabbia silvestre ed alle possibili contromisure da adottare al
riguardo;
TENUTO PRESENTE che la rabbia silvestre, un morbo terribile
portato dalle volpi che in anni di migrazione sono scese dalla S
iberia fino alle porte dell'Italia, ha già creato non pochi
problemi in Polonia, Ungheria, Germania, Francia e
Svizzera;
APPURATO che ultimamente nel Parco dello Stelvio si sono
verificati dei casi di rabbia, riproponendo con forza il problema
che tali casi potrebbero anche, fra non molto, verificarsi in Valle
d'Aosta,
INTERPELLANO
L'Assessore all'Agricoltura e Foreste per sapere:
1) a che punto è lo studio di cui in premessa, se esistono
già indicazioni per i provvedimenti da prendere, entro quale
termine verrà portato a termine lo studio;
2) quali altri provvedimenti più immediati intende prendere
l'Assessore perché venga affrontato subito e preventivamente tale
problema.
Presidente
- La parola al Consigliere Cout.
Cout (PCI)
- Questo penso che sia uno di quei problemi
che fin quando non si presentano in tutta la loro gravità sono
spesso sottovalutati; i giornali di alcuni giorni fa hanno però
riportato il problema nei suoi termini reali, validi anche per la
Valle d'Aosta.
La rabbia silvestre, che arriva dalla Siberia, in anni ha
attraversato tutte le nazioni dell'Europa, è arrivata alle Alpi,
alle porte anche della nostra regione; in Svizzera, ad esempio, ci
sono stati grossi problemi per la diffusione di questa malattia che
è molto grave. Forse dai giornali e dalle riviste scientifiche
tutti abbiamo potuto leggere che chiunque abbia visto un uomo
colpito dalla rabbia per una morsicatura di animale infetto non lo
dimenticherà più: è un'agonia terribile per la vittima, una
sofferenza terrorizzante per la famiglia, non c'è nulla al mondo
che fermi la malattia e se non si interviene subito o pochi giorni
dopo la morsicatura compaiono spasmi, incubi, dolori, deliri,
arsura e convulsioni. E allora che cosa fare per evitare tutto
questo? Bisognerà eliminare gli animali malati e purtroppo non
soltanto quelli selvatici ma anche tutti quelli che hanno potuto
venire in contatto con questi; ad esempio, vicino al Parco dello
Stelvio si è già data la possibilità di impallinare gli animali
domestici, tipo cani e gatti, che si trovano a 200 metri dalle
case; a questo proposito, però, nascono giustamente delle polemiche
e i giornali dicono che non è giusto che un micio che sia in vena
di passeggiate amorose o un cane che ha il suo padrone ma si
allontana da solo, possano passare per animali randagi e essere
impallinati.
Se però vogliamo evitare questo, è giusto che si intervenga
prima, non si stia con le mani in mano; intanto, c'è da rilevare, e
penso che tutti quanti ne siano a conoscenza, che in Valle d'Aosta
c'è già una malattia che ha infettato quasi tutte le volpi in quasi
tutti i Comuni ormai da cinque, sei o forse più anni: si tratta
della rogna rossa, e anche questa è una malattia che può portare
degli effetti disastrosi tra gli animali domestici, tra i bovini e
addirittura può essere un pericolo per le persone. Direi quindi che
bisogna intervenire con la prevenzione; e i giornali - e poi
concludo - dicono che è importantissima l'opera di informazione
delle popolazioni, sono utili le informazioni ai ragazzi delle
scuole, l'eliminazione del randagismo e soprattutto del fenomeno -
qui si parla del Parco dello Stelvio - per il quale si trovano cani
abbandonati nelle valli dai loro padroni.
Ma c'è anche una notizia promettente: si dice che arriveranno
qui fra pochi giorni due tecnici dell'Istituto Zooprofilattico di
Torino i quali porteranno dei vaccini antirabbici contenuti in
bocconi di carne da abbandonare nel territorio del Parco Nazionale;
l'intenzione è quella di vaccinare in questo modo le poche volpi
esistenti. Io non so quanto possa essere efficace questo metodo di
prevenzione, forse i Consiglieri veterinari ne sapranno più di me e
potranno giudicare meglio su questo problema. Io penso comunque che
se anche non sarà efficace questo sistema, si debba intervenire
senz'altro con l'informazione e con tutta una serie di misure
preventive.
È stato affidato a un laboratorio di zoologia uno studio
sull'etologia della volpe; cogliamo questa occasione anche per
sapere cosa si è fatto, se questo studio è stato concluso, se si fa
di tutto perché sia reso noto il più presto possibile; questo
perché con la rabbia che potrebbe diffondersi e la rogna rossa già
presente da tempo il problema delle volpi sta diventando veramente
molto grave in Valle d'Aosta.
Presidente
- La parola all'Assessore all'Agricoltura e
Foreste,
Marcoz.
Marcoz (UV)
- Io cercherò di rispondere alla prima parte;
la seconda la tratterà l'Assessore Rollandin: sui risultati avuti
fino ad ora dall'Istituto Zooprofilattico e ricavati dalle analisi
degli animali catturati - volpi, stambecchi, camosci e bovini -
l'Assessore Rollandin farà la sua relazione e risponderà anche
sulle misure preventive che la Regione ha già attuato e sta ancora
attuando.
Per quanto concerne il contributo di 2 milioni dato all'Istituto
di Zoologia dell'Università di Roma, esso è servito per far
proseguire la ricerca del dott. Badasso (?) nel Parco Nazionale del
Gran Paradiso; praticamente la sua attività si svolge nel Giardino
Botanico di Paradisia di Cogne assieme ad alcuni studenti locali, e
il dott. Badasso, interpellato direttamente nei giorni scorsi, mi
ha assicurato che nel giro di alcuni mesi i risultati delle
ricerche saranno in nostro possesso. Appena avrò la documentazione
del suo studio sarà mio compito fornirla al Consigliere Cout e al
Consigliere Carral in risposta all'interpellanza che hanno
presentato.
Presidente
- La parola all'Assessore alla Sanità ed
Assistenza sociale, Rollandin.
Rollandin (UV)
- Su questo problema le discussioni sono
state già parecchie. Io rispondo per quanto di competenza, anche se
non sono stato chiamato in causa, cosa di cui mi sono un po'
stupito perché il problema sotto l'aspetto preventivo è svolto
dall'Istituti Zooprofilattico di Torino, ma è interessato anche
l'Assessorato alla Sanità.
A parte questi particolari, nel corso del 1980 l'Istituto
Zooprofilattico, che speriamo possa con i nuovi finanziamenti
riprendere la sua attività che era stata in crisi - voglio
ricordare qui che questo istituto è gestito dalle tre Regioni ed ha
avuto notevolissime difficoltà perché l'approvazione della parte
finanziaria che lo regolamenta è a stralcio; cioè, gli Istituto
Zooprofilattici sono ancora al di fuori di quello che è il servizio
sanitario, il che è oggi una anomalia - ha esaminato il tessuto
cerebrale di 235 volpi, 11 camosci, 3 cani, 1 stambecco e 1 bovino.
È chiaro che la parte più rilevante, come si può constatare dai
numeri, è rappresentata dall'esame del tessuto cerebrale delle
volpi; infatti la diffusione nei Paesi che purtroppo ne sono già
colpiti e nelle regioni italiane che sono interessate al problema è
legata a questo veicolo di trasmissione. Ci sono poi state
ulteriori indagini: la situazione nei Paesi confinanti - Francia e
Svizzera - è per il momento sotto controllo; ci sono contatti
continui e vengono emanati appositi bollettini che contengono
aggiornamenti sulla diffusione di questa malattia.
Le misure preventive sono rappresentate dalla campagna che viene
fatta per la vaccinazione antirabbica. È dell'altro giorno un telex
del Ministero della Sanità che prevede nuove norme e fornisce un
riepilogo della situazione esistente al momento nelle altre
province: ad esempio, i selvatici infetti in provincia di Bolzano
sono attualmente 99; nel '78 erano 251 nelle province di Bolzano,
Belluno, Udine; ci sono poi altri dati, di cui se mai potrò dare
copia, che come ho detto tengono conto di una situazione che va via
via estendendosi anche se le misure attuate in quelle regioni sono
state abbastanza efficaci.
Da parte nostra, nella Regione Valle d'Aosta, sono state fatte
vaccinazioni obbligatorie, che al momento attuale risultano essere
l'unico metodo preventivo; dico finora, perché sulla necessità di
arrivare a una sperimentazione che possa dare anche risultati più
soddisfacenti si farà molto probabilmente il mese prossimo una
riunione ufficiale che vedrà impegnati i tecnici della Sezione
Veterinaria della Università di Torino e i tecnici dell'Istituto
Pasteur che stanno assieme predisponendo un vaccino orale: forse a
questo si riferivano le notizie che citava prima il Consigliere
Cout. Sulle vaccinazioni orali da tempo si stanno facendo degli
esperimenti; il punto più difficile da prevedere è l'esito di
questo tipo di vaccinazione perché non si può evitare con
assolutezza che altri animali vengano a contatto e quindi possano
avere degli inconvenienti, dato che questi bocconi-vaccino devono
essere abbandonati nel territorio.
Per quanto riguarda l'informazione, la Regione ha acquistato un
film, girato in Germania, che è stato dato a tutte le scuole,
proiettato e illustrato proprio per questo fine. Quindi la campagna
di informazione, al di là delle conferenze ad hoc, è stata fatta in
modo crediamo soddisfacente e continua ad essere fatta fornendo
notizie non solo sulla malattia ma anche sulle possibilità di
contagio, che sono naturalmente diverse da quelle di altre
malattie, quali la rogna rossa, che ha tutto un altro campo di
azione: è come quando noi prendiamo delle verminosi che sono
proprie degli animali selvatici, quello è un altro tipo di
problema.
Riteniamo quindi che le vaccinazioni che sono state fatte siano
attualmente il metodo più efficace per prevenire questa malattia
nella nostra regione, in quanto si eliminano non solo le
possibilità di contagio, ma si evita anche la preoccupazione, che
recentemente la stampa riportava, di arrivare all'abbattimento
indiscriminato di randagi. Questo, nella nostra regione, se può
consolare, non è assolutamente previsto nel piano dei prossimi
interventi.
Presidente
- Il Consigliere Cout intende replicare? La
parola al Consigliere Cout.
Cout (PCI)
- Solo per scusarci della svista nella
compilazione della nostra interpellanza; d'altra parte noi siamo
partiti dalla deliberazione di Giunta con cui si concedeva un
contributo nelle spese per la redazione di uno studio sulla
etologia della volpe in Valle d'Aosta, deliberazione fatta il 21
novembre 1980, presenti tutti gli Assessori, dopo una relazione
dell'Assessore Marcoz, e finanziata con prelievo dal Capitolo
"Spese per la propaganda e per la protezione della natura".
Io concordo con la quasi totalità delle cose dette
dall'Assessore Rollandin sulla gravità della cosa, e vorrei ora
ricordare un dato che ho dimenticato di riferire prima e che viene
riportato per bocca del dott. Sergio Postizi (?) Veterinario
ufficiale del Canton Ticino; egli è uno dei più esperti in questo
campo in Europa e dice che in Svizzera, ove è stata svolta una
campagna rigorosissima, sono riusciti a limitare i danni e i
pericoli, però negli anni '70 ci sono stati ugualmente tre morti,
fra cui un veterinario... (voci fuori microfono, incomprensibili)
... egli dice che l'altro anno circa 50 persone sono ricorse alle
cure antirabbiche, per fortuna cavandosela senza strascichi, ma
questo solo grazie all'opera di sensibilizzazione che è stata fatta
in tutto il Paese; si augura dunque che questa campagna venga fatta
anche in Italia; me l'auguro anch'io, ma vedo che effettivamente si
sta cominciando a fare qualcosa di serio anche in Valle
d'Aosta.
Presidente
- Passiamo all'esame dell'oggetto n. 19.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK