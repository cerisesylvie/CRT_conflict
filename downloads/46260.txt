Consiglio Regionale della Valle d'Aosta - Oggetto del Consiglio n. 2720 del 28 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2720 del 28 luglio 2023 - Resoconto
OGGETTO N. 2720/XVI - Interrogazione: "Informazioni in merito
alla nomina del nuovo Presidente della Société Infrastructures
Valdôtaines".
Bertin (Presidente) -
Punto n. 14. Risponde il Presidente
della Regione.
Testolin (UV) -
Rispetto all'interrogazione, va intanto
evidenziato che la sostituzione dell'organo monocratico con uno
collegiale è avvenuta sulla base di una specifica motivazione
presentata da Finaosta S.p.a., riscontrata dall'Amministrazione
regionale e resa conoscibile a tutti i candidati sin dalla
pubblicazione dell'avviso per la raccolta delle candidature.
Non sono state rilevate preclusioni rispetto alla previsione per
SIV S.r.l. di un organo amministrativo collegiale in luogo
dell'amministratore unico.
Il passaggio ad un organo collegiale non solo mantiene il
compenso complessivo invariato rispetto all'organo monocratico -
cosa che in sé consente una positiva valutazione del contenimento
dei costi derivanti dalla scelta -, ma garantisce anche la maggiore
diversificata idoneità e professionalità rispetto al perseguimento
dell'interesse pubblico, alla sollecita e compiuta realizzazione
delle numerose e differenti opere di interesse strategico, cui SIV
S.r.l. è preordinata.
Per quanto riguarda il primo quesito, rammento che SIV, in
quanto società a responsabilità limitata, è soggetta
all'applicazione dell'articolo 2383 del Codice Civile, con
particolare riferimento al primo, quarto e quinto comma.
Tale articolo specifica che la nomina degli amministratori
spetta all'assemblea, ad eccezione dei primi amministratori, che
sono nominati dall'atto costitutivo, salvo il disposto degli
articoli 2351, 2449, 2450.
Ha inoltre disposto che gli amministratori nominati scadono alla
data dell'assemblea convocata per l'approvazione del bilancio
relativo all'ultimo esercizio della loro carica, salva decadenza
preventiva derivante da rinuncia, cessazione o revoca.
Sulla base di tali previsioni, in sede di approvazione del
bilancio relativo all'ultimo esercizio del triennio per il quale
l'amministratore unico era stato nominato, la Regione autonoma
Valle d'Aosta, per il tramite di Finaosta S.p.a., ha provveduto,
con DGR (Deliberazione della Giunta Regionale) n. 544 del 22 maggio
2023, alla designazione di tre componenti il Consiglio di
amministrazione, in sostituzione di un amministratore unico, per le
ragioni che ho esposto prima per la società SIV.
Tali designazioni sono avvenute sulla scorta di un rapporto di
natura fiduciaria, fondato sull'
intuitu personae
, ma
comunque nel rispetto del riscontro del possesso dei requisiti
oggettivi di idoneità all'assunzione di carica indicati nell'avviso
pubblico e verificati da Finaosta, sulla base delle dichiarazioni
fornite dai candidati in sede di apposita istruttoria.
È sulla base dell'ordinaria prerogativa riconosciuta al socio,
ancorché pubblico, così come espressamente stabilito dal Codice
Civile, che il nuovo Consiglio di amministrazione è stato designato
e successivamente nominato in sede assembleare.
Trattandosi di mero rapporto di natura fiduciaria - ripeto - non
deve sussistere alla base alcuna motivazione in ordine alle ragioni
che hanno mosso la Giunta all'individuazione dei propri
rappresentanti, compreso il nuovo Presidente, salva naturalmente la
sussistenza di tutti i requisiti di idoneità all'assunzione della
carica stabiliti dalla legge e dallo statuto societario.
Per rispondere al secondo quesito, occorre premettere che, così
come espressamente stabilito sia all'articolo 2bis, commi 2, 3, 4,
5 e 6 della legge regionale 20/2016, sia dalla Deliberazione della
Giunta Regionale 1591/2022, è previsto un procedimento avviato da
Finaosta S.p.a. con la pubblicazione di un avviso pubblico per la
ricerca di candidature.
Finaosta S.p.a., ottenute le candidature ai fini della
trasmissione dell'elenco dei soggetti ritenuti idonei, svolge i
controlli in ordine alla verifica dell'insussistenza delle cause di
inconferibilità, incompatibilità e di conflitto di interessi, della
sussistenza dei requisiti di professionalità e, in genere, di
idoneità alla carica, compresi quelli di onorabilità individuati
nell'avviso.
Successivamente la Giunta regionale, ricevuto l'elenco dei
candidati idonei, con propria deliberazione presentata dalla
struttura regionale competente, designa i componenti degli organi
di amministrazione e di controllo della società a partecipazione
indiretta, trasmettendo la deliberazione a Finaosta S.p.a. ai fini
della proposta di nomina.
Venendo al caso specifico, Finaosta S.p.a., all'esito dei
controlli di competenza, ha evidenziato all'Amministrazione
regionale un potenziale profilo di incompatibilità relativa al
nuovo presidente.
Per questo motivo, la già citata deliberazione n. 544/2023, nel
designare i componenti dell'organo di amministrazione di SIV, ha
condizionato l'efficacia della designazione anche all'impegno di
rimuovere le eventuali cause di incompatibilità, ove presenti, ai
sensi di quanto disposto dal decreto legislativo 39/2013.
Trattandosi in effetti di incompatibilità e non di
inconferibilità (nel qual caso la nomina verrebbe preclusa),
incorre al soggetto interessato l'obbligo di scegliere, entro il
termine perentorio di quindici giorni, tra la permanenza
nell'incarico di provenienza e l'assunzione di quello di
destinazione, cosa che l'attuale presidente del Consiglio di
amministrazione ha fatto, nei termini previsti.
Per quanto riguarda l'ultimo quesito, considerato quanto sopra
detto, non emerge dunque alcuna motivazione per la sospensione o la
revoca della nomina in questione.
Presidente -
Per la replica, consigliera Minelli, ne ha
facoltà.
Minelli (PCP) -
La scelta di ritornare ai Consigli di
amministrazione, invece che all'amministratore unico (lo avete
fatto anche in altre occasioni), non è secondo noi condivisibile,
perché è in contrasto con la normativa sulle società pubbliche, con
le indicazioni generali che vengono date, ma soprattutto risponde a
delle vecchie logiche di dare contentini e prebende a qualcuno, ed
è un sistema che noi non condividiamo assolutamente.
Lei ci ha detto che non è stato cambiato il compenso globale; in
pratica, è stata fatta una diminuzione del compenso del presidente,
che sappiamo essere passata da 68 mila a 60 mila euro: quindi vuol
dire che gli altri membri del consiglio di amministrazione ne
percepiscono 4 mila. Ci sembra una cifra abbastanza ridicola.
Non ci ha detto nulla, presidente, sui motivi per cui si è
deciso di cambiare il presidente della società; l'
intuitu
personae
a cui lei ha fatto riferimento è stato adottato nei
confronti di un'altra persona, non capiamo se c'era un motivo grave
per cui il precedente presidente, che, a nostro avviso, ha operato
correttamente, non è stato riconfermato, e questo non emerge
assolutamente né dalla DGR (Deliberazione della Giunta Regionale),
né dalle sue parole.
Quindi, sul fatto della nomina che avete scelto, lei non ha
sgombrato il campo da quelli che potevano essere dei dubbi.
La persona che avete designato come presidente, in base alle
norme, era incompatibile, lo rimane; e credo che lo sapeste anche
abbastanza bene, perché la vicenda della direzione lavori del polo
universitario è storia nota, con tutta una serie di ricorsi e di
contro ricorsi. Non c'era stata già a monte un'adeguata verifica e
non si era preso atto di un'incompatibilità che era palese: avere
contemporaneamente la carica di direttore per quello che riguarda i
lavori e la carica di presidente della società commissionaria dei
lavori è un'incompatibilità palese.
Poi ora lei ci ha detto che i controlli li ha fatti Finaosta e
che ha evidenziato un potenziale profilo di incompatibilità. La
nomina comunque della persona il 23 maggio è stata fatta e, di
conseguenza, bisogna che questa nomina venga revocata, se non sono
state rimosse le cause di incompatibilità.
Ora lei ci dice che, nei quindici giorni successivi, le cause di
incompatibilità sono state rimosse: è un qualcosa che
verificheremo, perché nel momento in cui abbiamo presentato
quest'interrogazione, che ha anche una sua data, a noi non
risultava che ci fosse stata alcuna rimozione di ostacoli che, in
qualche modo, presupponevano una non compatibilità.
Abbiamo sollevato la questione, non era stata sollevata, mi
pare, precedentemente da nessuno. Quindi, quello che ci auspichiamo
è che le cose vengano fatte correttamente e che, nel caso in cui ci
sia ancora qualche ostacolo che si frappone a questa situazione,
voi decidiate di cambiare la vostra decisione.
Ci resta il dubbio delle motivazioni che hanno portato a questa
scelta, che fin dall'inizio presentava tutta una serie di
criticità, delle quali non avete tenuto conto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK