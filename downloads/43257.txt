Consiglio Regionale della Valle d'Aosta - Oggetto del Consiglio n. 671 del 9 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Caserme e carceri
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 671 del 9 giugno 2021 - Resoconto
OGGETTO N. 671/XVI - Interrogazione: "Notizie in merito
all'avvio delle interlocuzioni con il Ministero della Giustizia al
fine di assicurare alla Regione Valle d'Aosta un dirigente
penitenziario in pianta stabile".
Sammaritani (Presidente)
- Riprendiamo i lavori dell'aula
con la trattazione delle interrogazioni. Punto n. 14 all'ordine del
giorno. Per la risposta la parola al presidente Lavevaz.
Lavevaz (UV) -
Si chiede con questa interrogazione se
siano state avviate interlocuzioni con il Ministero della Giustizia
per assicurare alla Regione Valle d'Aosta un dirigente
penitenziario in pianta stabile.
È una questione che è già stata affrontata in iniziative nei
passati Consigli, ma effettivamente posso aggiornare su alcuni
passaggi avvenuti nel corso delle ultime settimane, o negli ultimi
mesi in realtà, perché l'incontro che ho avuto con il provveditore
regionale dell'amministrazione penitenziaria del Piemonte, Liguria
e Valle d'Aosta, il dottor Pierpaolo D'Andria, è avvenuto nel corso
del mese di marzo scorso.
In quella sede, durante un incontro, appunto, avuto con il
provveditore, ci siamo confrontati sulle diverse problematiche del
nostro penitenziario e il provveditore mi ha confermato quanto già
avevamo sottolineato in un Consiglio precedente, cioè il fatto che
ci sia comunque una procedura concorsuale in atto che però produrrà
i suoi effetti soltanto nel corso del 2022 e, peraltro, ha anche
confermato che la situazione, come peraltro è noto, anche in
Piemonte è tutt'altro che rosea, perché mancano diverse figure
apicali, in particolare credo cinque sedi importanti in Piemonte
non sono coperte, e quindi la situazione sarà presumibilmente
risolta nel corso del 2022 ma non nell'immediato.
In ogni modo, nella famosa bozza di protocollo d'intesa, che è
stato anche oggetto di questo confronto nel mese di marzo,
protocollo di intesa che era stato concordato già con il Ministero
della Giustizia e del quale sostanzialmente siamo in attesa
dell'ultima versione, validata e definitiva, si è comunque ribadito
l'impegno del Ministero a risolvere questa problematica per
garantire finalmente e in modo definitivo stabilità e continuità ai
vertici della nostra Casa Circondariale, in particolare per quanto
riguarda il direttore e il Comandante della Polizia penitenziaria,
che sappiamo essere i due punti critici.
Peraltro, la mia intenzione è anche chiedere un incontro nei
prossimi mesi con il ministro Cartabia; adesso è da vedere se
organizzarlo a Roma o avevo anche intenzione di invitarla, visto
che lei ha una casa di vacanza a Ollomont, di organizzare magari
qualcosa durante l'estate e sarà l'occasione per ribadire anche
personalmente al Ministro - peraltro lo sa perché lo avevamo anche
sottolineato già nel messaggio di benvenuto iniziale - che questa
era una cosa per noi importante da risolvere in tempi rapidi,
quindi sarà l'occasione per provare ad accelerare ulteriormente
questa risoluzione che però vedo difficilmente risolvibile prima
del 2022, quando gli effetti di questo concorso renderanno fruibili
queste graduatorie.
Presidente -
Per la replica la parola al consigliere
Manfrin.
Manfrin (LEGA VDA) -
Nel merito la ringrazio per
l'aggiornamento anche se l'impegno che era stato votato l'impegnava
a relazionare nella I Commissione consiliare nel merito delle
attività appunto di approfondimento.
Quello di cui lei ci ha messo giustamente al corrente, riguarda
quell'aspetto di cui avevamo discusso proprio in occasione della
mozione, relativamente all'utilizzo della procedura concorsuale
nazionale per l'individuazione di una posizione di direttore
regionale; come abbiamo detto, invece, il Comandante della Polizia
penitenziaria non è possibile nominarlo perché evidentemente
facente parte di un Corpo di Polizia nazionale.
Quello che però era contenuto nell'impegnativa era duplice,
ovvero avevamo già discusso dell'esistenza di questo concorso, che
ha avuto numerosi intoppi, numerosi blocchi, e che quindi avrebbe
visto la sua conclusione molto in là nel tempo, ma la seconda
ipotesi di cui si era parlato era appunto la possibilità, in forza
a tutta una serie di disposizioni normative, sia a livello
nazionale sia a livello di statuto speciale, con le quali si poteva
provare a intervenire, provare a fare un intervento, per fare in
modo che la nomina e la selezione del direttore avvenisse su base
regionale.
Questa secondo me è un'ipotesi che può essere vagliata
dall'ufficio legislativo e, se proprio c'è un ostacolo nel cercare
di definire la prima, la si può fare nel frattempo che il 2022
arriva, perché un'interlocuzione con il Ministero della Giustizia
potrebbe anche passare dal fatto che, prendendo atto che sappiamo
benissimo, come giustamente lei ha ricordato, che in Piemonte c'è
una situazione critica - e non è solo in Piemonte peraltro - e che
molto probabilmente ci sono delle posizioni in alcune carceri che
sono molto più ambite rispetto ad altre: sappiamo che ci sono
alcune grosse carceri della Toscana, della Liguria o di altre zone
che sono completamente sguarnite dai direttori e che quindi
evidentemente la nostra sede, che peraltro viene indicata quale
sede disagiata ma che sconta anche il fatto di non avere personale
valdostano che partecipi a queste selezioni nazionali - o se vi
partecipa difficilmente riesce ad arrivare alla conclusione - e che
molti dei direttori che partecipano sono tendenzialmente residenti
nel sud Italia e quindi desiderano un avvicinamento a casa e non
certo un loro distaccamento nel nostro territorio a meno che, e
questo purtroppo è successo, questo non consenta di prendere la
nomina di direttore per poi utilizzarla e spenderla a livello per
esempio ministeriale per avere un incarico di capo di Gabinetto o
quant'altro; pratica questa che ovviamente si dovrebbe evitare ma
purtroppo accade.
Credo che sia utile e assolutamente necessario intervenire
affinché innanzitutto si veda la percorribilità della strada che
abbiamo indicato, approvando la mozione, quindi prevedendo la
possibilità di trovare un percorso normativo che ci permetta di
avere una selezione regionale di questa figura.
Poi a seconda di quelle che saranno le risultanze, a questo
punto vedere quale sarà poi il proseguo dell'interlocuzione con il
Ministro. Se ci rendessimo conto che un passaggio di questo tipo è
possibile, potremmo eventualmente andare a parlare con il Ministro
con un'idea molto più chiara oppure, come abbiamo indicato,
eventualmente prevedere che vi sia la destinazione di uno dei
quarantacinque posti del concorso messo a disposizione
esclusivamente per la Valle d'Aosta o per coloro che partecipano
essendo appunto Valdostani.
Credo che questa soluzione, al di là delle interlocuzioni
avvenute, sia ben al di là dall'essere trovata, però credo che noi
possiamo fare degli assoluti passi importanti in avanti, facendo
questo tipo di ricerca riguardo alla possibilità di espletare
questo concorso regionale, credo che probabilmente, almeno in Valle
d'Aosta, soprattutto dopo la crisi pandemica, una figura che può
rispondere a questi requisiti si possa trovare. Evidentemente
bisogna creare le condizioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK