Consiglio Regionale della Valle d'Aosta - Oggetto del Consiglio n. 1778 del 15 gennaio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1778 del 15 gennaio 1986 - Resoconto
OGGETTO N. 1778/VIII - PRELIMINARE VALUTAZIONE DEI NUOVI
INTERVENTI DA REALIZZARE NEL COMPRENSORIO SCIISTICO DEL COL
CHECROUIT DI COURMAYEUR. Reiezione di mozione.
PRESIDENTE
: Do lettura della mozione presentata dal
Consigliere Viberti:
MOZIONE
VISTI i numerosi interventi sugli organi di informazione
relativi al mancato svolgimento della gara di coppa del mondo di
Courmayeur;
CONSIDERATO che in molti interventi e dichiarazioni si è
insistito semplicisticamente sulla necessità di realizzare un
impianto di innevamento artificiale;
RILEVATO che la realizzazione di tale impianto risulterebbe
essere estremamente onerosa e rischierebbe di aggravare il dissesto
idrogeologico del Plan Chécrouit;
RICHIAMATA la deliberazione n. 6128 del 13 settembre 1985 con
cui la Giunta ha diffidato la Società Val Vény "dall'intraprendere
qualsiasi ulteriore progetto di espansione di potenziamento di
impianti e di creazione di sciovie e di piste";
il Consiglio regionale della Valle d'Aosta
IMPEGNA
la Giunta regionale a:
1)
sottoporre a tempestivo esame delle competenti
Commissioni consiliari qualsiasi eventuale progetto di impianto di
innevamento artificiale al Col Chécrouit;
2)
non autorizzare la realizzazione di nuovi impianti
al Plan Chécrouit fino a quando non saranno stati realizzati gli
studi ed i lavori di recupero ambientale ordinati con la
deliberazione citata in premessa.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Nel corso della seduta pomeridiana del
Consiglio è stata posta una domanda molto importante, con la quale
si voleva conoscere la funzione dell'Assessore Borbey nella sua
qualità di responsabile del Turismo. La risposta dell'Assessore non
mi ha convinto ed ora provo a dare io la risposta che ritengo sia
quella giusta: io credo che la presenza dell'Assessore Borbey abbia
il solo scopo di non far più nevicare nella nostra Regione. Questo
è determinato dal fatto che Colui che regola il moto degli astri e
delle stelle ed anche delle cose molto più piccole, come i fiocchi
di neve, è rimasto molto offeso dal fatto che l'Assessore Borbey si
sia permesso di dire che ci sarebbe stata la neve per la Coppa del
Mondo di sci e che quindi non era assolutamente il caso di
preoccuparsi!
Mi pare che la mia mozione sia abbastanza semplice, perché
chiede alla Giunta l'impegno, che può essere tranquillamente
sottoscritto, di sottoporre all'esame delle competenti Commissioni
consiliari qualsiasi eventuale progetto di innevamento artificiale
al Col Chécrouit e di non autorizzare nessuna realizzazione di
nuovi impianti in quella località "...fino a quando non saranno
stati realizzati gli studi per i lavori di recupero ambientale
ordinati con la deliberazione citata in premessa".
Mi pare che nello scorso Consiglio abbiamo sentito
dall'Assessore Perrin che alcune cose sono già state fatte e che
stiamo procedendo nella giusta direzione: questa mozione chiede
solo di aggiungere questi altri due impegni a quelli già presi
dalla Giunta, perché mi sembrano necessari anche alla luce delle
dichiarazioni fatte questa mattina dall'Assessore e relative alla
convenienza e necessità, per la nostra Regione, di dotarsi di
impianti di innevamento artificiale.
Su questo tema è indubbiamente necessaria un'ampia discussione,
che riguardi nel suo complesso la possibilità, sempre per la nostra
Regione, di fare una scelta di questo genere: si tratta di una
discussione che deve valutare, in generale, la convenienza o meno,
rispetto all'offerta turistica, di creare impianti di questo genere
nelle nostre stazioni sciistiche. Dopo che sarà stata presa questa
decisione, che mi auguro sia riconosciuta da tutti come necessaria,
bisognerà comunque fare delle valutazioni non solo sull'economicità
della scelta o sul rapporto con l'affluenza dei fruitori della
realtà turistica delle varie stazioni, ma anche sull'impatto
ambientale provocato dalla realizzazione e dall'uso di questi
impianti.
Io penso di poter dire tranquillamente che l'uso di impianti di
innevamento artificiale in zone come quella del Col Chécrouit, non
ripristinate e non servite da tutta una serie di servizi di scolo
per le acque, potrebbe causare maggiori danni di quelli arrecati
dai normali dilavamenti delle precipitazioni atmosferiche, in
quanto è ormai acquisito che questa neve artificiale ha un peso
specifico ben superiore a quello della neve normale.
Forse sto uscendo dal tema specifico della mozione e sto andando
a trattare un argomento che merita una discussione più approfondita
e con un uditorio più disponibile e più attento. Questo fatto è
difficile da verificare perché l'Assessore Borbey si guarda bene
dal prestare grande attenzione a quanto il Consiglio va dibattendo.
Fortunatamente però nella Giunta ci sono altre persone che prestano
maggiore attenzione e che potranno tenere nel debito conto quanto
viene dibattuto.
Vista l'ora tarda e visto l'accordo di arrivare a definire
quegli oggetti che ormai si trascinano da due adunanze, penso di
non aver altro da aggiungere, anche per l'impostazione della
questione relativa al Col Chécrouit. Non mi pare di dover fare
delle richieste diverse dagli intendimenti della Giunta e neppure
dalle dichiarazioni fatte nel corso della risposta
all'interpellanza dei colleghi Consiglieri Comunisti, sul tema
della necessità e di un confronto sull'innevamento artificiale,
fatte precedentemente dall'Assessore Borbey.
PRESIDENTE
: Ha chiesto la parola l'Assessore al Turismo,
Urbanistica e Beni Culturali, Borbey; ne ha facoltà.
BORBEY (D.C.):
Io credo che per rispondere al secondo
punto della mozione prenderà la parola anche il collega Assessore
Perrin, perché si tratta di un problema di recupero ambientale che
rientra nella competenza specifica del suo Assessorato ed al cui
controllo provvede il Corpo Forestale.
Come abbiamo già detto oggi, ripetiamo che, come Esecutivo,
proporremo alle competenti Commissioni uno studio sui vari tipi di
innevamento artificiale, che dovrà tenere conto del rapporto tra
l'investimento e la previsione degli eventuali benefici. Credo di
parlare anche a nome dell'Esecutivo nel dichiarare che non ci
sembra logico che, per predisporre un progetto specifico ed
esecutivo, come può esserlo quello di una strada, di una scuola o
di un impianto per l'innevamento artificiale, si sia costretti a
passare attraverso l'esame delle Commissioni, perché si tratta di
una funzione di esclusiva competenza dell'Esecutivo.
Quando si tratta di una questione di grande importanza, per la
soluzione della quale l'Esecutivo incontra gravi perplessità
sull'indirizzo politico e programmatico da seguire, certamente
sente il dovere di interpellare la Commissione competente; quando
invece si tratta di analizzare un progetto esecutivo, è la Giunta
regionale che deve valutare il progetto con i tecnici incaricati,
sempre però mantenendo la più ampia disponibilità per discutere con
le Commissioni competenti tutta la problematica dell'innevamento
artificiale.
Io non credo che tale tipo di innevamento possa creare dei
problemi al normale deflusso delle acque meteoriche o di dilavo,
perché allora cosa accadrebbe, ad esempio, se domani dovessero
scendere addirittura 3 metri di neve? L'innevamento artificiale,
del resto, è attuato solo per aumentare o garantire quella certa
quantità di neve che consenta di sciare, non è che ci si divertirà
a creare l'innevamento artificiale.
In ogni caso è una preoccupazione più che giusta, della quale si
occuperà in modo particolare la Giunta e per essa l'Assessorato
competente, che toglierà il vincolo quando avrà constatato che la
Val Veny ha ottemperato a tutte le disposizioni: la maggioranza
ritiene pertanto che ci si debba astenere dal votare questa
mozione, perché si tratta di un dovere che ovviamente è implicito
nel nostro impegno.
PRESIDENTE
: Ha chiesto la parola per dichiarazione di
voto il Consigliere Viberti; ne ha facoltà.
VIBERTI (N.S.):
Io posso anche capire che la Giunta
voglia tutelare le proprie competenze e prerogative ed il
sottoscritto non ha nessuna difficoltà a riconoscerle ed a
dargliene atto. Però, con questa mozione non si chiede di:
"sottoporre a tempestivo esame delle competenti Commissioni
consiliari qualsiasi eventuale progetto di impianto di innevamento
artificiale; ma si chiede di: "sottoporre a tempestivo esame delle
competenti Commissioni consiliari qualsiasi eventuale progetto di
impianto di innevamento artificiale al Col Chécrouit", dove siamo
di fronte ad una situazione ben precisa, della quale si sarebbe
dovuto rendere conto "anche" l'Assessore Borbey.
Pertanto, poiché il Consiglio ha già assunto un impegno,
approvando una mozione in questo senso, io sono convinto che debba
assumere un analogo impegno su questo tema. Se ciò può apparire
troppo pesante o impegnativo, si può eventualmente chiedere di
mettere in votazione soltanto il secondo punto della mozione,
condizionando la realizzazione di nuovi impianti alla effettuazione
di studi e alla realizzazione dei lavori di recupero ambientale già
ordinati con la deliberazione della Giunta regionale n. 6128 del 13
settembre 1985.
È nostra preoccupazione che in quella zona non si ponga mano
alla realizzazione di nessun impianto di innevamento artificiale
fino a quando la situazione non si sarà stabilizzata: dalle
informazioni in mio possesso, ottenute da un sopralluogo e da
discussioni con vari tecnici, credo che non si tratti di
un'iniziativa di facile e breve realizzazione. Pertanto io credo
che, dal nostro punto di vista, si possa capire perché, attraverso
il Consiglio, noi chiediamo alla Giunta un ulteriore impegno.
Nel riconoscere le specifiche competenze della Giunta, possiamo
anche essere d'accordo nell'omettere il punto uno della mozione, ma
non comprendiamo perché non possa essere votato il punto due o
perché su di esso ci si debba astenere: forse perché sono state
fatte delle affermazioni sulla "controproducenza" dell'Assessore
Borbey? Se la questione ha solo questo aspetto caratteriale e
personale, io ne prendo atto e tengo conto del fatto che la Giunta
prende le sue decisioni, non in base a considerazioni, valutazioni
e ragionamenti ben specifici, ma solamente sulla base
dell'antipatia o della simpatia che essa prova nei confronti di un
Consigliere. L'Esecutivo può agire anche così, però ciò non torna
certamente a vantaggio del suo buon nome o della sua immagine.
Pertanto io ritengo che si dovrebbe accettare di approvare
almeno il secondo punto della mozione: se non si vuole fare neppure
questo, noi cercheremo comunque di rimanere vigili affinché non si
vada aldilà delle intenzioni della Giunta.
PRESIDENTE
: Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
Je crois qu'il ne s'a gît pas, ici, de
sympathie ou d'antipathie de la part de M. Borbey vis-à-vis du
Conseiller Viberti ou d'autres. Je crois que l'Assesseur l'a très
bien expliqué, il s'agit, d'un côté, pour le premier point, du
programme qu'il est en train d'étudier et que la Junte voudra
soumettre à l'attention de la commission compétente; pour le reste,
je me permet de dire à M. Viberti que sa motion demande a la Junte
un engagement dans une chose au sujet de laquelle la Junte
elle-même s'est déjà exprimée: alors des deux choses l'une, ou
l'engament que la Junte a déjà pris ou l'approbation de la
motion.
Je le répète, et même l'Assesseur l'a déjà dit, nous sommes en
train de suivre le comportement de l'entreprise par rapport aux
indications que l'Assessorat compétent a données pour la
récupération du territoire qui a subi ces dégâts; donc, je crois
qu'il serait vraiment un peut paradoxal de voter cette motion qui
engage la Junte à adopter une attitude qu'elle avait déjà prise de
façon autonome, et j'espère avoir la possibilité de montrer à M.
Viberti qu'il ne s'agit pas de mauvaise foi, mais d'une question de
cohérence.
Pour le reste, l'Assesseur a pris l'engagement vis-à-vis de la
Commission de présenter, à la fin de cette étude, un programme sur
les installations qui seront prévues dans les différents domaines,
comme il l'a annoncé ce matin lorsqu'on parlait de "innevamento
artificiale". Il ne s'agit donc absolument pas d'une attitude
particulière d'un membre de la Junte et j'espère pouvoir démontrer
par les faits que nous sommes en train de suivre cette situation
particulière, qui est assez délicate.
PRESIDENTE
: Ha chiesto la parola il Consigliere Breuvé
Lilliana; ne ha facoltà.
BREUVÈ Lilliana (P.S.I.):
Naturalmente io sono d'accordo
con il Consigliere Viberti.
"L'engagement de la Junte." Bene! Quando è sorta la questione
del Col Chécrouit, forse sono state fatte promesse o sono stati
assunti impegni precisi, o comunque c'è stato un momento in cui si
è chiesto alla Val Vény di ripristinare il territorio nella sua
globalità e di restituire ai terreni il loro aspetto originario.
Signor Presidente, noi non abbiamo visto nulla di tutto ciò;
nessuno si è mosso e, da parte della Val Vény, ci sono stati solo
dei sorrisi.
Io però voglio parlare del futuro, per chiedere che nella
Commissione della quale ha parlato il Consigliere Viberti si
discuta anche sul come comportarsi con i proprietari dei terreni
interessati, che non sono assolutamente soddisfatti di tutta questa
vicenda. Sembra anzi che siano ulteriormente indispettiti dal fatto
che, ancora una volta, sono state fatte loro delle promesse che poi
non sono state mantenute.
Ieri, ad esempio, per telefono mi è stata comunicata la notizia,
che io "vendo al prezzo con cui l'ho comprata", attribuendole cioè
il valore che essa ha, che nel prossimo anno i proprietari dei
terreni recinteranno le loro proprietà. Mi sembra che questo
potrebbe far sorgere un altro tipo di problemi...
(...INTERRUZIONE...)
Mi hanno detto di riferire questa notizia ed io la riferisco qui
in Consiglio.
Signor Presidente, veda lei che cosa può comportare il mancato
permesso di passaggio o di esecuzione di opere varie alla società
Val Vény, che proprio in questo momento ha deciso di intraprendere
certe particolari iniziative, da parte di un consorzio terriero.
Veda lei se ciò può costituire un problema oppure no; se non
sorgerà nessun problema, saremo tutti felici e andremo a vedere
questi nuovi impianti. A me è stato comunicato di riferirvi questa
notizia, non perché essa venga posta in relazione alla mozione, ma
perché sia conosciuto quanto accadrà l'anno prossimo.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Non tutte le ciambelle riescono con il
buco; pazienza! Mantenendo il punto 2 della mozione, io speravo
praticamente di mantenere anche il punto 1; trattandosi infatti di
nuovi impianti, e non essendo specificato che si trattava di
impianti di risalita, si sarebbero potute inserire tra di loro
anche le nuove strutture per l'innevamento artificiale. Ma la
perspicacia e la sagacia del Presidente della Giunta hanno impedito
che l'Assessore Borbey venisse "raggirato" ed "abbindolato" dal
sottoscritto: pazienza, ciò vuol dire che la maggioranza non voterà
questa mozione.
Non potendo ottenere niente di più, prendiamo per buono
l'impegno della Giunta a non autorizzare la realizzazione di
alcunché, proprio perché per "nuovo impianto" non deve essere
inteso solo l'impianto di risalita o l'impianto per l'innevamento
artificiale, ma anche l'impianto per un nuovo acquedotto. Purtroppo
la realtà di quella zona praticamente impedisce di fare qualsiasi
nuova opera. Pertanto non bisogna soltanto guardarsi dai lavori che
potrebbero essere realizzati dalla Val Vény che, con i suoi
interventi, ha già provocato un grave disastro, ma bisogna anche
guardarsi da ciò che i proprietari credono, magari legittimamente,
di poter fare.
Forse la delibera è precisa in questo senso, però bisognerà fare
attenzione perché, mentre noi controlliamo la Val Veny, magari
qualcun altro fa lavori di altro genere. Io comunque mantengo in
votazione la mozione, affinché ne resti traccia, anche se è da
considerare fallito il mio "tentativo fraudolento" ai danni
dell'Assessore Borbey.
PRESIDENTE
: Metto in votazione la mozione presentata dal
Consigliere Viberti:
ESITO DELLA VOTAZIONE
Presenti: 23
Votanti: 6
Favorevoli: 6
Astenuti: 17 (Borbey, Chabod, De Grandis, Faval, Fosson,
Lanièce, Lanivi, Maquignaz, Marcoz, Martin, Perrin, Pollicini,
Ricco, Rolando, Rollandin, Tamone e Voyat)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK