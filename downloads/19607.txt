Consiglio Regionale della Valle d'Aosta - Oggetto del Consiglio n. 2764 del 25 settembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 2764 del 25 settembre 2002 - Resoconto
OGGETTO N. 2764/XI Iniziative per il recupero di finanziamenti
regionali erogati ad aziende di trasporto pubblico.
(Interpellanza)
Interpellanza Premesso che:
- in data 20 agosto 1993, con propria deliberazione n. 7112, la
Giunta regionale decideva di fare chiarezza, attraverso la nomina
di una commissione d'inchiesta amministrativa, sulle erogazioni,
alle società concessionarie di servizi di trasporto pubblico
locale, di somme in conto esercizio nel periodo 1982/1992, avvenute
in violazione del dettato della legge regionale 38/82 e attraverso
l'emissione di cosiddetti anticipi cui non seguì mai un conguaglio
finale;
- la Commissione, nel frattempo incaricata di verificare anche
le erogazioni relative al 1993, concludeva i propri lavori in data
24/07/1996 ed in data 03/09/1996 l'Amministrazione regionale
trasmetteva le relazioni concernenti alle aziende interessate, le
quali, a loro volta, sottoponevano all'esame della commissione una
serie di rilievi critici;
- sulla base delle risultanze della Commissione di inchiesta,
integrate con le controdeduzioni degli esperti ai rilievi mossi
dalle aziende concessionarie, gli Uffici competenti predisposero in
data 28/05/1998 apposite relazioni dalle quali risulta che la
determinazione dei contributi in conto esercizio per il periodo
1982/1993 è la seguente, espressa in lire:
Soc. SAVDA
Contributo erogato periodo 1982/1993 71.407.772.818
Contributo erogabile periodo 1982/1993 70.196.499.227
Differenza da riconoscere
- 1.211.273.591
Soc. SADEM
Contributo erogato periodo 1982/1993 40.108.765.684
Contributo erogabile periodo 1982/1993 34.658.716.706
Differenza da riconoscere
- 5.450.048.978
Soc. VITA
Contributo erogato periodo 1982/1993 19.554.447.493
Contributo erogabile periodo 1982/1993 16.850.533.093
Differenza da riconoscere
- 2.703.914.400
Soc. SVAP
Contributo erogato periodo 1982/1993 27.672.350.004
Contributo erogabile periodo 1982/1993 32.262.269.215
Differenza da riconoscere
+ 4.589.919.211
Ditta BENVENUTO
Contributo erogato periodo 1982/1993 738.515.178
Contributo erogabile periodo 1982/1993 507.032.133
Differenza da riconoscere
- 231.483.045
Soc. SAP
Contributo erogato periodo 1982/1993 7.351.060.017
Contributo erogabile periodo 1982/1993 3.047.834.325
Differenza da riconoscere
- 4.303.225.692
- dopo oltre due anni di silenzio, in data 19 marzo 2001, la
Giunta regionale decideva, con deliberazione n. 772, di approvare
le risultanze sopra richiamate, di dare corso alla procedura di
recupero delle somme indebitamente versate alle società SAVDA,
SADEM, VITA e ditta Benvenuto (la SAP è fallita) e di rinviare a
successiva deliberazione l'erogazione dell'importo dovuto alla
società SVAP;
- in data 18 luglio 2001, e senza che nel frattempo la Giunta
regionale avesse deliberato il dovuto alla società SVAP, il
Tribunale Amministrativo regionale per la Valle d'Aosta annullava,
su ricorso di alcune società concessionarie e senza neanche entrare
nel merito delle cifre contestate, la deliberazione della Giunta
regionale n. 772/2001 per carenza di potere, essendosi la Giunta
regionale, arrogata una competenza assegnata dall'allora legge
38/82 alla specifica competenza dell'organo legislativo, cioè il
Consiglio regionale;
- a tutt'oggi, ad oltre un anno di distanza, nuovo silenzio da
parte dell'Amministrazione regionale quasi non avesse rilevanza
alcuna il dovere di far rientrare nelle casse regionali somme
indebitamente versate per quasi dieci miliardi di lire e di
riconoscere quanto dovuto all'impresa creditrice;
il sottoscritto Consigliere regionale
Interpella
l'Assessore competente per sapere:
1) se non ritenga censurabili l'inerzia e la strategia del
silenzio adottati dall'Amministrazione regionale in relazione alla
vicenda sopra esposta;
2) come intenda adoperarsi affinché la Regione rientri in
possesso delle somme indebitamente erogate e versi le somme
dovute.
F.to: Curtaz
Président
La parole au Conseiller Curtaz.
Curtaz (PVA-cU)
Prendo la parola per pochi secondi
soltanto per dire che questa interpellanza è molto
particolareggiata, è presentata con dettaglio di cifre e di
circostanze che vengono richiamate, quindi in questo primo
intervento mi limito a richiamare il contenuto e a chiedere
all'Assessore che venga data puntuale risposta alle questioni che
vengono poste.
Président
La parole à l'Assesseur au tourisme,
aux sports, au commerce et aux transports, Lavoyer.
Lavoyer (SA)
Per fornire un quadro esauriente
sull'oggetto dell'interpellanza ci sembra opportuno brevemente
ripercorrere, sulla base di quanto comunicatoci dal Servizio
dell'Ufficio legale, le varie tappe della vicenda. Con i ricorsi al
TAR per la Valle d'Aosta, notificati in data 26 aprile 2001, le
società SADEM, SAVDA, VITA e la ditta individuale Benvenuto
Giuseppe avevano chiesto l'annullamento della deliberazione della
Giunta regionale n. 772/2001.
La Giunta, approvando tale deliberazione, aveva proceduto a
sottoscrivere ed approvare quanto era contenuto all'interno della
relazione della commissione di inchiesta sull'anticipazione di
somme in conto esercizio erogate nel periodo 1982-1992, nelle
successive relazioni redatte dalla Direzione dei trasporti sulla
base delle risultanze della commissione riviste in seguito alle
osservazioni delle aziende e alla verifica della fondatezza delle
controdeduzioni proposte ad opera di una commissione di esperti e
dei conguagli e revoche di contributi erogati per il periodo
1982-1993.
Con i ricorsi erano stati altresì impugnati tutti gli atti
connessi alla deliberazione in questione ed in particolare le
precitate relazioni, comprese quelle della commissione di esperti,
nonché le successive note con cui si è comunicato alle aziende
l'avvio del procedimento di recupero delle somme revocate.
Le doglianze delle aziende erano concettualmente scomponibili in
quattro gruppi: competenza dell'organo, determinazione delle
percorrenze, determinazione dei costi e determinazione dei ricavi.
L'Amministrazione regionale si costituiva in giudizio, le cause
passavano in decisione all'udienza pubblica del 18 luglio 2001. Il
TAR per la Valle d'Aosta depositava poi le sentenze tre mesi dopo,
quindi il 18 ottobre 2001. È vero quindi che la prima decisione è
stata presa il 18 luglio, ma le decisioni sono state ufficializzate
il 18 ottobre.
Praticamente queste sentenze accoglievano i ricorsi, annullavano
i provvedimenti impugnati. Penso che l'interpellante abbia copia
delle sentenze, altrimenti gliela farò pervenire se lo riterrà
opportuno. Nello specifico il TAR ha accolto il motivo di ricorso
individuato nella violazione e/o falsa applicazione dell'articolo 4
della legge n. 38, cioè vizio di incompetenza dell'organo: atto
emanato dalla Giunta regionale con delibera, anziché dal Consiglio
regionale con una legge.
La Giunta regionale, nel determinare i contributi, ha assunto
determinazioni rimesse - sempre secondo il TAR - alla specifica
competenza dell'organo legislativo da parte del precitato articolo
4, incorrendo piuttosto che in un vizio di incompetenza in una
sorta di carenza di potere, con l'adozione di un provvedimento di
natura amministrativa, invece che di natura legislativa.
Conseguentemente il collegio ha ritenuto di non doversi occupare
degli altri motivi di gravame, ritenuti assorbiti dall'accoglimento
del motivo in questione. I servizi legali a quel punto hanno
ritenuto inopportuno impugnare la decisione del TAR che sul piano
strettamente formale non appariva del tutto priva di fondamento.
Inoltre tale decisione, non entrando nel merito delle altre
argomentazioni proposte dai ricorrenti, volte a inficiare le
conclusioni della commissione, ma indicando nell'adozione di un
provvedimento normativo lo strumento legalmente corretto per
risolvere la questione, di fatto forniva all'Amministrazione
regionale la possibilità di riconfermare in tal modo i contenuti
della delibera impugnata, ponendosi definitivamente al riparo da
ulteriori gravami di natura amministrativa.
Per quanto concerne le altre motivazioni contenute nel ricorso,
non impugnando, quindi, non è che si dava
ragione… Anche per tale ragione, prima
di dare corso a qualsiasi iniziativa legislativa, veniva
sottolineata dai medesimi servizi legali l'esigenza di attendere il
passaggio in giudicato della sentenza, non essendo tra l'altro
certo che i ricorrenti non l'avrebbero impugnata avendo il TAR
soltanto ricusato facendo riferimento a quella motivazione, specie
in relazione all'accennato assorbimento degli ulteriori motivi di
censura dedotti.
Sulla base della normativa in vigore, l'accennato passaggio in
giudicato non ha potuto comunque prodursi prima della primavera
2002. Questa premessa, anche con contenuti strettamente legali, è
un linguaggio prettamente tecnico che forse l'interpellante conosce
meglio di me in quanto legato a procedure del Tribunale
amministrativo.
Ai fini dell'esecuzione della sentenza, è apparso altresì
necessario tenere conto della censura mossa dai ricorrenti
relativamente alla determinazione di una voce dei costi
standardizzati che in precedenza, vale a dire nel corso del
procedimento amministrativo di determinazione dei conguagli, non
era mai stata sollevata.
I ricorrenti lamentavano in particolare che la commissione
avrebbe errato nel calcolare, nell'ambito della voce "costo del
personale", la sottovoce "trattamento di fine rapporto",
considerando la sola retribuzione base, mentre si sarebbero dovute
computare anche le altre somme erogate non occasionalmente.
Al riguardo veniva appurato, sulla base di successivi
approfondimenti, che le modalità di calcolo utilizzate dalla
commissione si basavano su una definizione di retribuzione non
occasionale e successivamente superata da una giurisprudenza più
favorevole al lavoratore che impone attualmente di considerare fra
gli elementi della retribuzione utili per calcolare il trattamento
di fine rapporto tutte le erogazioni che hanno carattere
retributivo e non solo la retribuzione base.
I servizi legali hanno quindi ritenuto che, indipendentemente
dal fatto che il TAR non si fosse pronunciato sul punto, la
determinazione dei costi standardizzati dovesse essere effettuata
nel senso anzidetto, con conseguente necessità di ricalcolo dei
costi standard in relazione alla voce "trattamento di fine
rapporto". Gli uffici stanno ultimando l'effettuazione
dell'accennato ricalcolo avvalendosi, stante la complessità e il
tecnicismo dell'operazione, della collaborazione della stessa
società che aveva supportato la commissione di inchiesta.
A tale proposito si precisa che i dati di cui sopra saranno
disponibili, secondo quanto dichiarato dagli uffici, non oltre il
prossimo mese di ottobre. Una volta effettuato il ricalcolo dei
costi standard nel senso anzidetto, con conseguente nuova
determinazione dei saldi e conguagli e dei contributi spettanti
alle aziende per il periodo considerato, sarà possibile dare
esecuzione alla sentenza del TAR con apposita legge, attualmente
già in fase di elaborazione, cioè parallelamente a questo ricalcolo
i servizi legali stanno già elaborando il testo di legge.
In mancanza della legge non è possibile - rispondo qui ad un
altro quesito dell'interpellante - procedere neppure alla
regolazione delle pendenze nei confronti della Cooperativa SVAP,
che non ha presentato ricorso, essendo risultata, per quanto
sancito dal TAR, - per così dire - inesistente la deliberazione che
vi aveva provveduto. Per quanto sopra esposto, non sembra che si
possa parlare di inerzia dell'Amministrazione che sta invece
compiendo con i propri uffici con ponderazione l'attività
necessaria per dare una risposta corretta ad una vicenda - anche
l'interpellante dovrà convenirne - che è piuttosto complessa.
Per questo motivo non sembra a maggior ragione che si possa
imputare all'Amministrazione la strategia del silenzio. Detto
questo, il Governo regionale condivide quanto sostenuto
dall'interpellante, che bisogna in tempi brevi, non appena abbiamo
questi elementi, provvedere, in questo caso con disegno di legge,
per dare attuazione a quanto a suo tempo deciso dalla commissione
preposta.
Punto 2: gli elementi di risposta sono già stati forniti nel
rispondere alla prima questione, una volta approvata la legge
attualmente in fieri, verrà svolta la conseguente attività
amministrativa finalizzata ad assicurare che la Regione rientri in
possesso delle somme indebitamente erogate e versi le somme
dovute.
Président
La parole au Conseiller Curtaz.
Curtaz (PVA-cU)
La risposta dell'Assessore,
sufficientemente precisa per quanto riguarda gli aspetti tecnici
del contenzioso che le società di autotrasporto hanno avviato nei
confronti della Regione, non mi soddisfa perché, al di là degli
aspetti tecnico-giuridici, indubbiamente complessi - fra l'altro è
una vicenda che ha creato dei problemi di carattere penale,
contabile e amministrativo a iniziare già dagli anni '90 -, è una
vicenda che continua a trascinarsi oggi direi soprattutto a causa
dell'Amministrazione regionale.
L'Assessore mi ha dato dei dati temporali a cui voglio credere:
mi ha detto che la sentenza del TAR che ha accolto il ricorso è del
18 luglio 2001, che però il deposito sarebbe avvenuto tre mesi più
tardi e che il passaggio in giudicato - riterrei per tardività
delle notifiche, ma questo è un aspetto marginale - sarebbe
intervenuto nella primavera del 2002. Ebbene, dalla primavera del
2002 sono passati 5-6-7 mesi! Cosa deve fare la Regione in base
alla sentenza del TAR?
La Regione deve fare una legge con la quale potrà recuperare i
miliardi di lire che alcune società di gestione delle autolinee le
devono e dovrà pagare un debito che ha nei confronti di una di
queste. Si tratta di cifre assai rilevanti sia per chi deve pagare,
sia per chi deve riscuotere. Io devo quindi rilevare, pur tenendo
conto della complessità della materia e della vicenda giudiziaria,
che un ritardo già assai significativo si è prodotto. Oggi
l'Assessore ha fatto riferimento alla necessità di un ricalcolo di
alcune somme, lavoro che verrà ultimato nel prossimo mese di
ottobre, e ha fatto riferimento all'avvio del lavoro di redazione
del testo di legge che la Giunta dovrà approvare e poi portare
all'attenzione della commissione competente e di quest'aula.
A me sarebbe piaciuto sapere dall'Assessore - dico la verità,
anche se non c'era la domanda specifica - in quanto tempo si
ritiene di predisporre e approvare questo testo di legge. Non
vorrei - lo dico senza malizia - che questo provvedimento arrivasse
dopo le elezioni visto che si devono riscuotere dei soldi. Questo
lo dico a futura memoria perché mancano relativamente pochi mesi e
non vorrei che si facesse il ragionamento: "di ritardare ancora di
qualche mese l'approvazione del disegno di legge, di rimandare il
recuperare somme dovute dalle società di autolinee alla
Regione".
Questo non lo voglio pensare, quindi spero che quanto prima
l'Assessore porterà in Giunta l'apposito disegno di legge per
sanare una situazione che data ormai di venti anni, perché stiamo
parlando di somme relative ad esercizi che vanno dal 1982 al
1992.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK