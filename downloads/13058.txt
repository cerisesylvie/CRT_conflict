Consiglio Regionale della Valle d'Aosta - Oggetto del Consiglio n. 4014 del 9 dicembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4014 del 9 dicembre 1992 - Resoconto
OGGETTO N. 4014/IX Motivi della revoca dell'incarico per uno
studio sul collegamento sciistico Ayas-Valtournenche.
(Interpellanza)
Interpellanza Con delibera n. 5171 del 29 maggio 1992 la
Giunta regionale aveva affidato un incarico professionale per uno
studio sul collegamento sciistico Ayas-Valtournenche; con delibera
n. 10028 del 6 novembre 1992 l'attuale Giunta ha revocato il
precedente atto "per un maggiore approfondimento della materia in
esame da effettuare anche con gli Amministratori e con le forze
economiche dei comuni interessati".
Poiché l'incarico in oggetto era stato affidato su
sollecitazione delle stesse Amministrazioni locali delle vallate di
Ayas, di Gressoney e di Valtournenche e dopo un ampio dibattito che
aveva coinvolto anche la popolazione e le società funiviarie
interessate, tutte favorevoli alla realizzazione di un progetto
atteso da tanti anni, la motivazione adottata per la revoca appare
quanto meno incomprensibile,
Alla luce di quanto sopra, il sottoscritto Consigliere
regionale
interpella
l'Assessore al Turismo, Sport e Beni Culturali per
conoscere:
a)se ritiene tuttora valido ed utile per la qualificazione
dell'offerta turistica valdostana in un contesto europeo il
progetto del collegamento sciistico Ayas-Valtournenche;
b) in caso di risposta affermativa, quali sono i veri motivi per
cui, dopo una riflessione già durata 5 mesi, viene revocata la
delibera che dava l'avvio a tale progetto e quali gli ulteriori
approfondimenti che si vogliono effettuare.
F.to: Pascale.
PresidenteHa chiesto di parlare il Consigliere Pascale.
Pascale (PSI)
Si parla almeno da vent'anni del
collegamento sciistico Ayas-Valtournenche.
L'anno scorso questo progetto fu rilanciato dalle
Amministrazioni locali interessate e ci fu un ampio dibattito che
durò per mesi, che coinvolse l'Amministrazione regionale, i comuni
di tre vallate, quelli di Valtournenche, di Ayas, di Gressoney, le
società funiviarie e persino la popolazione di Champoluc.
Alla fine si riscontrò un consenso quasi unanime a questo
collegamento che avrebbe qualificato tutta la Valle d'Aosta nel
contesto internazionale.
Si arrivò a concordare con i soggetti interessati persino gli
studi da effettuare; infatti furono richiesti due incarichi,
seppure congiunti; uno, relativo al tipo di collegamento tecnico,
funivia o cabinovia, e l'altro, relativo allo studio di
infrastrutture necessarie nella zona di Ayas-Champoluc, perché in
vista di un prevedibile aumento del flusso dei turisti, si voleva
capire e prevenire quali erano le infrastrutture necessarie in
termini di viabilità e di parcheggi, onde evitare quegli
intasamenti che si registrano oggi a Cervinia.
Dopo aver fatto tutti questi approfondimenti, queste verifiche,
che durarono un anno intero, la Giunta regionale il 29 maggio con
delibera n. 5171 affidò questi incarichi professionali.
La nuova Giunta ha bloccato questa delibera, nel senso che non
l'ha inviata al Coordinamento. L'ha tenuta in sospeso per cinque
mesi, e poi il 6 novembre con la delibera n.10028 ha revocato la
precedente con questa motivazione:
"Per un maggior
approfondimento della materia in esame da effettuare anche con gli
amministratori e le forze economiche dei comuni
interessati".
Alla luce di tutte le verifiche e gli approfondimenti che erano
stati fatti prima, per un anno, con tutti i soggetti interessati,
la motivazione mi pare un po' incomprensibile. Voglio cercare
innanzitutto di capire se questa Giunta, questa Maggioranza è
favorevole a questo progetto, che tra l'altro era stato inserito
nel piano territoriale paesistico.
Avevamo fatto anche questa verifica e, se è favorevole, quali
sono i veri motivi della revoca dell'atto e quindi quali sono
questi maggiori approfondimenti da effettuare visto che sono
trascorsi cinque mesi durante i quali l'Assessore competente poteva
verificare gli approfondimenti fatti che erano stati portati avanti
con tutti gli interessati?
PresidenteHa chiesto di parlare l'Assessore al turismo, sport e
beni culturali, Voyat.
Voyat (UV)
In effetti c'era una delibera di incarico
di circa 500 milioni, all'Ingegner Reming e all'Ingegner De Zani su
uno studio per lo sviluppo della zona Cime Bianche.
Avendo contattato poi l'Ingegner Reming, siamo venuti a sapere
che c'era già uno studio del 1985 depositato in Assessorato, in
cui, a detta dell'Ingegner Reming, v'era un collegamento non molto
sfruttabile dal punto di vista sciistico che portava dei dubbi.
A questo punto ho convocato il sindaco di Valtournenche, il
sindaco del Comune di Ayas, la società degli impianti di
Valtournenche del Breuil-Cervinia e di Champoluc, dicendo che c'era
questo incarico per circa mezzo miliardo.
A detta dei tecnici, e da quanto risultava da parte delle
società che avevano già fatto un piccolo sopralluogo, ci sarebbe
stato un investimento di circa 100 miliardi, per l'esattezza da un
minimo di 70 ad un massimo che avrebbe superato i 100 miliardi.
Ho detto chiaramente che avremmo potuto continuare con lo
studio, ma non avremmo avuto la possibilità nell'immediato di
inserirlo in un programma, in quanto l'impostazione attuale è
quella di risolvere i problemi con il potenziamento degli impianti
già in esercizio e,nello stesso tempo, di risolvere i problemi alla
base.
Come il Consigliere Pascale sa, ci sono problemi di parcheggio,
di viabilità a Valtournenche; la stessa cosa al Breuil-Cervinia e
anche nel Comune di Ayas. Prima di potenziare la zona credo che
sarebbe meglio risolvere questi problemi, quindi di impegnarci
maggiormente in questo settore anzichè sviluppare una zona che
risulta ancora vergine.
A detta sia dei comuni che delle società degli impianti, a cui
ho chiesto di mettere per iscritto quanto avevamo concordato in
quella riunione avvenuta nel mese di settembre e dove essi stessi
sostengono che non è economico sciisticamente, in quanto ci sono
degli impianti estremamente lunghi, si parla anche di un impianto
di dieci, quindici chilometri, non ripercorribili.
Pertanto la società Funivie di Champoluc dice:
"Approfondimenti negli aspetti tecnici ed economici sono stati
ef-fettuati negli ultimi due anni e la realizzazione di tale pur
possibile opera comporta da un lato, investimenti enormi, oggi
valutabili in circa 100 miliardi e, dall'altro, lo sviluppo di
tutto il comprensorio, sistema di attività e ricettività
alberghiera, paralberghiera, viabilità, parcheggi e degli altri
servizi necessari per garantire un' ordinata ed equilibrata
gestione di tutta l'economia locale"
.
Poi segue tutto l'elenco degli investimenti da loro previsti;
già nel comprensorio esistente dal 1993 al 1997, si conclude
dicendo:
"E' evidente quindi che la programmazione di questo
collegamento intervallivo deve essere fatta in forma congiunta tra
enti pubblici ed enti privati e deve in via prioritaria non
compromettere l'equilibrio economico che la nostra società ritiene
di conseguire nei prossimi esercizi".
Il Comune di Ayas dice prendendo atto di quanto detto da noi:
"Il sottoscritto tuttavia ritiene di dover rappresentare a
codesta Am-ministrazione regionale quali sono gli interventi
prioritari al fine di un corretto sviluppo turistico della località
per la quale si richiede l'intervento finanziario ed amministrativo
della Regione. Gli inter-venti indicativi sono"
e avanti di
questo passo, dicendo:
"...razionalizzazione del comprensorio
sciistico di Antagnod, com-pletamento degli impianti di Champoluc,
intervento regionale col-laborativo con il C.R.P.T. e la
Commissione per l'impatto am-bientale per la realizzazione e
l'ammodernamento delle strutture alberghiere, allargamento della
strada regionale"
e via di seguito.
Il Comune di Valtournenche conclude dicendo:
"Siamo convinti
che un intervento di tale importanza, anche economica, richieda che
tutti gli interessati raggiungano prima una chiara intesa atta ad
evitare che si compiano passi operativi dispendiosi ed
inutili".
Per quanto riguarda le Cime Bianche, leggo solo un passaggio,
dove si dice:
"Fatte le debite valutazioni, alla luce dei
numerosi sopralluoghi effettuati dai tecnici della nostra società,
degli studi di fattibilità e delle previsioni di costo seppur di
larga massima, conveniamo con la soluzione proposta in quanto più
ragioni ci fanno ritenere che la costruzione sarebbe effettivamente
oltremodo onerosa e la gestione particolarmente
antieconomica".
Quindi, come vi dicevo, ci sembrava non logico continuare con
uno studio che prevedeva un centinaio di miliardi di investimenti
non avendo, in questo momento, la possibilità di inserirli in un
programma, ritenendo d'altra parte più logico risolvere quelli che
sono i problemi alla base, quindi parcheggi, viabilità e
soprattutto potenziamento alberghiero per quanto riguarda Ayas.
Nello stesso tempo, incominciare un discorso di studi che forse
potrebbe essere realizzato fra alcuni anni, forse con metodologie
superate e con qualcosa che andrebbe contro quella che è la linea
di salvaguardia dello sfruttamento di nuove zone sciistiche.
Per il momento come programma si prevede di migliorare e
potenziare le strutture esistenti e di non andare ad intaccare zone
sciisticamente ancora vergini. Questo è un discorso che a mio
avviso potrà essere rivisto o affrontato tra alcuni anni quando
saranno risolti i problemi fondamentali, alla base dei comuni
interessati.
Presidente Ha chiesto di parlare il Consigliere Pascale.
Pascale (PSI)
Non sono molto soddisfatto della
risposta dell'Assessore Voyat, anche se ha portato a corredo della
documentazione dei comuni interessati che sono contraddittorie con
quanto hanno asserito in precedenza, perché il progetto era stato
avviato su loro precisa richiesta. Potrei portare qui le precise
richieste effettuate dai vari Sindaci dei comuni delle società
funiviarie, in primo luogo dalla Società Funivie di
Champoluc.
Può darsi che questa presa di posizione sia da mettere in
relazione con un ragionamento che si faceva alcuni mesi fa: le
risorse cominciano a diminuire, bisogna fare delle scelte. Se
questa era l'ottica di due, tre mesi fa, prima che passasse in
Parlamento il disegno di legge che ora è ancora all'esame del
Senato lo posso capire; se bisogna fare delle scelte, scegliamo le
cose che sono oggi prioritarie, cioè quelle del potenziamento
dell'esistente.
E' chiaro che questo progetto non poteva andare avanti sulla
base di finanziamenti privati, già la Regione interviene per
potenziare l'esistente, figuriamoci se si poteva dare ai privati
questo progetto.
Ma se quella logica poteva essere valida allora, non mi pare che
sia valida alla luce di quanto si è riusciti a concordare con il
Governo italiano. In definitiva questa Regione può contare e potrà
contare anche per gli anni futuri su quella che è sempre stata la
sua entrata principale, quindi su grosse entrate finanziarie.
Se è stato posto questo
"aut aut"
io immagino e
giustifico la risposta che è stata data.
Non credo proprio che dopo tutti gli incontri che ho potuto
effettuare con queste Amministrazioni che esse siano contrarie di
per sè a questo progetto. Né vale il discorso di dire cominciamo a
potenziare prima l'esistente, perché le cose potevano andare in
parallelo. Anzi a maggior ragione lo studio, che era stato dato per
capire quali erano le necessità della vallata di Ayas, andava fatto
proprio in prospettiva di quello che si poteva realizzare, perché
non ha senso andare a potenziare oggi, per quello che è l'attuale
flusso, senza prevedere quelle che potevano essere le esigenze del
nuovo collegamento.
Io credo che questo studio fosse opportuno proprio per capire.
Lo studio doveva dirci quelle che erano le potenzialità di sviluppo
turistico. L'incarico è molto complesso, molto articolato. Forse
alla fine dello studio tecnico le amministrazioni locali
interessate avrebbero detto se era il caso di andare avanti nel
progetto.
E' chiaro che se ci si basa su quello fatto vent'anni fa - che
era stato fatto dallo stesso - e che allora non poteva contare
sulle tecnologie moderne. Si conclude che non è un progetto
fattibile.
Oggi con le nuove tecnologie invece...
Era stato fatto quello studio nel 1985, se egli aveva accettato
l'incarico era perché sapeva di poterlo portare a compimento in
modo diverso.
Io ho l'impressione che, come ho già avuto modo di dire per il
piano fluviale, questa Giunta, essendo provvisoria, mira
all'ordinario, cerca di fare le cose immediate, non vuole pensare
in grande, quindi non vuole pensare al futuro. Io ne prendo atto.
Certamente non posso essere d'accordo perché questo era un progetto
che avrebbe certamente qualificato la Valle d'Aosta nel contesto
internazionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK