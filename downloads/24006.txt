Consiglio Regionale della Valle d'Aosta - Oggetto del Consiglio n. 2992 del 3 ottobre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
ENTI LOCALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2992 del 3 ottobre 2007 - Resoconto
OGGETTO N. 2992/XII - Regolamentazione delle attività delle
imprese di pulizia presso gli Enti pubblici e le strutture
ospedaliere della Regione. (Interrogazione)
Interrogazione
Preso atto dei problemi che insorgono rispetto agli appalti
di imprese di pulizia (non ultimo quello dell'Usl, inerente il
servizio di pulizia all'Ospedale regionale e al Beauregard) e
soprattutto delle condizioni lavorative degli addetti cui molte
volte vengono imposti orari e ritmi di lavoro défatiganti;
Ricordato che più volte il nostro gruppo ha affrontato questo
tema, anche in relazione ad appalti indetti dall'Amministrazione
regionale;
Appreso che da più parti sindacali è stata avanzata la
proposta di addivenire ad un protocollo di intenti per
regolamentare l'attività delle imprese di pulizia negli Enti
pubblici, inserendo nei capitolati di appalto impegni
vincolanti;
Ritenendo tale proposta interessante e utile per garantire
condizioni di lavoro più rispettose della persona;
la sottoscritta Consigliera regionale
Interroga
Gli Assessori competenti per sapere:
1) se, in occasione dell'ultimo appalto per i servizi di
pulizia presso le sedi ospedaliere di Aosta, sono emersi problemi,
quali e le eventuali soluzioni individuate;
2) se la proposta avanzata dai sindacati di categoria,
relativamente ad un possibile inserimento di impegni vincolanti
negli appalti di imprese di pulizia presso gli enti pubblici, è
stata presa in considerazione: se sì, con quali contenuti, con
quali procedure e in quali tempi.
F.to: Squarzino Secondina
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Questo argomento è già stato oggetto
di alcune analisi e riflessioni. La collega Squarzino con questa
interrogazione torna sul tema non propriamente, ponendo
all'attenzione i servizi direttamente dell'Amministrazione
regionale... ma il servizio di pulizia dell'Ospedale regionale...
rispetto a questo tema, con il collega Fosson, abbiamo cercato di
fare un approfondimento presso le strutture dell'USL, per capire se
vi erano dei problemi e quali potevano essere le soluzioni.
Dall'USL ci rispondono che nell'ambito del nuovo appalto per
l'espletamento dei servizi di pulizia e di igiene sanitaria presso
le sedi ospedaliere regionali si è venuti a conoscenza di talune
difficoltà, relative al subentro della nuova impresa aggiudicataria
rispetto a quella uscente nell'applicazione delle norme
contrattuali, che prevedono l'assorbimento del personale dedicato
ai servizi di cui all'oggetto. Fermo restando il fatto che i
problemi di cui trattasi riguardano i rapporti fra le due imprese e
non coinvolgono l'azienda USL, si fa presente che la normativa
generale vigente in materia di appalti, nonché la normativa
contrattuale di riferimento, prevedono specifici obblighi in capo
ai datori di lavoro interessati, sia quello uscente sia quello
subentrante, che non possono essere derogati, tanto che nella
fattispecie, sia la documentazione di gara - si fa particolare
riferimento al disciplinare di gara -, sia il contratto di appalto,
ne prevedono la diretta applicazione.
Nel caso dei problemi che sono stati evidenziati
dall'interrogazione, se a quelli ci riferiamo, pare che l'impresa
uscente abbia dato attuazione in ritardo alle norme contrattuali
che prevedono l'assorbimento del personale dedicato al servizio
appaltato e secondo modalità non condivise dall'impresa
subentrante, con un conseguente contenzioso fra le parti; ciò ha
poi causato tensioni fra l'impresa subentrante, i lavori
interessati e le organizzazioni sindacali, che tuttavia ci dicono
dovrebbero essere in fase di risoluzione. In via generale si
ribadisce che per determinare condizioni di lavoro diverse da
quelle previste dalla normativa e dai contratti collettivi vigenti
in materia, esporrebbe l'impresa a pesanti ripercussioni di ordine
legale non solo civile e amministrativo, ma anche penale. Al
riguardo potremmo richiamare l'articolo 5 della nuova legge
statale, n. 123/2007, che riguarda le misure in tema di tutela
della salute e della sicurezza sul lavoro e delega del Governo per
il riassetto e la riforma della normativa in materia, che prevede
addirittura misure interdittive alla contrattazione con le
pubbliche amministrazioni, per le imprese che violino le norme in
materia di lavoro irregolare e della tutela della salute e della
sicurezza dei lavori. In sostanza vi è un'attività che è stata
fatta dall'USL in materia di contratto, di disciplinare e di
appalto, ma ci sono anche norme molto stringenti a livello
generale.
Per quanto attiene le attività dell'Amministrazione regionale,
se vuole poi le posso mettere a disposizione una metodologia,
abbiamo una prassi che ci porta a chiedere alla ditta che si è
aggiudicata i lavori, ogni volta che procediamo alla liquidazione
della fattura, una dichiarazione di regolarità contributiva. Ad
esempio, per modulistica diciamo:
"L'azienda dichiara, ai sensi
dell'articolo 9, che l'impresa è in regola con il versamento dei
contributi previdenziali e assicurativi e che, ai sensi del comma
2, dell'articolo 5 della legge n. 82/1994, a puntuale
corresponsione degli stipendi a favore del proprio personale
impiegato per i servizi di pulizia presso l'Amministrazione"
...
Rispetto a questo, di fatto presidiamo. È chiaro che qua abbiamo
delle dichiarazioni che sono delle autodichiarazioni, ma hanno un
certo valore e delle conseguenze, qualora siano mendaci, che
attiene alla forma. Abbiamo parlato più volte, ma non abbiamo
ancora trovato una definizione, rispetto ad un'attività di
controllo sostanziale, che non riguarda solo l'aspetto contrattuale
e l'inserimento delle persone all'interno dell'azienda, ma un
controllo metodico e un controllo sistematico sull'attività con un
nucleo che potrebbe essere interaziendale - per intendersi, un
nucleo che può svolgere un'attività a servizio dell'Amministrazione
regionale, dell'USL, del Comune di Aosta e di quanti altri enti
pubblici hanno questi appalti - per verificare la qualità del
servizio prestato, perché abbiamo degli appalti che sono
aggiudicati sovente con il criterio della proposta economicamente
più vantaggiosa, quindi non è una mera proposta economica, ma pone
in una certa correlazione sia la proposta economica, sia la qualità
del servizio, quindi nella proposta vi sono dei progetti che
introducono quantità di lavoratori, che introducono dei parametri
che meritano attenzione, perché una volta aggiudicato un lavoro
bisogna avere un nucleo specializzato che questi discorsi li
fa.
Diciamo che i controlli che sono dovuti, che sono anche
particolarmente diligenti sulla regolarità contributiva,
sull'inserimento delle persone in questione nei contratti corretti,
l'Amministrazione li sta facendo, ma ritengo che si possa fare di
più. Non è una cosa semplice, perché bisogna mettere d'accordo 2 o
3 enti, non è semplice nell'ambito di questo sistema che sempre più
comprime le risorse disponibili per la pubblica amministrazione
relativamente al pagamento e all'assunzione di personale in
questione, perché per fare questi controlli dobbiamo mettere delle
persone, per mettere delle persone dobbiamo fare delle assunzioni,
per fare delle assunzioni contravveniamo ai limiti e agli organici
che sono bloccati; quindi la tendenza odierna è a risparmiare e a
non implementare, anche se l'implementazione produce un
miglioramento della qualità e delle condizioni di lavoro, pertanto
è un'attività non particolarmente semplice.
Presidente
- La parola alla Consigliera Squarzino
Secondina.
Squarzino (Arc-VA)
- Bene ha detto l'Assessore dicendo
che questa è una questione già affrontata dal nostro gruppo, perché
abbiamo un'attenzione alle condizioni di lavoro di tutte le fasce
più deboli. È una questione che abbiamo affrontato sia nel momento
in cui c'erano gli appalti per la pubblica amministrazione per la
Regione e lì mi sembra che una serie di tentativi per meglio
controllare, monitorare, almeno formalmente, gli appalti, sia stata
fatta... Però questo è un problema che forse non interessa alla
Giunta più di tanto... perché? Perché lei, oggi, di fronte alla
presentazione di difficoltà che qualche tempo fa erano emerse
rispetto al casinò, altre volte rispetto alla Regione, ma pone
sempre come risposta l'istituzione di un tavolo di lavoro dove
condividere questo problema, sia che riguardi la sanità, il Comune
di Aosta... sto leggendo quello che lei ha detto, qui, il 20
dicembre 2006, quindi quasi un anno fa, quando lei parlava di
un'idea che è in fase di verifica, "costituire un nucleo di persone
che hanno competenza specifica al riguardo, in modo che possano
intervenire in orari diversi rispetto al normale svolgimento
dell'attività lavorativa..." e poi aggiunge che l'idea era quella
di "immaginare, all'interno dell'APS del Comune di Aosta, un centro
con delle competenze, con una convenzione a monte fra i vari enti,
che potesse individuare come soggetti a cui convengono delle
risorse per fare dei controlli su tutte le attività..." quindi un
controllo di merito, giustamente.
Mi stupisco che questa Amministrazione, così efficiente in tutti
i suoi settori, per quanto riguarda un'attenzione per i più deboli,
sia più cauta ad operare si tratta di monitoraggio, per i
lavoratori più deboli che sono le fasce meno protette, è gente che
ricorre al lavoro della pulizia perché tutti gli altri spazi
lavorativi sono stati bloccati per motivi diversi, anche per
situazioni familiari che purtroppo a volte intervengono nel corso
della vita, e questi lavoratori sono lasciati alla mercè dal punto
di vista sostanziale... qui condivido, non solo formale, ma
sostanziale. Mi stupisco, ancora una volta, che per questi problemi
di persone in difficoltà, l'Amministrazione regionale non presti
abbastanza attenzione, perché mi sembra strano che dal dicembre
dello scorso anno l'Amministrazione regionale non sia riuscita ad
immaginare questo nucleo di persone che in qualche modo svolge
questa attività di controllo nel merito!
Lei dice che non è tanto possibile, perché ci sono difficoltà
per quanto riguarda l'assunzione di personale... ma lei sa bene,
Assessore, che nell'ente pubblico nostro c'è una sovrabbondanza di
personale in alcuni settori... perché non pensare ad una
riqualificazione di questo personale...
(interruzione dell'Assessore Marguerettaz, fuori
microfono)
... quando lei avrà presentato in questo Consiglio tutto lo
studio sui carichi di lavoro dei singoli dipendenti, io allora le
dirò quale, perché sarà quello studio a dirlo tranquillamente! Ma
lei sa bene che ci sono questi esuberi di personale! Dicevo: si può
intervenire per riqualificare queste persone.
Ancora: c'era un altro impegno che era stato preso, e su questo
lei non ha risposto, forse doveva rispondere l'Assessore La
Torre... avevamo detto che c'era stata una proposta da parte dei
sindacati, che risale al luglio 2006, che chiedeva l'inserimento di
impegni vincolanti negli appalti di imprese di pulizia presso gli
enti pubblici. Poteva essere questo impegno da portare avanti con
tutti i sindacati, con i lavoratori, con l'Agenzia del lavoro, con
tutti coloro che si occupano dell'Ufficio del lavoro, del
collocamento... un impegno preciso, perché ci siano dei vincoli
negli appalti di imprese di pulizia. Questo sarebbe importante fare
e su questo punto - sulla nostra richiesta esplicita di sapere a
che punto è questa proposta - non c'è stata alcuna risposta!
Non posso essere soddisfatta della sua risposta, Assessore,
perché se formalmente poteva apparire corretta, nella sostanza non
c'è però interesse reale per questa categoria di persone!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK