Consiglio Regionale della Valle d'Aosta - Oggetto del Consiglio n. 2071 del 20 giugno 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Flora e fauna
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula
Oggetto del Consiglio n. 2071 del 20 giugno 2001 - Resoconto
OGGETTO N. 2071/XI Criteri e modalità di concessione di
indennizzi per veicoli danneggiati da collisioni con animali
selvatici. (Interpellanza)
Interpellanza Preso atto del contenuto della deliberazione in
data 14 maggio 2001 n. 1564 della Giunta regionale, avente per
oggetto l’approvazione dei criteri e modalità di
concessione degli indennizzi per i veicoli danneggiati da
collisioni con animali selvatici;
Osservato che l’articolo 1
dell’allegato prevede una risarcibilità
generalizzata, che non tiene conto dell’eventuale
responsabilità esclusiva (o della corresponsabilità)
dell’automobilista nella causazione del
sinistro;
Osservato altresì che l’articolo 4 del medesimo
allegato prevede che il verbale di accertamento del sinistro possa
essere redatto non nell’immediatezza del fatto, ma
entro le 48 ore successive;
il sottoscritto Consigliere regionale
Interpella
il Presidente della Regione per sapere:
1) se non crede che la regolamentazione predisposta possa essere
premiante per gli automobilisti indisciplinati;
2) se non ritiene che la medesima regolamentazione possa
eventualmente favorire abusi e truffe ai danni
dell’Ente pubblico;
3) se non intenda modificare tale regolamentazione in modo da
renderla più giusta e rigorosa.
F.to: Curtaz
Président
La parole au Conseiller Curtaz.
Curtaz (PVA-cU)
Ho letto con una qualche attenzione la
delibera del 14 maggio 2001 della Giunta regionale, titolata
"Approvazione dei criteri e modalità di concessione degli
indennizzi per veicoli danneggiati da collisioni con animali
selvatici", e mi è sembrato di leggere in quella deliberazione, in
cui vengono approvati i criteri con cui si indennizzano automobili
e altri veicoli venuti a collisione con animali selvatici, due
svarioni.
Il primo svarione riguarda l’articolo 1, quando
si fa riferimento ai danni indennizzabili: lo leggo, così sappiamo
di cosa si parla. L’articolo 1 qualifica come
indennizzabili quei danni subiti da veicoli a seguito di urti con
animali selvatici verificatisi nel territorio valdostano, nella
percorrenza di autostrade, strade statali, regionali, comunali e
assimilate.
Poi ci sono alcune eccezioni relative alle strade poderali,
eccetera. Io mi sono posto subito un problema leggendo il primo
comma: ma se ci troviamo in presenza di una totale responsabilità o
di una corresponsabilità da parte
dell’automobilista, questo danno viene indennizzato
ugualmente? A leggere i "criteri" e le "modalità", bisogna
rispondere di sì. Allora ci troveremmo di fronte al paradosso di
premiare un automobilista che ha commesso in ipotesi delle
infrazioni anche gravi.
Faccio un esempio: se scendo dalla strada di Rhêmes e individuo
un camoscio in mezzo alla strada, con questa legge posso
accelerare, cercare di colpirlo e di metterlo sotto sale, poi vengo
ancora a chiedere all’Amministrazione regionale i
danni che ho avuto all’autoveicolo. Questo dice la
legge regionale.
Un altro punto, all’articolo 4, a me sembra molto
discutibile, quando si dice che la denuncia della collusione fra
l’animale selvatico e l’automobile
deve essere segnalata al Corpo forestale valdostano nelle 48 ore
successive al sinistro.
Questo è un lasso di tempo talmente alto, che si presta
ovviamente a ogni tipo di possibile abuso e anche truffa, perché è
chiaro che se il Corpo forestale interviene dopo le 48 ore, non può
che fare una valutazione presuntiva del sinistro che si è
verificato, mentre sarebbe più ragionevole che la verifica
avvenisse nell'immediatezza dei fatti, altrimenti è relativamente
facile simulare degli incidenti e quindi chiedere il relativo
indennizzo all’Amministrazione.
Per queste ragioni ho fatto questa interpellanza, in cui in
sostanza chiedo all’Amministrazione se ritiene
fondate queste osservazioni e se non ritiene di modificare tale
regolamentazione, in modo da renderla più giusta e più
rigorosa.
Président
La parole à l’Assesseur à
l’agriculture et aux ressources naturelles,
Perrin.
Perrin (UV)
La Regione autonoma Valle
d’Aosta, anche in relazione al verificarsi di
numerosi incidenti stradali che sono stati cagionati sul territorio
regionale dalla fauna selvatica, ha disposto con la legge regionale
8 gennaio 2001 all’articolo 25, la corresponsione di
indennizzi a favore dei proprietari dei veicoli danneggiati
dall’urto con animali selvatici per i danni non
altrimenti risarcibili.
I criteri, come ricordava il Consigliere Curtaz, insieme alle
modalità di concessione degli indennizzi sono stati stabiliti con
la delibera di Giunta che è stata citata. Il Consigliere Curtaz fa
osservare che la deliberazione di cui trattasi prevede secondo lui
una risarcibilità generalizzata che non tiene conto dell'eventuale
responsabilità dell’automobilista proprio nel
causare il sinistro, e che il verbale di accertamento del sinistro
può essere redatto non nell'immediatezza del fatto, ma entro le 48
ore successive, con il rischio di premiare automobilisti
indisciplinati o di favorire eventuali abusi. Secondo noi, i timori
sollevati sono da ritenersi almeno eccessivi. Innanzitutto la
deliberazione pone delle limitazioni sui casi di possibile
risarcimento.
Infatti non sono indennizzabili i danni patiti dai veicoli
durante la percorrenza di strade poderali, che sono le strade che
poi entrano nei territori agricoli dove c’è più
presenza di animali, così come sono esclusi
dall’indennizzo i danni subiti in incidenti causati
dal mero attraversamento improvviso di animali selvatici, senza che
sia avvenuta la collisione tra animali ed auto, perché può
succedere che un animale attraversi all’improvviso
la strada causando lo sbandamento
dell’autovettura.
Nella fattispecie la seconda disposizione non consente possibili
speculazioni di domande di indennizzo non documentabili. Le
richieste di indennizzo devono essere supportate da un verbale
delle Forze dell'ordine, attestante il rinvenimento di elementi
probatori o di evidenti indizi indicativi
dell’avvenuta collisione con
l’animale selvatico. Anche in questo caso la
disposizione è tesa ad evitare l’eventuale
erogazione di indennizzi non giustificati.
La deliberazione di Giunta non prevede
l’automatica erogazione
dell’indennizzo per ogni domanda presentata.
Infatti, se dall’esame delle domande gli elementi e
gli indizi indicativi dell’avvenuta collisione con
l’animale selvatico non risultassero
sufficientemente probanti, ai sensi dell’articolo 5
dell’articolato approvato dalla deliberazione la
struttura competente accerterà la non regolarità degli stessi e
proporrà il loro rigetto.
In ultimo, il termine entro cui comunicare il sinistro alle
Forze dell’ordine per la redazione del relativo
verbale è stato, è vero, fissato nelle 48 ore; è ovvio però che
l’automobilista incidentato avrà tutto
l’interesse a richiedere l’intervento
delle Forze dell'ordine nell'immediatezza del sinistro, proprio per
poter accertare quegli elementi probatori che sono condizione
essenziale, o gli evidenti indizi indicativi
dell’avvenuta collisione con
l’animale selvatico necessari per
l’ottenimento del risarcimento.
A tal proposito, si fa presente che le norme in vigore in altre
regioni e province autonome, concernenti
l’abbattimento fortuito o di forza maggiore di
animali selvatici lungo strade di uso pubblico, quale diretta
conseguenza della circolazione dei veicoli, sono peraltro molto
simili.
Si veda, ad esempio, la legge provinciale della Provincia di
Bolzano, che all’articolo 17 fissa il termine per
dare comunicazione dell’avvenuto incidente anche qui
entro le 24 ore, quindi non nell'immediatezza.
Président
La parole au Conseiller Curtaz.
Curtaz (PVA-cU)
Quindi, se non ho capito male,
l’Assessore non sarebbe intenzionato a modificare
questa normativa.
Io sono insoddisfatto della sua risposta, Assessore, perché in
riferimento all’articolo 4 la sua giustificazione
non mi sembra plausibile; in riferimento
all’articolo 1 la questione è stata elusa dalla sua
risposta.
Sull’articolo 4 lei mi dice che
l’automobilista ha tutto l’interesse
a denunciare subito l’accaduto: io le rispondo che
l’automobilista onesto ha tutto
l’interesse a rappresentare subito
l’accaduto al Corpo forestale, mentre
l’automobilista disonesto ha
l’interesse a far trascorrere le 24 o le 48 ore in
modo da impedire al Corpo forestale valdostano
l’accertamento delle modalità di svolgimento di
questo eventuale sinistro.
Tant’è che a me risulterebbero già difficoltà da
parte dei Forestali a redigere i verbali relativamente a una
vicenda già trascorsa da un giorno o due.
Quindi immagino che problemi di questo tipo ci saranno, perché
credo che un pubblico ufficiale rigoroso dovrà fare molta
attenzione nel verbalizzare la denuncia di un sinistro, che egli
non può constatare essere avvenuto.
Questa mi sembra una cosa banale, però chiederei ancora di
riflettere perché queste osservazioni che facciamo sono
propositive. Non crediamo che dietro queste manchevolezze ci sia
chissà quale disegno illecito da parte della Giunta, ovviamente
riteniamo che siano delle manchevolezze che però si possono
prestare a degli abusi.
Per quanto riguarda invece l’articolo 1, quello
della responsabilità, l’Assessore mi ha citato i
limiti contenuti nell’articolo, però ha eluso la
questione centrale. Lo so anch'io che ci sono dei limiti, ma nulla
c’entrano con il discorso che ho fatto con la
responsabilità o meno dell’automobilista. A me
sembra un principio generale questo: che non si può indennizzare
una persona che è responsabile del danno che ha provocato.
Peraltro non so neanche se in una cosa del genere non potrebbero
esserci anche delle responsabilità contabili, non mi interessa,
però dal punto di vista logico è contro il buon senso e contro ogni
principio giuridico indennizzare una persona che è responsabile del
danno che ha cagionato. E quindi a mio giudizio sarebbe necessario
integrare questa normativa con un comma che dicesse che
l’indennizzo non è dovuto, qualora venisse accertato
che l’automobilista è responsabile del sinistro che
ha provocato, altrimenti ci troviamo di fronte a un vero e proprio
assurdo.
Queste riflessioni le lascio all’attenzione della
Giunta, se poi vorrà ripensare a questa normativa secondo me bene,
se non vorrà ripensarci, pazienza!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK