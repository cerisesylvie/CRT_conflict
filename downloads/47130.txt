Consiglio Regionale della Valle d'Aosta - Oggetto del Consiglio n. 3433 del 20 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3433 del 20 marzo 2024 - Resoconto
OGGETTO N. 3433/XVI - Interpellanza: "Intendimenti del
Governo regionale in merito a un significativo intervento
infrastrutturale sull'arteria autostradale tra Pont-Saint-Martin e
Verrès".
Bertin (Presidente) -
Punto n. 28. Consigliere Marquis, a
lei la parola.
Marquis (FI) -
Nello scorso mese di dicembre avevamo già
sottoposto un'iniziativa ispettiva, precisamente un'interrogazione,
su quest'argomento, sull'ammodernamento dell'autostrada A5 nella
tratta interessata tra Pont-Saint-Martin e Verrès. Allora erano
state fatte alcune considerazioni, erano state prospettate anche
delle possibili soluzioni attraverso dei ragionamenti valutativi su
delle corsie dinamiche per far fronte alle code che si verificano
in alcune circostanze dell'anno e sostanzialmente era stato anche
anticipato che sarebbero state avviate delle interlocuzioni con il
gestore della società che avrebbero poi portato a delle
determinazioni per inserire delle soluzioni prospettate nell'ambito
del piano dei trasporti che sarebbe stato presentato entro metà
febbraio.
In questi giorni abbiamo sentito che dovrebbe essere di prossima
presentazione il piano, nel frattempo ho fatto anche un accesso
agli atti per avere una consistenza anche del traffico che si è
registrato su quest'arteria o che si registra per poter anche
parlare con cognizione di causa con dei numeri alla mano. I dati
che vorrei condividere in quest'iniziativa ispettiva sono
sostanzialmente che, relativamente al 2023, si sono presentate una
decina di circostanze con del traffico oltre i limiti di quello a
cui siamo abituati.  Questa è una tratta autostradale che ha
circa 26 mila passaggi al giorno e queste situazioni di traffico si
sono registrate soprattutto la domenica nella corsia a scendere
nell'orario interessato tra le ore 16:00 e le ore 20:00. Tra le ore
16:00 e le ore 20:00, facendo una media, sono interessati circa 10
mila autoveicoli in queste dieci situazioni annuali di passaggio,
che sono all'incirca di 2.500 veicoli/ora, in un'autostrada che ha
due corsie per senso di marcia.
Facendo una verifica sempre di tipo numerico sui dati che
vengono forniti dall'AISCAT, che dà sostanzialmente i dati
giornalieri di passaggi di tutte le autostrade italiane, si possono
verificare delle situazioni similari su autostrade a due corsie.
Per fare alcuni esempi, ho detto prima che la Quincinetto/Aosta ha
una media giornaliera di 26 mila autoveicoli di passaggi, la
Torino/Savona, che è sempre a due corsie, ne ha 50 mila, la
Genova/Serravalle ne ha 104 mila, sempre a due corsie, la
Genova/Savona 106 mila al giorno, la Brennero/Verona, che lei aveva
citato nella risposta nell'altra occasione, ne ha 127 mila, ha due
corsie e una corsia di emergenza che stanno valutando di
trasformarla in una corsia dinamica attraverso un allargamento, tra
Verona e Modena 80 mila.
Facendo una media dei passaggi orari, la nostra autostrada
interessata, nel momento di massimo flusso, ha una presenza di
2.500 veicoli l'ora. Nelle autostrade che ho citato ci sono delle
medie di veicoli/ora che vanno da 2.500 a 4.500, quindi sono
autostrade a due corsie che hanno la capacità sostanzialmente di
gestire questa portata di traffico.
Il ragionamento che viene da fare è un po' questo alla fine: che
probabilmente le code che si verificano non sono tanto determinate
dall'incapacità di deflusso del corpo autostradale, ma dai
restringimenti che ci sono lungo la tratta per dei cantieri che
stringono la carreggiata e quindi si formano delle situazioni di
tappo.
A questo riguardo, fatte queste considerazioni, l'interpellanza
si propone di capire, visto che è imminente la presentazione del
piano dei trasporti, e quindi dovrebbe essere recepita qualche
eventuale soluzione, se si ritiene che ci sia da dare a livello
infrastrutturale... credo che attraverso le interlocuzioni che sono
state fatte, quindi che dovrebbero essere preliminari alla
predisposizione del piano del traffico, ci potrebbero essere già
degli elementi acquisiti che possono essere messi a disposizione
nella sua risposta. Questo è l'obiettivo. Grazie Assessore.
Presidente -
Risponde l'assessore Bertschy.
Bertschy (AV-VdA Unie) -
Grazie collega Marquis. Stiamo
tornando più volte su quest'argomento anche perché nelle precedenti
risposte ho anticipato, come lo farò in quest'occasione, che stiamo
concludendo il lavoro sul piano regionale dei trasporti e la parte
politica il lavoro l'ha concluso, abbiamo assegnato alla parte
tecnica gli indirizzi definitivi per completare il lavoro, anche
perché questo piano poi dovrà ritornare alla valutazione
ambientale, alla VAS, e quindi si tratta di un piano che ha anche
una certa complessità.
È chiaro che, come abbiamo detto in precedenti occasioni, sempre
di più diventa difficile lavorare su piani così complessi in una
situazione in cui anche l'Amministrazione regionale deve riuscire a
dare delle risposte in una situazione sempre più difficile per le
strutture. Ricordo, ma non perché sia uno degli argomenti
principali, che anche in quest'ultimo periodo attendevamo tutti con
grandi aspettative il concorso per undici ingegneri per
l'Amministrazione regionale, sei di questi dovevano andare a
rinforzare l'organico delle strutture dei trasporti, purtroppo il
concorso si è concluso con un esito che vede solo quattro ingegneri
e architetti, quindi lauree tecniche, che hanno superato il
concorso e quindi saremo ancora una volta in difficoltà a tenere
alta l'attenzione, ma anche le risposte su tutti gli argomenti che,
per quello che ci riguarda come Dipartimento trasporti, stiamo
trattando in questo periodo. Non sto a ricordarli perché sono
giornalmente all'attenzione di imprese, cittadini e
media
.
Quello che posso dire è che siamo veramente alla fase finale e
io conto di poterlo presentare al più presto alla Giunta e
soprattutto al più presto al confronto politico in aula.
Per venire alla prima risposta, non esiste una vera ragione se
non una difficoltà complessiva a cercare di lavorare su ogni
fronte, il lavoro per arrivare a completare il piano regionale dei
trasporti è fatto anche di incontri con le altre strutture,
incontri con tutti gli
stakeholder
, quindi a questo riguardo
siamo alla fase finale e, ripeto, la parte politica le sue
decisioni le ha assunte e anche gli indirizzi sono stati dati.
Per quello che riguarda invece la domanda n. 2, a me fa piacere
come è stato portato e presentato il tema, con dei dati di
passaggio. Io le posso anche raccontare che nella domenica del
carnevale sono uscite tra le ore 16:00 e le ore 20:00 più di
diecimila macchine dalla Valle d'Aosta ed è stato uno dei dati più
importanti in quel momento e in quella situazione ci siamo trovati
le code di 21 chilometri in relazione ai problemi che vivevamo
nella strozzatura con la bretella che porta verso Milano. Ci sono
condizioni di traffico poi che cambiano a seconda dei giorni, a
seconda delle situazioni e a seconda anche della situazione delle
infrastrutture.
Come detto fin dal primo giorno, anche in occasione
dell'assemblea di Confindustria, il problema che io ho voluto porre
l'attenzione è uno sguardo verso il futuro di un'infrastruttura che
è datata, che è stata costruita molti anni fa ma soprattutto
pensata molti anni fa, in una situazione di traffico differente e
in una situazione anche socio-economica differente della nostra
Regione, perché è bene ricordare, come ha fatto lei, i dati
dell'autostrada, però bisogna guardare in maniera complessiva le
nostre infrastrutture, soprattutto in certe zone e in certi
territori. Il tratto della Bassa Valle, soprattutto della
strozzatura che c'è tra Hône e Bard dove la situazione anche
dell'infrastruttura della strada statale è di un certo tipo, quindi
abbiamo anche durante la settimana un traffico molto lento che sta
sulla Statale e che ormai si è riversato sulla Statale anche per il
tema legato al costo dei pedaggi delle autostrade... va visto con
quest'obiettivo di studiare qualche cosa che ci permetta in futuro
di riorganizzare quella strozzatura per migliorare in maniera
significativa quei dati che lei riporta della domenica pomeriggio,
ma in generale la fluidità del traffico settimanale e mensile.
Oggi, e non lo dico io ma i cittadini, stare sempre sulla strada
statale per percorrere il tratto Bassa Valle-Aosta/Aosta-Bassa
Valle comporta una certa lentezza, una mancanza di fluidità del
traffico, tutta una serie di problemi legati agli incidenti e
quindi questo va tenuto nella considerazione, perché - e sarà
questo il lavoro che faremo come indirizzo nel piano regionale dei
trasporti ma soprattutto come lavoro che andremo fare dopo
l'approvazione del piano regionale trasporti- se potessimo
immaginare... e io l'avevo anticipato, con dei commenti e delle
alternative progettuali che ci possano permettere di presentarci
con largo anticipo rispetto al tema della nuova concessione
autostradale che scadrà nel 2032 presso il Ministero dei trasporti,
quindi con qualche cosa di tecnicamente sostenibile per cercare di
ragionare insieme sugli investimenti futuri di quella parte di
tratta di quell'infrastruttura, credo che avremmo fatto un lavoro
di pianificazione e di visione politica per il futuro della nostra
viabilità di sicura importanza.
Quello che lei argomenta e sostiene ha una sua validità,
sicuramente i dati di percorrenza di viabilità della nostra
autostrada rapportati ad altri possono anche sembrare ridotti, ma
il nostro territorio è ben differente da quei territori e poi quei
territori vivono come noi di grossi problemi, perché poi quello che
si racconta durante la primavera e l'estate dei tratti autostradali
liguri piuttosto che di altre arterie basta leggerlo sui giornali.
Vanno bene le similitudini ma io le contestualizzerei rispetto ai
problemi che noi viviamo.
Oggi a noi manca la possibilità di completare, per esempio,
l'anello della pista ciclabile in Bassa Valle, perché ad oggi non
esiste una progettualità che abbia permesso di superare la
strozzatura di Bard per i problemi legati alle cadute di massi da
ambo i lati, per una serie di problemi che sono emersi, quindi
abbiamo i tratti della pista ciclabile che, rispetto a quel punto,
non hanno ancora trovato una soluzione di tipo tecnico. Abbiamo -
ripeto - la strada statale che è molto utilizzata da turisti e da
residenti e tutto questo, man mano che si scende e che il traffico
delle valli laterali va ad alimentare il traffico che già subiamo
durante la settimana, comporta delle grosse difficoltà, delle
criticità non di poco conto e anche dei problemi di sicurezza che
sono stati sollevati ultimamente da tutti gli attori del
territorio, compresi gli Enti locali.
Il lavoro che porteremo alla vostra attenzione è un lavoro di
pianificazione verso il futuro con delle idee, con delle soluzioni
da proporre e da discutere per poterci poi, ripeto, presentare in
maniera definitiva con progetti concreti alla discussione del
Ministero nella fase di rinnovo della concessione.
Presidente -
Ha chiesto la parola il consigliere Marquis,
ne ha facoltà.
Marquis (FI) -
Grazie Assessore per la risposta. Devo
dire che comunque su questo tema sono molto preoccupato, perché
conosco le dinamiche di funzionamento delle concessioni
autostradali. Sostanzialmente qual è il problema dell'autostrada
valdostana della SAV? È che è una delle autostrade più care
d'Italia perché sostanzialmente il principio di funzionamento di
una concessione è che si dà in concessione per un determinato
numero di anni a una concessionaria la gestione del tratto
autostradale, la concessionaria attraverso una tariffa che,
moltiplicata per il numero dei veicoli giorno che passano per "X"
anni, deve dare la copertura dei costi d'investimento, dei costi di
gestione e dell'utile di impresa. Il fatto che sono le autostrade
più care d'Italia in Valle d'Aosta è perché non ci sono passaggi,
quindi la tariffa è moltiplicata per 2 e per tre rispetto alle
altre concessionarie esistenti a livello italiano. Questo è il
problema di fondo.
Perché dicevo prima che sono preoccupato? Perché se noi andiamo
a interloquire con le concessioni autostradali e prospettiamo loro
degli investimenti, le concessionarie sono disponibilissime anche a
spendere un miliardo, un miliardo e mezzo di euro, non c'è nessun
problema, perché le opere le finanziano attraverso le banche,
dopodiché si fa il calcolino, si dà loro anche un utile
sull'investimento complessivo di remunerazione del capitale
investito del 2-3% in funzione del momento, dopodiché per quel
numero di anni che dovranno gestire moltiplichiamo la tariffa e la
adeguiamo ancora rispetto a quella che abbiamo attualmente, quindi
arriviamo a dei livelli che sono insostenibili.
Dov'è il problema? Che, a differenza di altre situazioni, che è
il pubblico che deve mettere fuori i soldi, quindi c'è molta più
attenzione, se la politica prende delle decisioni che sono delle
decisioni sbagliate rischiamo di andare a finire fuori strada,
perché dopo si riverbera il tutto sulle tasche dei cittadini che
devono pagare e si rende ancora più insostenibile l'utilizzo
dell'arteria autostradale rispetto ad oggi, perché se tanti veicoli
passano sulla strada statale, è perché ci sono anche le tariffe che
sono alte. Se noi quindi facciamo delle operazioni che portano a
incrementare ancora il livello tariffario, ci saranno sempre più
macchine che viaggeranno sulla Statale rispetto a quelle che
prenderanno l'autostrada. È questo il punto di preoccupazione di
tutto questo ragionamento, perché ci sarà sempre la disponibilità
delle società autostradali a investire, ma la vera preoccupazione -
siccome condivido con lei quando dice che il corpo autostradale è
datato - è che ci sono degli interventi di manutenzione da fare su
quel corpo autostradale e su tutti i viadotti che richiederanno già
quelli degli ingenti interventi, senza dover fare degli ulteriori
interventi infrastrutturali aggiuntivi che rischiano poi di
portarci completamente fuori strada nella valutazione
complessiva.
Quando prima ho preso dei dati di riferimento, è proprio per far
capire, perché forse noi qui in Valle d'Aosta siamo abituati a
vedere l'autostrada vuota, quindi quei dieci giorni all'anno che si
trova una situazione di molto traffico, che si possono verificare
anche delle code, ci sembra una cosa inverosimile, ma se noi
andiamo in giro per l'Italia a vedere come sono gestite le altre
autostrade o come sono frequentate, nessuno che ha avuto
l'esperienza di guardare tutte le altre realtà verrebbe qui in
Valle d'Aosta a immaginare che bisogna fare degli interventi
infrastrutturali perché vogliamo vedere anche la domenica
pomeriggio per quei dieci giorni all'anno come la vediamo tutte le
mattine che si passa e non c'è nessuno lungo l'arteria. Ci sono
dieci giorni di traffico l'anno, credo che possa essere una cosa
positiva alla fine per l'economia della Valle d'Aosta, piuttosto
bisogna monitorare con attenzione tutte le strettoie che si
verificano, perché, secondo me, la vera ragione è quella che si
verificano i tappi in quelle ore, perché non è possibile
diversamente che nelle arterie dove viaggiano 4.000-5.000
autoveicoli al giorno di media all'ora il traffico comunque in
qualche modo fluisce.
Vi invitiamo a fare degli attenti ragionamenti tenendo conto
delle considerazioni che sono state messe a disposizione.
Presidente -
Mancano circa 10 minuti. Vogliamo affrontare
ancora un punto o rinviamo a domani mattina? Ho capito che la
proposta è stata accettata.
Il Consiglio per oggi è terminato, ci aggiorniamo domani alle
ore 09:00.
---
La seduta termina alle ore 19:48.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK