Consiglio Regionale della Valle d'Aosta - Oggetto del Consiglio n. 3428 del 20 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3428 del 20 marzo 2024 - Resoconto
OGGETTO N. 3428/XVI - Interpellanza: "Valutazioni in merito
all'opportunità di integrare la proposta di riforma del nostro
Statuto con riferimento alle compartecipazioni del gettito fiscale
destinate alla Regione".
Bertin (Presidente) -
Punto n. 23. Illustra
l'interpellanza il consigliere Aggravi.
Aggravi (RV) -
L'interpellanza poggia su due riferimenti:
il primo è quello delle previsioni dell'articolo 37 del
decreto-legge 21 del marzo 2022, che poi è stato convertito
successivamente in legge, e che era relativo al contributo
straordinario contro il caro bollette. Questo contributo, lo
sappiamo tutti - e riporto il passaggio del suo primo comma -, è un
contributo a titolo di prelievo solidaristico straordinario
determinato con delle aliquote previste dal decreto nei confronti
delle società che appunto si occupavano dell'attività di
produzione, distribuzione e commercio di prodotti petroliferi,
energia elettrica, gas metano e quant'altro ed era sostanzialmente
figlio di un'iniziativa di campo comunitario che citerò poi
successivamente, cioè un regolamento europeo, che, di fatto,
riportava la genesi dell'applicazione di un contributo
straordinario, ma lo citerò nell'esame della sentenza. Questo
contributo è stato tutto ad appannaggio dello Stato, la Regione
autonoma ha fatto ricorso e con sentenza 27 del 27 febbraio 2024 la
Corte costituzionale non ha accettato il ricorso.
In particolare - e nelle premesse li ho riportati, mi spiace
solo che potevo essere più chiaro nei riferimenti dei paragrafi,
ammetto che è un errore mio... - vorrei riportare alcuni passaggi
della sentenza che ritengo particolarmente importanti: il primo
riguarda il fatto, e in particolare nel "considerato in diritto",
in cui si dice e si sottolinea il fatto che all'interno del decreto
e della relativa legge ci sia l'assenza di una specifica clausola
di salvaguardia, e questo non è banale. Successivamente nella
sentenza si pone in evidenza che questo contributo, di fatto, nel
momento in cui è stato applicato, sostanzialmente era già speso,
cioè nella norma autorizzatoria si era già previsto che l'unico
beneficiario delle entrate derivanti dall'attuazione di queste
previsioni era lo Stato. In sintesi, lo ripeto, definiamo il
contributo e il contributo è già speso. Il terzo elemento da
prendere almeno in considerazione relativamente comunque a una
sentenza complessa è un passaggio in cui la Corte dice: "A
differenza degli altri Statuti delle autonomie speciale, quello
valdostano non indica in maniera analitica le entrate tributarie
erariali il cui gettito è compartecipato dalla Regione", ed è uno
degli elementi con i quali poi si rigetta il ricorso. Un ulteriore
passaggio che ha un risvolto, come dicevo, relativamente anche a
una norma madre, cioè il regolamento europeo, il fatto che "sul
gettito - e cito la sentenza - "di tale contributo straordinario,
pur percetto nel territorio regionale, la Regione non può pertanto
vantare alcuna pretesa sia perché esso è diverso dall'IRES - che è
già ricompresa nel riparto - sia perché in ogni caso il gettito di
quest'ultima imposta, nella misura in cui è spettante alla Regione,
non è stato inciso dalle Istituzioni del contributo di
solidarietà". Il quinto punto dice che l'istituzione del contributo
di solidarietà, misura equivalente a quello di natura europea, è
strettamente connesso al perseguimento delle finalità
redistributive poste alla base della misura comune europea. Questo
passaggio mi lascia abbastanza perplesso e preoccupato, ma sarà che
io quando vedo citare le misure redistributive, mi preoccupo
notevolmente e spesso, è un passaggio che è riportato anche
nell'articolo 1 del regolamento del 6 ottobre 2022 del Consiglio
europeo relativo a intervento di emergenza per far fronte ai prezzi
elevati dell'energia. Dico questo perché il contributo veniva
applicato per dare ristoro a tutta una serie di situazioni e per
far fronte all'aumento dei rincari energetici. Ricordo che la
precedente applicazione del contributo, che aveva una natura
similare, ma non era uguale a quello, in realtà è finita poi nel
riparto e lo abbiamo anche utilizzato nell'ambito del provvedimento
collegato in Regione, cioè in quel caso lì quello precedente è
stato introitato nel bilancio regionale.
Quello che chiediamo al Governo è: "se vi siano state
interlocuzioni sul tema trattato dalla sentenza 27 sia con
controparti del Governo nazionale che con i nostri Parlamentari".
Effettivamente, ed è giusto darne contezza già in presentazione,
nell'ambito dell'attività del Senato della Repubblica, in
particolare nell'ambito degli emendamenti relativi al bilancio di
previsione dello Stato, c'è un ordine del giorno che ha a prima
firma la senatrice Spelgatti, che però è stato precluso, come gran
parte degli emendamenti e degli ordini del giorno, perché era stata
posta la questione di fiducia. Chiediamo anche "se vi siano state
azioni promosse dal Governo regionale precedenti al ricorso di cui
alla sentenza, al fine di poter ricomprendere le risorse derivanti
dal contributo straordinario tra quelle del bilancio regionale (di
competenza)", come era accaduto nella precedente applicazione del
contributo straordinario; "se ad oggi - al di là del ricorso che
era già stato oggetto di un'interpellanza, promosso dalla Regione
per l'applicazione di un contributo dalla finanza pubblica, cioè
applicato ai Comuni - ...vi siano altri ricorsi pendenti promossi
dalla Regione". In ultimo vorremmo comprendere: "se anche alla luce
dei contenuti del punto 4.1 - cioè quello che ho citato e in cui la
Corte dice che, nell'ambito del nostro Statuto, non vengono
indicate in maniera analitica le entrate tributarie erariali - il
Governo regionale intenda valutare l'opportunità di integrare i
contenuti della già richiamata proposta di riforma del nostro
Statuto con riferimento alle compartecipazioni di gettito fiscale
destinate alla nostra Regione".
Mi rendo conto... e volutamente, e anche in forma provocatoria
ma in senso bonario... di comprendere effettivamente qual è il
punto di vista del Governo regionale su questo passaggio che
ritengo particolarmente costoso dal punto di vista degli effetti in
bilancio. È una sentenza che sicuramente è collegata ed è attinente
a una situazione straordinaria come il contributo, però in senso
lato la dice lunga su quello che possano essere ulteriori forme di
imposizione, o comunque di applicazione anche di aliquote ulteriori
sulle aliquote generali dello Stato e quindi rischiare, nel momento
in cui non c'è una specifica norma di salvaguardia, di perdere
delle risorse che potrebbero essere utilizzate nell'ambito del
bilancio regionale. L'inciso che vorrei fare, perché oggettivamente
quel regolamento che ho citato a livello europeo relativamente a un
intervento di emergenza, che era appunto nel periodo ottobre 2022
poi successivo, però in realtà dovrebbe farci molto riflettere
perché all'interno - e in particolare all'articolo 17 di quel
regolamento - si fanno tutta una serie di previsioni, ma anche in
altri passaggi relativamente al fatto che sostanzialmente il
contributo straordinario non ha limiti. Poi sappiamo benissimo che
il legislatore - soprattutto quello tributario - ha sempre dei fini
nobili nell'andare ad applicare le aliquote, però la scuola di
pensiero del sottoscritto è che le tasse sono un male necessario,
mettiamolo così, però sappiamo che i contributi straordinari nella
storia tributaria del nostro Paese non sono sempre state cose che
hanno rispettato il buon rapporto tra contribuente e cittadino.
Diciamo che qualche rapina notturna ce la siamo trovata sui conti
correnti in determinati periodi, sicuramente con nobili finalità,
ma diciamo che, dal punto di vista tributario, la nobiltà d'animo è
altra cosa.
Presidente -
Risponde il Presidente della Regione.
Testolin (UV) -
Condividendo soprattutto l'ultima parte
della presentazione del collega, in apertura non nascondo,
faute
à moi
, che, nel preparare la risposta a questa interpellanza,
probabilmente non ho colto appieno il senso delle prime due
domande, quindi mi scuso se poi non sono coerenti con quello che si
chiedeva. Da un lato, il Governo italiano con questa norma non si è
direttamente confrontato con le Regioni e con i Parlamentari
nell'istituire il cosiddetto "contributo", proprio per le
specifiche che sono state rappresentate: in ultimo, un contributo
di solidarietà temporaneo che è andato a coprire qualche buco.
Dall'altro, una volta approvato il predetto contributo con la legge
197/2022 non poteva esserci uno spazio sufficiente per
un'attribuzione alla Regione delle risorse derivanti da questa
nuova imposta. A questa situazione esistente non risultano
iniziative del Governo regionale precedenti al ricorso di cui alla
sentenza al fine di farsi riconoscere il gettito del contributo
straordinario, quindi si è proceduto con l'iter che abbiamo
esplicitato.
Per quanto riguarda la domanda n. 3 dell'interpellanza, ad oggi
risultano pendenti due ricorsi in via principale davanti alla Corte
costituzionale: il primo ricorso è il n. 30 del 5 ottobre 2023, che
è stato promosso dal Presidente del Consiglio dei ministri, ovvero
avverso la legge regionale 18 luglio 2023 n. 11, "Disciplina degli
adempimenti amministrativi in materia di locazioni breve per
finalità turistiche", limitatamente all'articolo 4, comma 1,
lettera f)". La Regione si è costituita nel relativo giudizio con
DGR 1214 in data 30 ottobre 2023 e, in data 21 febbraio 2024, si è
svolta l'udienza pubblica di trattazione del ricorso del quale
penso avesse già dato comunicazione il collega Grosjacques a tempo
debito. L'altro ricorso è il n. 4 del 5 febbraio 2024 invece
promosso dalla Regione con DGR 54 del 24 gennaio avverso il
decreto-legge 29 settembre 2023 n. 132, che reca. "Disposizioni
urgenti in materia di proroga dei termini normativi e versamenti
fiscali", convertito in legge con modificazioni della legge 27 n.
170, limitatamente all'articolo 63ter, comma 4, che è quello che
abbiamo discusso. L'udienza pubblica di trattazione del ricorso è
prevista per il 19 giugno prossimo.
Per il punto 4 invece c'è da dire che allo stato attuale la
questione non è stata ancora presa in considerazione, tuttavia
quanto sollevato dall'interpellanza potrà eventualmente essere
oggetto di approfondimento, almeno nell'ambito dei lavori
istruttori per la predisposizione del disegno di legge
costituzionale, nei limiti di quelle che saranno le opportunità
anche di intervento, perché chiaramente non è detto che poi le
indicazioni anche tecniche ci portino a questo punto di caduta.
Sarà pertanto un confronto con la professoressa Randazzo, con la
quale abbiamo parlato questa mattina in quanto nominata come
esperta per la nostra Regione nel confronto con la De Pretis, a
darci magari delle indicazioni e delle valutazioni in merito
all'opportunità di valutare un inserimento di questo passaggio
all'interno delle proposte da sottoporre allo Stato.
Presidente -
Per la replica, la parola al consigliere
Aggravi.
Aggravi (RV) -
Quest'interpellanza non aveva contezza
dell'informativa che abbiamo ricevuto questa mattina da parte del
Presidente, quindi a maggior ragione la risposta all'ultimo quesito
fa il paio e ci permette di capire anche quel passaggio di cui non
avevamo contezza. Senza dubbio quel passaggio che ho riportato
della sentenza, ovvero laddove la Corte cita e dice che, a
differenza degli altri Statuti delle autonomie speciali - e su
questo passaggio oggettivamente, anche se non sono un
costituzionalista, leggendo gli altri Statuti, qual cosina si
potrebbe anche dire -, il nostro non indica in maniera analitica le
entrate tributarie erariali il cui gettito è compartecipato dalla
Regione. Vero è anche che stare dietro all'evoluzione tributaria in
Italia è un'operazione che penso neanche Niki Lauda avrebbe potuto
vincere nei confronti dell'erario; tra l'altro, anche il riordino
dei testi unici abbiamo visto che ha partorito un ulteriore fiume
di pagine, quindi sarebbe cosa pessima andare oggettivamente a
collegare un'eventuale norma statutaria alle attuali imposte, alle
tipologie.
La battuta che ogni tanto mi capita di fare è che il mondo era
più semplice quando si diceva che alla Regione stavano i 9 decimi,
in maniera tale che prendevamo tutto il pacchetto e non dovevamo
"generare" tutta una serie di contenziosi, perché sappiamo che poi
la fantasia del legislatore tributario è senza limiti per
definizione.
Quello che più mi preoccupa, non tanto limitatamente al
perimetro della nostra Regione o del nostro Statuto, sono i
contenuti di quel regolamento europeo che citavo, perché le maglie
sono davvero estremamente ampie, soprattutto delle possibilità
impositive. Ripeto: sicuramente con i migliori auspici per far
fronte a una necessità contingente, però spesso sappiamo che nelle
legislazioni degli Stati di eccezione si fa un po' di tutto, a
maggior ragione se sono contributi straordinari o applicazioni di
aliquote maggiorative.
Io mi auguro che, nell'ambito dei processi di revisione, di
modifica, di evoluzione degli Statuti, si possa finalmente arrivare
a un riordino, almeno rispetto a tutta una serie di norme di
attuazione e di articoli, che sono anche figlie del tempo in cui
sono state approvate e determinate, sicuramente è una sfida che non
si risolve né con un colpo di penna, né con una telefonata, è un
pochettino più complicato, però io penso che, al di là di altre
possibili modifiche del nostro Statuto, questa dovrebbe avere una
priorità maggiore proprio perché è sull'autonomia finanziaria che
si fonda l'autonomia politica amministrativa, perché sappiamo
benissimo che pasti gratis non esistono in questo mondo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK