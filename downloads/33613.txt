Consiglio Regionale della Valle d'Aosta - Oggetto del Consiglio n. 1726 del 6 aprile 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
MINORANZE ETNICHE E MOVIMENTI MIGRATORI
Movimenti migratori
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1726 del 6 aprile 2011 - Resoconto
OGGETTO N. 1726/XIII - Interpellanza: "Individuazione di aree
per l'ospitalità di profughi provenienti dai Paesi del Nord
Africa".
Interpellanza
Premesso che ieri il Presidente della Regione, a conclusione
di una riunione a Roma, sull'emergenza umanitaria creatasi nei
paesi del Maghreb, ha offerto la disponibilità ad ospitare anche in
Valle i migranti, anche se in numero limitato;
Atteso che la gravità della situazione nel nord Africa, che
si ripercuote su Lampedusa e l'Italia meridionale, rende
indispensabile la collaborazione di tutte le regioni italiane e
europee per far fronte alla grave situazione umanitaria;
i sottoscritti Consiglieri regionali
Interpellano
il Presidente della Regione per sapere:
1) quali aree intende individuare nella nostra Regione per
ospitare i profughi;
2) qual è il numero di migranti che si stima di poter
alloggiare e per quanto tempo.
F.to: Carmela Fontana - Rigo - Donzel
Président
- La parole à la Conseillère Carmela
Fontana.
Fontana (PD)
- Grazie Presidente.
È di ieri la notizia che anche la Valle d'Aosta farà
concretamente la sua parte per far fronte alla grave situazione
umanitaria derivante dal massiccio afflusso di profughi e migranti
provenienti dal Maghreb. Dalle dichiarazioni del Presidente della
Regione e del Presidente del CELVA apprendiamo che la strategia è
quella di ospitare in Valle un centinaio di migranti in piccoli
gruppi e in strutture di piccole dimensioni sparse sul territorio
regionale e che il Consorzio degli enti locali avrebbe già avviato
un monitoraggio delle strutture idonee ad accogliere i profughi. È
una scelta che condividiamo, perché dà seguito alla presa di
posizione dei giorni scorsi dei Presidenti di Regione e degli
amministratori locali contro la decisione del Governo di costruire
maxi tendopoli, dove ammassare i migranti con tutti i problemi di
accoglienza e anche di ordine pubblico che ne conseguono. È una
scelta che condividiamo, anche perché smentisce nei fatti certe
posizioni leghiste e certi inaccettabili slogan contro gli
immigrati ripresi in Valle da una forza di governo come la
Fédération Autonomiste.
Di fronte all'emergenza immigrazione, per capacità e per
esigenze strumentali, il "Governo Berlusconi" ha creato uno stato
di confusione e di sbandamento, creando tensioni mai viste, neppure
in situazioni più difficili di questa, che pure l'Italia ha saputo
affrontare come nel caso del Kosovo, quando si registrano 50.000
arrivi e come nel caso dell'Albania nei primi anni '90, quando gli
arrivi di migranti furono molto più numerosi rispetto a quello di
oggi.
Il Partito Democratico ha chiesto al Governo di assumersi le sue
responsabilità per uscire da una situazione insostenibile e
affrontare l'emergenza e lo ha fatto con proposte serie: ottenere
un accordo con la Tunisia per una gestione programmata dei rientri;
concedere lo status di protezione temporanea ai migranti che rende
possibile la circolazione europea e il tempo necessario per
organizzare le operazioni di rimpatrio, evitando problemi di
allarme sociale e situazioni come quelle dei respingimenti dei
migranti a Ventimiglia; abbandonare la strategia delle tendopoli e
organizzare l'accoglienza in modo diffuso sul territorio, in
collaborazione con gli enti locali, la Protezione civile e le
associazioni di volontariato. Per quanto riguarda l'accoglienza in
Valle d'Aosta, proponiamo inoltre che il Governo regionale incontri
le associazioni di volontariato, le strutture diocesane e anche le
associazioni di immigrati residenti in Valle, nell'ottica di
favorire, per quanto possibile, l'ospitalità dei profughi presso la
comunità di appartenenza.
In ogni caso questa interpellanza giunge in Consiglio con
tempestività per ascoltare dal Presidente della Regione lo stato
delle decisioni circa le aree da individuare sul nostro territorio
per ospitare i profughi, la stima precisa del numero di migranti da
ospitare e un'ipotesi sui tempi di permanenza. Grazie.
Président
- La parole au Président de la Région,
Rollandin.
Rollandin (UV)
- Grazie Presidente.
Ringrazio la collega Fontana per aver sollevato o comunque posto
l'attenzione su un tema che sicuramente è di grande importanza. Fin
dall'inizio abbiamo partecipato alle varie riunioni a livello
nazionale per discutere di questa tematica, siamo stati favorevoli
all'accordo dopo l'incontro con Maroni firmato da tutte le Regioni
per responsabilizzare tutti nell'ottica di un intervento
umanitario, però fin da allora le Regioni avevano fatto un
distinguo importante fra profughi e immigrati a vario livello,
addirittura si parla adesso di migranti economici, ovvero tutte le
persone che non sono riconosciute nei profughi. Successivamente,
nell'incontro del 1° aprile con il Presidente del Consiglio e i
Ministri, avevamo ribadito la nostra contrarietà alle tendopoli, in
quanto ci rendiamo conto che non potevano reggere a quello che è un
sistema, soprattutto tenendo conto che le persone interessate
dovevano rimanere in condizioni difficili per tanto tempo. Abbiamo
quindi chiesto di poter valutare, come lei ricordava,
l'applicazione di quell'articolo 20, quindi la condizione di
straordinarietà in cui viene permesso a queste persone un
riconoscimento per il ricongiungimento con le famiglie, eccetera,
cosa che si sta adesso affrontando.
Nel contempo era stato annunciato questo viaggio in Tunisia, che
ci auguriamo abbia dei risultati, altrimenti se fosse - come è
stato detto - se venisse accolta la disponibilità ad un intervento
a livello tunisino...per riprendere quel controllo dei profughi e
degli emigranti che ha creato questa problematica, perché ci è
stato detto che nel 2010 i tunisini approdati a Lampedusa erano 25,
nei primi tempi ad oggi sono già 22.000, quindi uno si rende conto
della differenza. Abbiamo inoltre dato la disponibilità logicamente
per gestire soprattutto il problema dei bambini e delle mamme, come
era successo nel 1991, e, forti di questa esperienza, abbiamo fatto
un incontro con il CELVA che si è reso disponibile, come hanno
fatto a livello nazionale ANCI e UPI, a collaborare per
l'individuazione dei siti.
Abbiamo fatto questa riunione, avevamo già una serie di siti di
cui a suo tempo i Comuni avevano dato la disponibilità, abbiamo
chiesto ai Comuni di darci questa mappatura entro cinque giorni. I
Comuni quindi ci daranno questa disponibilità, perché non volevamo
imporre ad un Comune di ospitarli, ma vogliamo guardare prima quali
sono le disponibilità, tenendo conto che su un valore di cento
persone circa i numeri sono gestibili, anche se fossero bambini,
perché sono questi i numeri, perché era uno ogni mille, quindi
rapportato come popolazione. Con questo spirito aspettiamo che ci
sia tale codecisione con i Comuni e poi avremo la disponibilità per
l'eventuale accoglienza di tali persone. La tempistica quindi è
quella che ho detto, da quel momento lavoriamo con la Protezione
civile per essere pronti nel caso in cui ci venga richiesto di
ospitare queste persone in Valle. Abbiamo sottolineato che vogliamo
profughi...perché è diverso dai CIE (centri di identificazione ed
espulsione), che sono per le Regioni con dei numeri importanti, per
noi questo è impossibile, quindi con tali notazioni abbiamo dato la
nostra disponibilità e l'abbiamo riconfermata ultimamente. Credo di
aver dato le risposte corrette, grazie.
Président
- La parole à la Conseillère Carmela
Fontana.
Fontana (PD)
- Grazie Presidente.
Mi fa piacere veramente che ci sia questa volontà di non mettere
queste persone nelle tendopoli, come sta avvenendo nel resto
d'Italia, perché non sono bestie: sono esseri umani e la Valle
d'Aosta si è sempre dimostrata a livello umano molto accogliente,
perché di immigrati qui ce ne sono tantissimi e ha sempre
affrontato benissimo questo problema. L'unica cosa forse di cui
dobbiamo farci carico tutti è che i cittadini sono molto
preoccupati, perché dicono che non c'è lavoro per i nostri figli;
le dico questo, perché ognuno di noi si deve prendere la
responsabilità di dire che non creano preoccupazione...anche
perché, considerati tutti i furti di questo periodo, dobbiamo
cercare di prevedere più sicurezza, più controlli - al riguardo
presenterò un'interpellanza per la prossima adunanza
consiliare...-, la gente è preoccupata di questo, se abbiamo la
capacità di tranquillizzare la gente...penso sia giusto quello che
si sta facendo, perché è un momento particolare, sono esseri umani
e dobbiamo fare il massimo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK