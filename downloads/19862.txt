Consiglio Regionale della Valle d'Aosta - Oggetto del Consiglio n. 3043 del 20 febbraio 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FORESTE E TERRITORI MONTANI
Precedente
Successivo
Resoconto integrale del dibattito dell'aula
Oggetto del Consiglio n. 3043 del 20 febbraio 2003 - Resoconto
OGGETTO N. 3043/XI Approvazione del programma degli interventi
da eseguire in economia diretta dai cantieri dipendenti dal
Dipartimento risorse naturali, dalla Direzione forestazione, dal
Servizio infrastrutture, dalla Direzione del Corpo forestale della
Valle d'Aosta e dal Servizio gestione risorse naturali, nel corso
dell'anno 2003.
Deliberazione Il Consiglio
Richiamata la legge regionale 27 luglio 1989, n. 44, sulle
"Norme concernenti i cantieri forestali, lo stato giuridico e il
trattamento economico dei relativi addetti";
Preso atto che, come stabilito dall'articolo 3 della suddetta
legge il Dipartimento Risorse Naturali, in collaborazione con le
strutture Direzione Forestazione, Direzione del Corpo Forestale
della Valle d'Aosta, Servizio Gestione Risorse Naturali e Servizio
Infrastrutture ha predisposto gli allegati programmi degli
interventi per lavori da eseguirsi in economia diretta per l'anno
2003;
Precisato che i lavori elencati nella proposta di programma
comportano l'occupazione complessiva di n. 670 addetti
idraulico-forestali con contratto di lavoro sia a tempo determinato
che indeterminato e che risultano così suddivisi:
DIREZIONE FORESTAZIONE
Servizio Infrastrutture
- addetti agli interventi di forestazione, sentierazione e alte
vie n. 392
- addetti agli interventi del verde pubblico n. 51
- addetti agli interventi di manutenzione vivai forestali
e alberi monumentali n. 41
- addetti agli interventi Mont Avic n. 18
- addetti rilievi piani di assestamento n. 50
- impiegati n. 41
Direzione del Corpo Forestale della Valle d'Aosta
- addetti alla gestione fauna selvatica e edilizia forestale n.
21
- addetti agli interventi antincendio boschivo n. 1
- impiegati n. 13
Servizio Gestione Risorse Naturali
- addetti agli interventi di manutenzione riserve naturali n.
4
- addetti agli interventi di manutenzione giardini alpini n.
11
- impiegati n. 4
Dipartimento Risorse Naturali
- impiegati n. 23;
Considerato che per l'occupazione degli addetti forestali di cui
sopra è stata prevista una spesa ammontante a Euro
10.675.562,00;
Preso atto che la programmazione dei lavori, a causa del loro
carattere prevalentemente stagionale e della loro tipologia, è da
ritenersi comunque in via previsionale e potrebbe subire nel corso
dell'anno delle variazioni;
Visto il regolamento regionale 28 marzo 1994, n. 2, come
modificato dal regolamento regionale 5 dicembre 1995, n. 8;
Richiamata la deliberazione della Giunta regionale n. 5116 in
data 30 dicembre 2002 concernente l'approvazione del bilancio di
gestione per il triennio 2003/2005, con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto il parere favorevole rilasciato dal Coordinatore del
Dipartimento Risorse Naturali, ai sensi del combinato disposto
degli articoli 13, comma 1, lettera e) e 59, comma 2 della legge
regionale 23 ottobre 1995, n. 45, sulla legittimità della presente
deliberazione;
Visto il parere della III Commissione consiliare permanente;
Delibera
1) di approvare i programmi degli interventi per lavori da
eseguirsi in economia diretta per l'anno 2003 redatto dal
Dipartimento Risorse Naturali in collaborazione con le strutture
Direzione Forestazione, Direzione del Corpo Forestale della Valle
d'Aosta, Servizio Gestione Risorse Naturali e Servizio
Infrastrutture, come da allegati alla presente deliberazione, dando
atto che per il pagamento delle retribuzioni agli addetti forestali
si provvederà con successivo provvedimento dirigenziale all'impegno
della spesa prevista di Euro
10.675.562,00=(diecimilioniseicentosettantacinquemilacinquecentoses-santadue/00)
suddivisa nei sottoelencati capitoli di spesa, come specificato nei
riepiloghi allegati:
- 38950 "Spese per retribuzioni al personale addetto alla
manutenzione dei vivai forestali e alla gestione e valorizzazione
delle risorse naturali (Contratti Nazionali Collettivi di
Lavoro)";
- 39700 "Spese per retribuzioni al personale addetto alla cura e
alla manutenzione straordinaria degli alberi monumentali e dei
castagni da frutto, alla realizzazione e manutenzione del verde
pubblico, delle aree e dei percorsi attrezzati e alla gestione dei
giardini alpini (Contratti Nazionali Collettivi di Lavoro)";
- 38820 "Spese per la prevenzione e la lotta agli incendi dei
boschi e per la ricostituzione dei boschi percorsi dal fuoco";
- 50150 "Spese per la costruzione di infrastrutture tecniche per
il parco Mont-Avic";
- 64901 "Spese per la realizzazione di opere volte a promuovere
lo sviluppo alpinistico ed escursionistico";
- 65920 "Spese per il restauro e manutenzione straordinaria di
beni mobili ed immobili di interesse artistico e storico, nonché
installazione impianti e sistemazione museale (comprende interventi
rilevanti ai fini IVA)";
- 39670 "Spese per manutenzione ordinaria del verde pubblico,
delle aree e percorsi attrezzati e delle aree naturali";
- 39660 "Spese per interventi di insediamento del verde
pubblico, delle aree e dei percorsi attrezzati e per il recupero
ambientale di aree degradate";
- 21160 "Spese per il recupero funzionale di sentieri e la
valorizzazione delle connesse preesistenze infrastrutturali a
valere sul fondo regionale investimenti occupazione";
- 21260 "Spese per il recupero funzionale di sentieri e la
valorizzazione delle connesse preesistenze infrastrutturali a
valere sul Fospi";
- 38660 "Spese per interventi intesi alla conservazione e
all'incremento del patrimonio boschivo";
2) di approvare l'esecuzione dei lavori suddetti in
amministrazione diretta, a cura e sotto la direzione del
Dipartimento Risorse Naturali, della Direzione Forestazione, della
Direzione del Corpo Forestale della Valle d'Aosta, del Servizio
Gestione Risorse Naturali e del Servizio Infrastrutture, con
l'impiego di addetti forestali assunti con rapporto di lavoro di
natura privatistica regolato dal Contratto Collettivo Nazionale di
Lavoro, dal Contratto Integrativo regionale di Lavoro e ai sensi
della legge regionale 27 luglio 1989, n. 44;
3) di autorizzare la Giunta regionale ad apportare con proprie
deliberazioni eventuali successive parziali variazioni ed ulteriori
integrazioni ai programmi degli interventi, in relazione al
verificarsi di sopravvenute priorità, nel limite dei fondi
stanziati per gli interventi di cui si tratta.
Président
La parole à l'Assesseur à l'agriculture
et aux ressources naturelles, Perrin.
Perrin (UV)
Il Dipartimento risorse naturali predispone
il programma degli interventi in collaborazione con le strutture
competenti, sentiti gli enti locali, comuni e comunità montane. Il
piano viene inoltre portato a conoscenza delle organizzazioni
sindacali, per essere valutato sotto il profilo occupazionale.
Per l'esecuzione degli interventi il Dipartimento si avvale di
personale operaio, tecnico e amministrativo, dipendente
dall'Amministrazione regionale, e soprattutto di operai e impiegati
forestali assunti con contratto privato, per lo più stagionale. Lo
stato giuridico e il trattamento economico degli operai forestali
sono disciplinati dai contratti collettivi nazionali di lavoro e
dal contratto integrativo regionale approvato nel corso del 2002.
La gestione dei piani economici e dei boschi viene affidata a
professionisti esterni, che si avvalgono della collaborazione di
giovani studenti per le operazioni di rilevamento dei dati: costoro
hanno la qualifica di apprendisti rilevatori con una paga oraria
corrispondente al 60 percento di quella spettante agli operai
comuni.
Vi fornirò alcuni dati essenziali che danno l'idea della
struttura operativa. L'attuazione del programma comporta
l'occupazione di 535 operai idraulico-forestali, più 50 studenti
nel periodo estivo per l'esecuzione dei rilievi, più 4 operai
riservatari per un totale di 589 unità; 97 sono assunti a tempo
indeterminato per un massimo di 160 giornate lavorative, 442 sono
assunti a tempo determinato. Sono previste 76 squadre per 450
cantieri distribuiti nell'intero territorio regionale. Gli
impiegati e i tecnici sono 81, di cui 40 a tempo determinato e 41 a
tempo indeterminato, con mansioni di direttore dei lavori e di
amministrativi e contabili. La disponibilità di bilancio per le
retribuzioni ammonta a 10.675.000 €, valore superiore a quello del
2002 per gli adeguamenti al nuovo contratto. Una parte degli
interventi sono realizzati anche per conto di altri assessorati, in
particolare l'Assessorato al territorio, l'Assessorato al turismo e
trasporti, per quanto riguarda la manutenzione delle Alte vie e dei
sentieri intervallivi, l'Assessorato all'istruzione e cultura, per
la manutenzione delle aree attigue ai castelli di proprietà
regionale.
I principali interventi del Dipartimento consistono in
interventi: di forestazione, di sentierazione, del verde pubblico,
di manutenzione dei vivai forestali e degli alberi monumentali,
all'interno del parco del Mont-Avic, piani di assestamento. Il
Corpo forestale, invece, si occupa della gestione della fauna
selvatica, dell'edilizia forestale e degli interventi di
antincendio boschivo.
Il Servizio della gestione delle risorse naturali si occupa di
interventi per la manutenzione delle riserve naturali e interventi
per la manutenzione dei giardini alpini. Nel corso del 2003 è
prevista la prosecuzione dei lavori di sistemazione della viabilità
escursionistica del parco del Gran Paradiso: tutto questo è stato
definito con un'apposita convenzione siglata tra Parco e
Amministrazione regionale.
Quali sono gli obiettivi di questo piano? Innanzitutto, il
mantenimento del livello occupazionale degli anni precedenti;
garantire ad ogni operaio le giornate di lavoro utili per maturare
l'indennità di disoccupazione; favorire la specializzazione degli
operai attraverso corsi di preparazione (in questo senso, in questi
anni, si è lavorato molto, le squadre sono sempre più specializzate
ed operano con interventi qualificati sul territorio); in ultimo,
ma non per importanza, garantire la presenza sul territorio di
squadre sempre più specializzate che contribuiscano alla gestione
corretta e alla manutenzione continua del nostro territorio, e al
suo presidio, per assicurare sia le cure selviculturali, la
manutenzione della viabilità minore, della viabilità
escursionistica, nonché gli interventi di manutenzione del verde,
delle riserve naturali e del parco del Mont-Avic, non ultimo il
lavoro in favore dei giardini botanici. È una presenza importante -
io credo - che dà dei risultati sul territorio, per presentare
questa nostra regione in un modo ordinato e credo che le squadre
forestali, in questo senso, abbiano in questi anni lavorato molto
bene.
Président
Le débat est ouvert.
La parole à la Conseillère Squarzino Secondina.
Squarzino (PVA-cU)
Ogni anno viene portato
all'approvazione del Consiglio il piano lavori dei cantieri
forestali. Voglio sottolineare anzitutto che è positivo che questi
piani vengano portati a conoscenza e fatti approvare in Consiglio;
in altre situazioni questo non avviene, come abbiamo visto altre
volte per altri tipi di interventi della Giunta, quindi lo rilevo
come un fatto positivo, che anche la legge prevede.
Dobbiamo dire che l'impostazione del piano, la scelta dei
cantieri, la scelta delle modalità di reclutamento del personale
seguono ormai un modello che si ripropone, con alcuni minimi
aggiustamenti, ogni anno, per cui è inevitabile che le osservazioni
che vengono fatte ripetano un po' quello che già altre volte
abbiamo detto; pertanto questa volta farò un intervento breve e
sintetico, ricordando le osservazioni critiche senza rispiegarle,
perché sono già state sufficientemente presentate.
Quali sono gli elementi caratterizzanti il modello proposto?
Ogni anno noi chiediamo di verificare il senso di questo modello, e
vediamo quali sono le caratteristiche che, a nostro avviso,
richiedono una revisione di tutto il modello. Prima caratteristica:
c'è un aspetto molto positivo, che è quello di rispondere alla
necessità di provvedere a lavori di ripristino di siti ambientali,
pensiamo ai sentieri, in particolare a quelli del parco del Gran
Paradiso; quindi questa parte è una necessità che deve trovare una
risposta. C'è la necessità di provvedere ai lavori di manutenzione
di aree verdi, di boschi, di curare le piante monumentali, i vivai,
quindi di prendersi cura del territorio.
Credo non si possa che concordare sulla bontà di queste
iniziative; l'ambiente è un bene troppo prezioso, perché non debba
essere oggetto di cure particolari. La passata alluvione è stata
chiara al riguardo, si è riconosciuto da parte degli stessi uffici
tecnici del territorio che una cura più attenta del territorio
avrebbe potuto costituire, in molti casi, un antidoto a
smottamenti, frane, e via dicendo; quindi "sì" alla cura del
territorio, perché questa è la risorsa più preziosa che abbiamo
anche per il nostro futuro, per il futuro dei nostri figli. Questo
è un elemento caratterizzante ed è un elemento positivo, nel senso
che le finalità sono chiaramente positive, e su questo
concordiamo.
Il secondo elemento caratterizzante è la scelta di effettuare
tali lavori in amministrazione diretta, e lei sa, Assessore, che su
questo siamo abbastanza critici, nel senso che l'amministrazione si
presenta sul mercato come gestore diretto di servizi. Si tratta di
servizi che non attengono tanto ai suoi compiti istituzionali, ma
piuttosto sono servizi che potrebbero essere svolti utilmente da
altri soggetti. Più volte abbiamo chiesto perché non affidare
all'esterno, a cooperative, ad aziende locali la gestione di tali
servizi; sappiamo già qual è la risposta dell'Assessore, quella che
l'Assessore l'anno scorso ci aveva dato a fronte delle nostre
osservazioni. Ci aveva detto: "sarà la prossima Giunta che
affronterà questo argomento, noi non saremo pronti per il prossimo
anno con l'azienda".
Sapevamo quindi che quest'anno non ci sarebbe stata nessuna
scelta in questo caso, anche se sappiamo - l'Assessore ce lo aveva
detto sempre lo scorso anno - che sono state fatte delle indagini
per vedere cosa succede dove sono presenti modelli di
aziendalizzazione di questo settore, e che è stata raccolta della
documentazione che servirà a mettere in atto questa eventuale
azienda. Ora, capisco che lei faccia queste osservazioni, però in
cinque anni di governo mi sembra strano che non si sia trovato il
tempo per studiare questi problemi, per approfondire questi modelli
di aziendalizzazione e per fare alcune proposte, quindi lei sa che
siamo molto critici su questo elemento caratterizzante il
modello.
Terzo aspetto caratterizzante. Il modello proposto è nato anche
da una scelta di utilizzare questo servizio come occasione per dare
lavoro a fasce deprivate, a disoccupati da lungo tempo, ad espulsi
dal ciclo produttivo, quasi un bacino per lavori di pubblica
utilità per certi aspetti. È una scelta che non contestiamo, nel
senso che mi sembra giusto che ci sia questa attenzione, però ci
chiediamo come mai questa scelta non venga perseguita fino in
fondo, perché le ore di lavoro assegnate rischiano, a volte, di non
raggiungere il tetto minimo necessario per ottenere l'indennità per
disoccupazione.
Se la scelta fatta è quella di utilizzare questo insieme di
servizi per offrire una risorsa alle fasce deprivate, bisognerebbe
andare fino in fondo con le scelte che vengono fatte, perché lei sa
bene, Assessore, che in molti casi è sufficiente una malattia
improvvisa che arrivi, che gli addetti non riescono a raggiungere
il quorum delle giornate lavorative, e allora bisogna che, caso per
caso, intervengano i sindacati per chiedere che siano aggiunte
giornate lavorative per raggiungere il quorum. Ora io credo che se
un modello si fa con una finalità, dovrebbe contenere in sé la
possibilità di rispondere, senza che di fronte a casi particolari
arrivino delle richieste precise. Lei questo lo sa bene, perché ha
avuto modo di parlare in questo senso sia con i sindacati, sia con
alcuni operai!
Questi sono gli elementi, per cui io dico che, di fronte a
finalità che condividiamo fortemente, le modalità con cui vengono
realizzate queste finalità non ci trovano d'accordo. Notiamo che
quest'anno c'è stato, sì, un aumento di risorse, come lei dice,
quasi un miliardo e mezzo di vecchie lire per adeguamento dei
contratti, però c'è stato anche un aumento di
personale…
(interruzione dell'Assessore Perrin, fuori microfono)
… allora, o voi utilizzate documenti
diversi… ma se prendo il piano che
abbiamo votato lo scorso anno, vediamo che rispetto all'attuale ci
sono 13 persone in più. Forse lei ha dei dati che non abbiamo,
perché nel piano dello scorso anno si diceva che comporta
un'occupazione complessiva di 657 addetti, quest'anno sono 670
addetti; questi sono i numeri riportati dalla deliberazione che il
Consiglio approva. Mi chiedo se non c'è in questo aumento un'aria
pre-elettorale!
Président
La parole au Conseiller Frassy.
Frassy (FI)
Il mio intervento sarà molto breve, perché
questa impostazione è una impostazione che, da cinque anni, si
ripete annualmente. Avevamo fatto più approfondimenti in sede di
commissione, avevamo fatto più approfondimenti in sede di dibattito
del primo anno di legislatura, nel secondo anno di legislatura.
C'era stata da parte sua anche l'intendimento a modificare questo
meccanismo dei cantieri forestali; dobbiamo prendere atto, leggendo
per la quinta volta consecutiva in questa legislatura, che la sua
disponibilità non si è concretizzata, in quanto questo meccanismo
di interventi in economia diretta permane inalterato da tempo
immemorabile.
Riteniamo che questo modo di procedere sia criticabile e non
condivisibile per i meccanismi che vengono ad essere attuati da un
provvedimento di questo tipo. Voi avete ritirato dal dibattito e
dalla votazione dell'aula, poco fa, un disegno di legge che doveva
portare nei ruoli regionali il personale del Ministero del lavoro;
un disegno di legge precedente approvato da questo Consiglio è
stato impugnato dalla Corte costituzionale ed era quello che voleva
far entrare nei ruoli dell'Amministrazione regionale i dipendenti
dell'Agenzia del lavoro, dipendenti che hanno un contratto di
diritto privato, che lavorano per l'Amministrazione regionale, che
sono al di fuori dei ruoli pubblici e delle garanzie che un posto
pubblico dà.
Nel momento in cui si discusse di quel disegno di legge
sull'Agenzia del lavoro, il nostro gruppo aveva evidenziato come
fosse discutibile che si volesse regolarizzare solo una parte di
quel personale che lavora per l'Amministrazione regionale,
dimenticando invece la maggior parte di quegli altri soggetti che
lavorano per l'Amministrazione regionale, senza essere nei ruoli
regionali e senza avere le garanzie di quello che può essere un
contratto pubblico, o perlomeno pubblico nel senso di una pubblica
amministrazione. Avevamo evidenziato come a queste situazioni
fossero interessati tutti quei precari che gravitano intorno ai
settori delle mostre e che riguardano l'Assessore Pastoret e il
comparto della cultura; avevamo evidenziato come ci fossero anche
tutti gli operai forestali che sono annualmente oggetto di questo
piano. La risposta era stata: "iniziamo dall'Agenzia del lavoro e
poi vedremo". Non avevamo dubbi che non avremmo potuto vedere nulla
di più oltre l'Agenzia del lavoro!
Allora vogliamo evidenziare, ancora una volta, forse
ripetendole, quelle considerazioni che ci portano a dare un
giudizio negativo. Questo meccanismo non dà certezza al diritto al
lavoro; voi avete instaurato un "regime di caporalato", perché
questa è la realtà, che vi serve a negare il diritto alla certezza
del lavoro a centinaia di persone! Sapete che c'è un'esigenza,
un'esigenza certa che è quella della forestazione. Sono due le
strade che un'amministrazione seria, che voglia fare
programmazione, può adottare: può ipotizzare di coinvolgere i
privati con gli appalti, coinvolgendo, di conseguenza, quel
meccanismo virtuoso del tessuto economico. Apro una parentesi: in
Valle d'Aosta, regione di foreste, possiamo constatare, leggendo
gli elenchi del Registro imprese, che le aziende che fanno
manutenzione verde e forestazione sono poco meno di una decina.
Questo è paradossale rispetto a quella che sarebbe la mole di
lavoro; ma il paradosso sta nel fatto che il lavoro viene gestito
con quella che voi definite "l'esecuzione in economia diretta".
Avete di conseguenza rifiutato di rivolgervi al privato e di far
crescere aziende che possono fare forestazione in questa regione,
ma non avete avuto il coraggio di fare la scelta di assumere nei
ruoli regionali il personale che debba effettuare questo tipo di
lavoro!
Fra l'altro, è una scelta che contrasta con altre scelte fatte
da questa Amministrazione. Voglio ricordare gli operai che sono
assunti da questa Amministrazione e che operano nell'ambito del
compartimento dei lavori pubblici: sono operai che sono nei ruoli
regionali. Per la forestazione avete fatto una scelta politica, non
avete fatto una scelta funzionale, né economica, ma avete fatto la
scelta di assumere queste persone con contratti a termine e di
parcheggiarle, finito il contratto a termine, fra la disoccupazione
indennizzata e la sottoccupazione. Noi riteniamo che questa sia una
scelta, da un punto di vista etico, deprecabile, perché voi sapete
che queste persone ambiscono ad avere, come tutti, una certezza
economica, ambiscono quanto prima ad entrare nei ruoli regionali;
sapete che queste persone entrano nei ruoli regionali,
centellinati, di tanto in tanto a qualche decina, e intanto si
mantiene questa fila di persone che mantengono aspettativa nei
confronti di quella che sarà la chiamata dell'anno prossimo.
Riteniamo che questo meccanismo non sia funzionale dal punto di
vista economico, perché lei ha avuto modo di dire in quest'aula - e
penso che non lo possa smentire perché è registrato e resocontato -
che questi cantieri svolgono anche una funzione di tipo sociale, in
quanto lei ebbe modo di riconoscere, in quest'aula, che in alcune
situazioni 4 operai svolgono il lavoro di 1 operaio. Lo ha detto
lei, Assessore, e lo possiamo leggere nel pomeriggio se lei lo
smentisce stamani! Pensiamo che i cosiddetti "ammortizzatori
sociali" siano una cosa importante, ma debbano essere gestiti con
quella funzione tipica e chiara di ammortizzatore sociale che deve
essere rivolto indistintamente a tutti, e non solo ad alcuni
fortunati, privilegiati o raccomandati, come spesso accade per
coloro che vengono assunti stagionalmente in queste liste.
Riteniamo perciò che, da un punto di vista dell'etica della
prospettiva al lavoro e della gestione della cosa pubblica,
Assessore, questo provvedimento sia da respingere, perché nega il
diritto al lavoro certo, nega il diritto alla certezza del proprio
futuro economico.
Non è un accadimento occasionale, Assessore, ma questo è uno
strumento per gestire la forestazione.
Non mi addentrerò nei dati dei singoli cantieri, su quelle che
lei ha definito "le novità di stanziamenti maggiori o di situazioni
particolari", perché è il principio che per noi è inaccettabile;
auspicheremmo che questa Amministrazione avesse il coraggio di fare
la scelta. Se ritenete che i 3000 dipendenti regionali non siano un
numero sufficiente per questa Regione, assumetevi la responsabilità
politica, amministrativa e finanziaria di assumere altre 7-800
persone o quante vi servono da dare alla forestazione! Se ritenete
invece che la forestazione, al pari degli appalti che vengono dati
nell'ambito dei lavori pubblici piuttosto che nei vari settori con
contratti di servizio, debbano essere gestiti dai privati, ponete
fine a questa penosa recita che, annualmente, ci obbliga ad alzarci
e a denunciare cose che anche le pietre sanno!
Sono queste le motivazioni che anche quest'anno ci portano ad
esprimere un giudizio negativo su tale provvedimento e, di
conseguenza, ad esprimere il nostro voto contrario.
Président
S'il n'y a pas d'autres interventions,
je ferme la discussion générale.
La parole à l'Assesseur à l'agriculture et aux ressources
naturelles, Perrin.
Perrin (UV)
Mi sembra che le posizioni qui si stiano
invertendo: sento "Forza Italia" parlare di necessità di andare a
rendere pubblico questo servizio…
(protesta del Consigliere Frassy, fuori microfono)
… e mi sembra che la Consigliera
Squarzino abbia sostenuto
l'opposto…
(protesta della Consigliera Squarzino Secondina, fuori
microfono)
… non ho stravolto nulla. Lei,
Consigliere Frassy, ha fatto degli esempi ben precisi per quanto
riguarda l'Agenzia del lavoro! Voglio solo ribadire, una volta per
tutte, la bontà di questo programma: tutto risponde a delle regole
ben precise. C'è un contratto collettivo di lavoro, un contratto
che è utilizzato non solo dalla Regione Valle d'Aosta, ma da tante
altre regioni italiane per questo tipo di lavoro; contratto che ha
delle regole precise per le assunzioni che sono garantite per
coloro che hanno lavorato negli anni precedenti, quindi non vi sono
delle scelte discrezionali, ma vi sono scelte che sono dovute a
delle regole precise. La scelta dell'Amministrazione di organizzare
le squadre forestali è stata avviata nel tempo, per rispondere
all'esigenza fondamentale di gestione del territorio, e ringrazio
la Consigliera Squarzino per aver detto in questo Consiglio
dell'utilità e della bontà di questi interventi. Non è vero che
tutto è fatto dall'Amministrazione regionale, perché si è iniziato
in questi anni; faccio un esempio concreto, c'è un appalto
riservato alle cooperative, è quello per la gestione delle aree
verdi di proprietà regionale nella città di Aosta, quindi c'è gente
che è fuori dal contesto regionale che lavora nel settore.
Non solo, quest'anno sono previsti altri appalti anche per la
forestazione, per cui iniziano oggi a crearsi delle professionalità
al di fuori, che sono in grado di eseguire questi lavori, senza
contare che molti di questi lavori sono talmente precisi ed hanno
necessità momentanee che non possono essere dati in appalto ad
imprese comuni, non specializzate per questo tipo di interventi. In
questi anni è stato fatto molto nella specializzazione degli
operai. È vero che hanno una funzione sociale, non lo nego, però a
questi operai viene data sempre più la possibilità di
specializzarsi e quindi di acquisire quella professionalità
necessaria, sempre più importante, per poter rispondere alle
numerose esigenze della gestione e della manutenzione del
territorio.
Queste persone, molte per propria scelta, hanno la necessità di
avere un'occupazione a tempo determinato, proprio perché fanno
anche altri lavori; ad esempio, c'è da sempre una connessione fra
il mondo della forestazione e il mondo agricolo, con lo scopo di
mantenere sul territorio delle possibilità di lavoro. Non è quindi
tutto concentrato, ma vi è una capillarizzazione di questi cantieri
che dà la possibilità di lavorare nella propria zona, vicino alla
propria casa. Anche quando ci sono delle situazioni particolari,
queste vengono sempre prese in considerazione e a tutti viene
garantito il minimo per poter usufruire del periodo di
disoccupazione.
Ritengo che l'amministrazione pubblica in questo contesto abbia
fatto il suo dovere e abbia dato delle risposte molto precise. Con
tutto ciò non significa che non si debba pensare ad
un'organizzazione diversa, che potrebbe essere quella di
un'azienda. Noi abbiamo approfondito questo aspetto, vi sono altre
regioni che si sono organizzate in questo senso; sarà senz'altro
una decisione politica della prossima Giunta, come avevo già
anticipato, perché è un passo che dovrà essere fatto e che dovrà
essere discusso anche con gli enti locali. È stato scritto nella
legge di decentramento che questa sarà una possibilità da valutare
insieme e quindi creare una forza lavoro, che possa dare al meglio
le risposte sul territorio. Non andrei oltre: credo di aver
risposto alle obiezioni; disponiamo comunque di una organizzazione
che è fatta di persone preparate, ma non solo, anche di mezzi e di
strutture adeguate, che danno la possibilità di intervenire in modo
adeguato sul territorio.
Président
La parole à la Conseillère Squarzino
Secondina, pour déclaration de vote.
Squarzino (PVA-cU)
Solo per riaffermare le osservazioni
che abbiamo fatto prima, alle quali la risposta dell'Assessore non
è stata convincente. Lei non può parlare di "inizio di
aziendalizzazione", quando il rapporto fra le risorse previste da
questo piano e le risorse previste per i servizi dati in gestione
esterna è un rapporto di zero-cinquanta, è un rapporto bassissimo!
Lei non ci ha detto queste cifre, sarebbe interessante
conoscerle!
Lei ha rivendicato la specificità di alcune professioni, io sono
d'accordo con lei, ma dove è scritto che negli appalti che
l'amministrazione fa, non si precisi con chiarezza quali sono le
professionalità di cui si ha bisogno? Allora si può fare e queste
professionalità preparate possono rientrare attraverso la gestione
di questi servizi, ma in modo imprenditoriale, Assessore!
È chiaro poi che se lei rivendica il fatto che ormai
l'Amministrazione regionale è una grande azienda, con grandi mezzi,
è chiaro che questo hard ci sarà sempre e sarà sempre un ostacolo
se lei rivendica il fatto che l'amministrazione, avendo ormai
queste attrezzature, non può dare all'esterno i servizi.
Volevo solo sottolineare che le sue osservazioni mi sembrano
poco convincenti, rispondono ad una logica precisa che è la sua, ma
che, ci consenta, non è la nostra!
Président
Je soumets au vote l'objet n° 33, en
proposant de voter la délibération et l'annexe à la délibération
avec une unique votation:
Conseillers présents: 28
Votants: 25
Pour: 22
Contre: 3
Abstentions: 3 (Beneforti, Curtaz, Squarzino Secondina)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK