Consiglio Regionale della Valle d'Aosta - Oggetto del Consiglio n. 2146 del 24 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2146 del 24 maggio 2016 - Resoconto
OGGETTO N. 2146/XIV - Disegno di legge: "Modificazioni alle
leggi regionali 7 dicembre 1993, n. 84 (Interventi regionali in
favore della ricerca e dello sviluppo), 21 gennaio 2003, n. 2
(Tutela e valorizzazione dell'artigianato valdostano di
tradizione), 14 giugno 2011, n. 14 (Interventi regionali in favore
delle nuove imprese innovative). Abrogazione della legge regionale
19 agosto 1994, n. 51 (Concessione di contributi per la
realizzazione di iniziative per lo sviluppo e il potenziamento
delle attività artigianali)".
Viérin M. (Presidente) -
Punto n. 31 dell'ordine del
giorno. La relazione inerente è stata distribuita ai colleghi. La
parola alla collega Fontana.
Fontana (PD-SIN.VDA) -
La profonda ristrutturazione
dell'Amministrazione regionale conseguente ai tagli del bilancio
regionale imposti dai Governi nazionali, accresce l'importanza
dello sviluppo dell'industria e dell'artigianato nella strategia
regionale che vede nel settore turistico e terziario il motore
trainante della nostra economia locale, avendo a supporto
l'industria e l'artigianato, che si inseriscono coerentemente in
una dimensione di
green economy
sostenibile e duratura.
La piccola struttura produttiva industriale e artigianale della
Valle d'Aosta da sola non ha certo il potenziale per determinare
tendenze che sono decise e attuate su scenari mondiali, ma presenta
alcune situazioni di alta eccellenza e competitività in grado di
tenere il passo della sfida globale, che è possibile sostenere e
rafforzare favorendo e incentivando le opportunità di
riqualificazione e innovazione dei processi produttivi in un'ottica
di crescita intelligente, sostenibile ed inclusiva. Occorre perciò
un maggiore dinamismo nel cogliere le opportunità che di volta in
volta si presentano; lo snellimento della burocrazia e i tempi di
risposta dell'Amministrazione diventano un fattore centrale nella
costruzione di una nuova politica industriale.
Il presente disegno di legge interviene su tre leggi regionali
di settore (n. 84/1993, n. 2/2003, n. 14/2011) con l'obiettivo di
semplificarne le disposizioni e garantire una maggiore flessibilità
operativa che consenta di adattare tempestivamente l'azione
amministrativa alla rapida evoluzione del contesto socio-economico,
rendendo più efficace e tempestivo il regime di agevolazione. In
particolare, per quanto riguarda la legge regionale 7 dicembre
1993, n. 84 (Interventi regionali in favore della ricerca e dello
sviluppo), le modificazioni previste demandano ai singoli bandi
talune previsioni di dettaglio o meramente attuative per consentire
una maggiore flessibilità gestionale e l'adattamento alle esigenze
del sistema economico. Questo processo legislativo è frutto anche
di un confronto costante e costruttivo dell'Assessorato delle
attività produttive con le parti sociali che sono coinvolte nelle
fasi della stesura dei bandi. Il disegno di legge interviene anche
sulle leggi regionali 21 gennaio 2003 n. 2 (Tutela e valorizzazione
dell'artigianato valdostano di tradizione) e 19 agosto 1994 n. 51
(Concessione di contributi per la realizzazione di iniziative per
lo sviluppo e il potenziamento delle attività artigianali), al fine
di introdurre semplificazioni ai relativi procedimenti
amministrativi mediante l'abrogazione della legge regionale n.
51/1994 e l'assorbimento della disciplina ivi contenuta nella legge
regionale n. 2/2003 nella parte riferita alla realizzazione di
corsi di formazione sulle tecniche artigianali. I corsi
rappresentano il futuro dell'artigianato valdostano contribuendo
alla trasmissione degli antichi saperi alle nuove generazioni e
valorizzando le potenzialità culturali delle nostre comunità di
villaggio.
Il disegno di legge reca infine modificazioni alla legge
regionale 14 giugno 2011 n. 14 (Interventi regionali in favore
delle nuove imprese innovative), per introdurre semplificazioni che
consentano una maggiore flessibilità operativa rapportata in
concreto alle diverse esigenze e alle diversità di contesto
economico. In particolare, si prevede che la Regione possa
provvedere direttamente, anche in luogo di Finaosta S.p.A.,
all'esame delle rendicontazioni di spesa presentate dalle imprese
in relazione agli stati di avanzamento del piano di sviluppo, per
la conseguente erogazione del contributo ivi previsto, e che la
commissione di valutazione sia sostituita da un unico esperto al
fine di ridurre gli esborsi destinati alle consulenze esterne. Le
modificazioni proposte intervengono anche sui requisiti per poter
beneficiare dei contributi, con particolare riferimento a quello di
nuova impresa innovativa, in adeguamento alla normativa europea
sopravvenuta, secondo la quale per "impresa innovativa" deve
intendersi quella costituita da meno di cinque anni rispetto ai tre
anni previsti dalla legge attualmente vigente, con conseguente
ampliamento della platea dei potenziali beneficiari.
Inoltre dando seguito ad una richiesta formale del CPEL che
auspicava un maggior finanziamento per i LUS per un importo di 280
mila euro mediante riduzione per lo stesso importo del
finanziamento dello sportello dell'immigrazione, sono state
introdotte modificazioni all'articolo 18 della legge finanziaria
regionale per gli anni 2016-2018 (n. 19/2015), al fine di
consentire sin da subito l'assegnazione agli Enti locali dei fondi
resisi disponibili per il loro effettivo utilizzo a sostegno dei
lavori di utilità sociale previsti per l'annualità 2016. Tale
provvedimento si sostanzia anche di un'attività organizzativa dei
LUS concertata fra Enti locali e Dipartimento del lavoro, al fine
di valorizzare la componente di politiche attive del lavoro.
Presidente -
Ricordo che discutiamo su un testo che poi
avrà anche due emendamenti della IV Commissione. Ha chiesto la
parola il Consigliere Chatrian, ne ha facoltà.
Chatrian (ALPE) -
Qualche riflessione sul disegno di
legge n. 75. Come gruppo, apprezziamo quando c'è una piccola
semplificazione e quei primi margini di obiettività "per
semplificare le disposizioni e garantire - come c'è scritto qui
nella relazione della collega - una maggiore flessibilità
operativa, che consenta di adattare tempestivamente l'azione
amministrativa alla rapida evoluzione del contesto
socio-economico..." e mi fermo su questo concetto. I concetti si
lasciano scrivere molte volte, più volte all'interno di quest'aula
discutiamo su come la macchina pubblica dovrebbe essere più
performante, che vuol dire non solo essere più rapida ma essere
anche più semplice, collega Donzel. Oltre ad essere più semplice,
noi diciamo anche intuitiva: semplificare al massimo le procedure e
anche l'intuizione del singolo attore interessato all'aiuto, alla
sostenibilità, al fatto di poter presentare quali sono i suoi
interessi, in modo da agevolare il rapporto tra macchina pubblica e
soggetto privato.
Potremmo disquisire e discutere per delle ore non su questo
disegno di legge, ma sulla riorganizzazione totale della nostra
macchina pubblica. Ce lo diciamo sovente, soprattutto nel momento
in cui andiamo ad affrontare la nostra legge per antonomasia, la
più importante: la finanziaria, dove ci si siede attorno ad un
tavolo e si fa il punto della situazione: "noi abbiamo queste
risorse, queste sono le parti di servizi che vogliamo dal punto di
vista politico garantire per i ceti più fragili, per i ceti medi,
di modo che i ceti possano permettersi qualcosa in più", quindi si
integra per mantenere i servizi essenziali: sanità, scuola
pubblica, trasporti, ne cito tre per sintesi. Oltre a quello, però
mi sembra che nelle ultime tre finanziarie discusse proprio in
questa legislatura più volte sono stati approvati anche dal Governo
degli ordini del giorno e delle risoluzioni che andavano in questa
direzione, ma questo è un granello di sabbia che va in quella
direzione. A noi, come gruppo, piacerebbe sinceramente dare corso e
gambe nei prossimi mesi prima di discutere e affrontare la
finanziaria 2017 e prima che termini questa legislatura veramente
prendere il toro per le corna dal punto di vista amministrativo,
politico perché poi, nel momento in cui uno modifica delle leggi,
delle norme, è anche una scelta politica ma non solo, poi ci va la
parte amministrativa che ti segue e ti dà gambe alla volontà e ogni
tanto anche la parte politica forse deve prendersi le sue
responsabilità e decidere una volta per tutte dove ci sono quei
nodi che ben conosciamo e che sovente però la politica non ha
quella
force de frappe
per andare a modificare integralmente
per dare delle risposte non solo più rapide, ma quell'efficienza ed
efficacia che un singolo cittadino, un singolo attore comunque si
aspetta, io penso che sia quella la filosofia.
Questo è un granellino di sabbia che viene inserito all'interno
di questo percorso, non sarebbe male nei prossimi mesi, ormai siamo
agli sgoccioli della legislatura perché a novembre si affronterà
l'ultima finanziaria di questa legislatura, prima di arrivare a
novembre non sarebbe male che su questo riuscissimo, al di là di
maggioranza e opposizione, a fare un salto di qualità. Gli ultimi
mesi saranno campagna elettorale pura, è l'ultimo anno che si potrà
invece modificare se deciderete di modificare qualcosa o magari
accetterete anche qualche consiglio e qualche nostra elaborazione e
proposta, sarà il 2017, quindi la finanziaria sarà quella di
ottobre-novembre, dove probabilmente ci saranno anche le condizioni
per andare a modificare...una semplificazione vera.
Il nostro gruppo si asterrà su questo disegno di legge, però con
quell'auspicio che dicevo poc'anzi, sembra un granello di sabbia
inserito e positivo, però ognuno con le proprie competenze, tocca
anche a noi fare la nostra parte, io ritengo che la parte più
importante sarà quella di affrontare nel suo insieme il sistema
pubblico.
Presidente -
Altri colleghi in discussione generale? Ha
chiesto la parola il Consigliere Bertschy, ne ha facoltà.
Bertschy (UVP) -
Abbiamo avuto modo negli incontri in
commissione di approfondire la conoscenza delle modifiche che
vengono presentate, che anche simbolicamente rappresentano bene il
panorama degli interventi, perché si va a modificare la legge sulla
tutela e la valorizzazione dell'artigianato, si va a modificare
l'impianto sulle nuove imprese innovative e poi sul potenziamento
delle attività artigianali. Come abbiamo avuto modo anche di
segnalare in commissione, quello che si rileva in maniera positiva
è il fatto che ci sia un'attività continua e progressiva in questo
settore.
Abbiamo bisogno di non perdere tempo, abbiamo bisogno di
valutare qualsiasi piccola iniziativa per essere sempre più
performanti nel mondo del lavoro, con tutte le difficoltà che la
burocrazia oggi impone anche a questi settori. Gli interventi vanno
in questa direzione e si uniscono - ci pare di aver capito negli
incontri avuti in commissione - in una visione un po' più
complessiva del mondo del lavoro, del settore industriale e
artigianale che arriverà con i prossimi documenti e che ci vedrà
impegnati sia per quello che riguarda l'aspetto più produttivo, ma
anche per la pianificazione di una serie di interventi importanti
che riguarderanno proprio il piano di politica del lavoro.
Intervenire su degli impianti esistenti con leggi non nuove, ma che
cercano di andare ad integrarsi in una difficoltà di tipo economico
come quella che viviamo quindi è segno di dinamismo e segno anche
di rispetto verso chi comunque nella situazione di crisi che stiamo
vivendo sta continuando a cercare di produrre e di fare qualche
cosa. Questo lo valutiamo positivamente, come valutiamo
positivamente, che è già la seconda occasione che riscontriamo, pur
trattandosi - come dice il collega Chatrian - ancora di granelli di
sabbia, un'inversione di tendenza che non sempre invece si rileva
in altri settori.
Un po' di burocrazia quindi che si viene a togliere, una
collaborazione che sembra crescere con la struttura dirigenziale,
perché ci è parso che alcune di queste novità siano partite
direttamente anche dalla struttura che sta operando all'interno
dell'Assessorato, quindi un segnale positivo che dovremo comunque
integrare nel periodo che verrà con gli altri documenti più
importanti e che speriamo sia utile anche per gli annunci che
abbiamo sentito e dei quali abbiamo letto, auspicando che non siano
solo annunci, ma effettive e concrete possibilità di piccole e
grandi riprese di territori. In Bassa Valle soprattutto, territorio
dal quale provengo, c'è bisogno di lavoro e sentire che, rispetto
ad argomenti come quello della Feletti o la situazione che si vive,
per esempio, a Verrès sulla Lavazza, comunque sono un momento di
grande attenzione da parte dell'Assessore e dell'Assessorato, per
ora non può che farci piacere. È evidente che non bisogna perdere
neanche un minuto, al di là degli aspetti normativi, per fare
politica e per cercare di fare una politica anche di tipo estero:
uscire dalla Valle d'Aosta, andare a cercare imprenditori e trovare
strumenti normativi che attirino questi imprenditori che ci
permettano di andare verso quella ripresa che tutti auspichiamo per
il bene dei cittadini che amministriamo.
Presidente -
Non ci sono altre richieste di intervento,
la discussione generale è chiusa. Per la replica, ha chiesto la
parola l'Assessore Donzel, ne ha facoltà.
Donzel (PD-SIN.VDA) -
Mi preme intanto ringraziare la
collega Carmela Fontana, che ha ben illustrato il provvedimento,
che si articolava su più disposizioni legislative, individuando con
chiarezza le ragioni fondanti legate, da una parte, alla
semplificazione amministrativa, dall'altra, anche a rendere la
nostra normativa regionale adeguata con i tempi e in linea con
quello che avviene in altri territori. Ringrazio anche il
Presidente della IV Commissione Isabellon per la tempistica con cui
ha convocato i lavori e l'attenzione, la disponibilità di tutti i
colleghi della commissione che hanno avuto modo di intervenire e di
ascoltare anche da parte delle strutture dirigenziali
dell'Assessorato quali erano le ragioni che ci portavano a questo
tipo di provvedimento.
Non posso che apprezzare gli interventi dei colleghi Chatrian e
Bertschy. Per quanto riguarda il primo, voglio dire che anche in
commissione avevo detto che questo tipo di provvedimento non
risolveva tutta la procedura della semplificazione amministrativa,
però si colloca un po' in quell'alveo e quando riusciamo a
sostituire un'intera legge, come in questo caso, ad abrogarne una,
è sicuramente un passo che va nella direzione giusta e che non
toglie il fatto che abbiamo un enorme lavoro da fare da quel punto
di vista, quindi condivido pienamente con lei quest'approccio.
Ringrazio in modo particolare anche il collega Bertschy, che ha
ricordato come questo provvedimento però non sia un provvedimento
isolato, ma si inserisce - come abbiamo cercato di spiegare in
commissione - in una visione più ampia a cui faranno seguito altri
provvedimenti legislativi, in particolare un documento già
esaminato in commissione come il programma di sviluppo industriale
che in questo momento è tornato per una seconda approvazione al
CPEL. Giustamente il collega Chatrian diceva che dobbiamo snellire,
siamo proprio caduti nell'esempio più tipico, il programma di
sviluppo industriale per due volte deve andare al CPEL per avere
l'approvazione, perché fa riferimento a due leggi diverse che non
si parlano quindi di lavoro da fare ce n'è. C'è una certa urgenza
di approvare questo programma di sviluppo industriale, ma
giustamente bisogna rispettare le norme e quindi questo è l'iter,
quindi di lavoro da fare per sburocratizzare ce n'è, ma in questo
caso lo stiamo facendo.
Vorrei anche ricordare e sottolineare come uno degli emendamenti
abbia un particolare rilievo, perché, anziché fare una legge
ad
hoc
, abbiamo agganciato l'emendamento di rifinanziamento dei
LUS a questa legge, che consentirà, oltre al fatto che già nella
finanziaria era stato previsto un impegno triennale sui
LUS...quindi è una cosa molto importante perché le Amministrazioni
comunali,
les
Unités des Communes
che stanno
lavorando su questo settore hanno la possibilità di organizzare
questi lavori con un certo respiro e anche di coinvolgere tutto il
mondo delle cooperative nell'organizzazione stessa, quindi di dare
un valore sociale, oltre che economico, all'attività svolta, dunque
un vero e proprio recupero sociale di chi è coinvolto in queste
attività. Grazie a quest'emendamento, tutte le richieste di LUS
presentate dai Comuni avranno una risposta positiva. Anche questo
quindi è un bel segnale che viene dato, perché sappiamo come sono
in difficoltà anche le realtà amministrative comunali e quindi
l'importanza che hanno come ricaduta economica per le realtà
comunali i LUS, quindi, da una parte, aiutiamo il lavoro,
dall'altra, diamo una risposta anche ai nostri Enti locali.
Presidente -
Per dichiarazione di voto? Non ci sono altre
richieste, possiamo procedere alla votazione dell'articolo 1.
Dichiaro aperta la votazione. La votazione è chiusa.
Presenti: 33
Votanti: 26
Favorevoli: 26
Astenuti: 7 (Bertin, Certan, Chatrian, Cognetta, Ferrero,
Morelli, Roscio)
Il Consiglio approva.
Posso dare lo stesso risultato all'articolo 2? Stesso risultato.
Articolo 3. Stesso risultato. Articolo 4. Stesso risultato.
Articolo 5. Stesso risultato. Articolo 6. Stesso risultato.
Articolo 7. Stesso risultato. Articolo 8. Stesso risultato.
Articolo 9. Stesso risultato. Articolo 10. Stesso risultato.
Articolo 11. Stesso risultato. Articolo 12. Stesso risultato.
Articolo 13. Stesso risultato. Articolo 14. Stesso risultato.
Articolo 15. Stesso risultato. Posso dare lo stesso risultato ai
due emendamenti proposti dalla IV Commissione? Emendamento n. 1
della IV Commissione, che introduce l'articolo 15 bis. Stesso
risultato. Emendamento n. 2 della IV Commissione che introduce
l'articolo 15 ter. Stesso risultato.
Mettiamo ora in votazione la legge nel suo complesso. Dichiaro
aperta la votazione. La votazione è chiusa.
Presenti: 33
Votanti: 26
Favorevoli: 26
Astenuti: 7 (Bertin, Certan, Chatrian, Cognetta, Ferrero,
Morelli, Roscio)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK