Consiglio Regionale della Valle d'Aosta - Oggetto del Consiglio n. 3398 del 13 gennaio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3398 del 13 gennaio 1988 - Resoconto
OGGETTO N. 3398/VIII - IPOTESI DI RADDOPPIO DEL TUNNEL DEL
MONTE BIANCO E DI REALIZZAZIONE DEL TRAFORO FERROVIARIO ATTRAVERSO
IL GRAN SAN BERNARDO. (Interpellanza).
PRESIDENTE:
Do lettura dell'interpellanza presentata dal
Consigliere Baldassarre:
INTERPELLANZA
RECENTI notizie stampa, peraltro mai smentite, dicono che
"entro il 1993 il traforo del Monte Bianco raddoppierà" e si
aggiunge che "verrà infatti costruito un tunnel parallelo a quello
già esistente, in modo da ottenere due gallerie, una per ciascuno
dei due sensi di marcia";
CONSIDERATO che nel corso della recente conferenza nazionale
sui trasporti il Governo regionale ha caldeggiato e sostenuto la
necessità di realizzare una galleria ferroviaria attraverso il Gran
San Bernardo;
RILEVATO che recentemente la Regione ha affidato ad uno
studio triestino il compito di accertare la fattibilità
dell'opera;
RICHIAMATO il parere negativo espresso dal Governo di Berna
sulla realizzazione del traforo ferroviario tra Aosta e
Martigny;
il sottoscritto Consigliere regionale
INTERPELLA
l'Assessore all'Industria, Commercio, Artigianato e Trasporti
per sapere:
1)
se è a conoscenza dell'intenzione di raddoppiare la
galleria del Monte Bianco;
2)
se non ritiene opportuno accertare la fondatezza o
meno delle ricorrenti notizie sul nuovo collegamento con la
Francia;
3)
se alla luce di una nuova realtà che va
profilandosi non ritiene necessario rivedere l'ipotesi della
realizzazione del tunnel ferroviario con la Svizzera.
PRESIDENTE:
Ha chiesto di illustrare l'interpellanza il
Consigliere Baldassarre, ne ha facoltà.
BALDASSARRE (P.S.D.I.)
- Ho presentato questa
interpellanza perché ormai da anni e a cadenza semestrale si
continua a parlare del raddoppio del traforo del Monte Bianco;
l'ultima notizia apparsa sul giornale di dicembre dà per scontato
che entro il 1993 il traforo del Monte Bianco sarà raddoppiato. In
questa confusione continua che ormai dura da due anni, ho
presentato questa interpellanza per sapere dall'esecutivo se è a
conoscenza di questa intenzione di andare al raddoppio del traforo
del Monte Bianco, e quindi mettere fine in modo positivo o negativo
a queste continue notizie di stampa che ormai da anni sono
diffuse.
Abbiamo assistito a quella Conferenza sui Trasporti, che abbiamo
un po' criticata; è stato dato incarico per lo studio di
fattibilità per il collegamento ferroviario con la Svizzera; in
questa interpellanza mi limito a chiedere se si è a conoscenza di
questa intenzione (da parte di chi?) del raddoppio del Monte
Bianco, e qualora la notizia fosse vera, qual è l'intenzione della
Giunta.
Per il momento non ci sono commenti da fare, chiedo però di
sapere con precisione qual è la realtà allo stato attuale delle
cose.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN (U.V.)
Je remercie le Conseiller Baldassarre
oar il me donne la possibilité de réaffirmer ce que j'ai déjà eu
l'opportunité de dire à propos du doublement du tunnel du Mont
Blanc, qui a déjà été donné comme nouvelle, surtout en affirmant
qu'il y avait déjà le projet.
En effet, M. Baldassarre a raison, de temps à autre un certain
journal redonne la nouvelle de l'intention de prédisposer des
travaux au sujet et de l'existence d'un projet; justement préoccupé
pour ces affirmations j'avais adressé une lettre à la société, afin
qu'il y ait une réponse définitive. La réponse qui m'est arrivée,
est la suivante:
"Raddoppio del traforo del Monte Bianco.
In relazione ad alcune recenti notizie di stampa, secondo le
quali si ipotizza in un prossimo futuro il raddoppio del Traforo,
la società Italiana per il Traforo del Monte Bianco comunica quanto
segue:
il raddoppio del Traforo non è previsto in alcuno dei
programmi quadriennali che attualmente la società compila per la
propria capogruppo, Società Autostrade, nè è previsto un raddoppio
negli anni successivi a quelli investiti dal piano quadriennale. Il
raddoppio del Traforo non è previsto nei programmi del Comitato
comune italo-francese, cui è demandata dai due stati la gestione
comune del Traforo. Si ritiene che l'aumento di traffico
conseguente al collegamento autostradale del Traforo alle reti
autostradali italiana e francese possa essere per il prossimo
futuro assorbito dall'attuale traforo (....)
".
Je ne peux que me limiter à dire encore une fois que pour les
nouvelles que nous avons, il n'y a pas de projets, ni c'est dans
les intentions de la société de prévoir des projets.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.) -
Circa il parere negativo espresso dal
Comune di Berna sulla realizzazione del traforo ferroviario fra
Aosta e Martigny, il governo di Berna non ha mai risposto
negativamente per il semplice motivo che nessuno gli ha mai
presentato la domanda di approvazione o di partecipazione
all'iniziativa. Questa domanda non è mai stata presentata, perché
deve essere sorretta da uno studio di fattibilità che attualmente,
com'è noto, è in corso.
Nella recente Conferenza dei trasporti, che era la sede idonea
convocata per chiarire i dubbi di questo tipo, il rappresentante
ufficiale del governo del Vallese ha chiarito a quale proposito si
riferiva la risposta del governo di Berna: essa era limitata al
finanziamento dello studio di fattibilità, che il governo di Berna
nell'esercizio finanziario 1987 non aveva preso in considerazione.
Nessuno infatti aveva mai chiesto al governo di Berna di finanziare
lo studio di fattibilità del traforo ferroviario del Gran San
Bernardo.
Ho il testo dell'intervento del rappresentante ufficiale del
governo vallese, se potesse interessare il Consigliere Baldassarre.
Fra le altre considerazioni contenute in questo intervento si
afferma: primo, che lo studio di fattibilità interessa le autorità
cantonali svizzere; secondo, che il governo valle-se è pronto a
partecipare attivamente allo studio di fattibilità; terzo, viene
chiarita la notizia che ha dato luogo all'equivoco del preteso
parere negativo del governo di Berna.
A questo proposito, anche per dire dell'interesse non solo del
Vallese ma di interessi economici dell'area piemontese, proprio
ieri in un incontro avuto con l'Unione degli industriali biellesi,
ho appurato che tutta l'area tessile del biellese, come pure
l'Olivetti, è interessata al collegamento ferroviario attraverso il
Gran San Bernardo.
Considerata la posizione favorevole del governo del Vallese, in
forza della convenzione europea transfrontaliera ratificata fra
Svizzera e Italia, che in questa fase procedurale è il governo
competente insieme alla Valle d'Aosta, per il prosieguo della
pratica, l'Amministrazione continua nella strada indicata più volte
al Consiglio regionale e in maniera specifica illustrata nello
schema di piano regionale. Si tratta in particolare del compimento
dello studio di fattibilità, dell'inizio della procedura
transfrontaliera prevista dalla convenzione europea in materia, e
successivamente dell'inoltro formale della pratica agli organi
competenti italiani, svizzeri e comunitari. A ciò va premesso che
nel quadro conoscitivo annesso al piano generale nazionale dei
trasporti italiano già è stata inserita l'indicazione relativa al
progetto del traforo ferroviario del Gran San Bernardo, così come
era già stato sostenuto dallo stesso Consiglio regionale della
Valle d'Aosta.
Si vuole ricordare infine che alla fine dello scorso ottobre a
Bruxelles tutti i paesi europei, esclusa l'Italia che era assente,
hanno sottoscritto l'accordo europeo per collegare entro il 1993
con treni veloci tutta la parte nord-nord ovest del continente
europeo, in concomitanza con l'apertura del collegamento della
Manica, che mentre noi siamo ancora a discutere quali trafori fare,
è in fase di realizzazione. Infatti l'apertura del tunnel della
Manica è prevista per il 1993.
L'assenza dell'Italia in quel contesto non è certamente un fatto
positivo; quello che comunque risulta è un indirizzo di tipo
europeo a tenere conto dei collegamenti nord-sud e a risottolineare
la funzione del trasporto su rotaia. In questo senso la Valle
d'Aosta si è fatta promotrice di un progetto che, una volta
verificato sotto l'aspetto del concreto realizzo, possa catalizzare
interessi che superano ampiamente quelli regionali, per inserirsi
dentro logiche nazionali e sopranazionali.
Questo senso della proposta avanzata dalla Valle d'Aosta per cui
intendiamo continuare nello studio e nelle procedure per favorire
la realizzazione di questo tipo di opera.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.) -
Prendo atto delle dichiarazioni
che ha letto il Presidente della Giunta, che mettono fine al
ritornello di notizie sulla stampa: stando alla società dunque, il
Traforo del Monte Bianco non sarà raddoppiato. Speriamo che
qualcuno riporti questa notizia in modo che i giornali mettano fine
a questo rincorrersi di voci.
Per quanto riguarda la frase che ha usato l'Assessore, che il
Governo italiano, il Ministro DC, Mannino, è assente, quindi la DC
non solo è assente in Valle d'Aosta ma anche a livello nazionale,
questo è un fatto grave che deve essere sottolineato.
Per quanto riguarda la fattibilità, prendiamo atto della
risposta che hanno dato le autorità svizzere di non essere
contrarie all'eventuale tunnel ferroviario. Siamo favorevoli
all'eventuale progetto che la Regione ha commissionato per questo
tunnel, che speriamo fattibile. Abbiamo avuto delle perplessità
quando siamo venuti a conoscenza di questo incarico, ma siamo
sempre favorevoli a certe iniziative.
Mi dichiaro pertanto soddisfatto della risposta che mi è stata
data sia dal Presidente della Giunta che dall'Assessore ai
Trasporti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK