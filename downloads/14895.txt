Consiglio Regionale della Valle d'Aosta - Oggetto del Consiglio n. 1360 del 14 giugno 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 1360 del 14 giugno 1995 - Resoconto
SEDUTA ANTIMERIDIANA DEL 14 GIUGNO 1995
OGGETTO N. 1360/X Iniziative per migliorare e potenziare il
funzionamento delle infrastrutture ferroviarie in Valle d'Aosta.
(Interpellanza)
Interpellanza Considerata l'importanza che anche il piano di
bacino del traffico dà al trasporto ferroviario nella nostra
Regione;
Preso atto del cospicuo investimento fatto dalla nostra Regione
per migliorare e potenziare il funzionamento delle infrastrutture
ferroviarie;
il sottoscritto Consigliere regionale
Interpella
l'assessore competente per sapere:
1) quali iniziative intende mettere in atto contro la continua
diminuzione di presidio delle biglietterie delle stazioni (anche
quelle importanti Verrès, Châtillon, Pont-Saint-Martin) che sta
avvenendo in questo periodo;
2) come intende incentivare l'uso del treno.
F.to: Chiarello
Presidente Ha chiesto la parola il Consigliere Chiarello.
Chiarello (RC) Più che migliorare e potenziare, vorrei che
funzionassero.
Volevo capire come si deve fare per farsi ascoltare. Quando si è
parlato del Piano del bacino del traffico, avevo parlato con
l'Assessore e gli avevo messo in evidenza che c'era una protesta
degli abitanti di Donnas relativa ai treni dei pendolari, quelli
delle 7 del mattino e del pomeriggio.
L'Assessore si era preso nota, ma con l'orario che è uscito a
Donnas non si ferma né il treno del mattino né quello del
pomeriggio; forse se non lo dicevo all'Assessore, magari si
fermava.
Tutto questo ha portato ad un comitato di utenti del treno e
dopo la riunione di questo comitato e le notizie sulla "Stampa" e
probabilmente anche qualche lettera all'Assessore, l'Assessore di
nuovo sulla "Stampa" ha risposto che il treno delle 7 del mattino
vedeva di farlo fermare. Vorrei capire se, quando facciamo degli
interventi qui, si pensa che stiamo giocando oppure se riportiamo
delle esigenze della popolazione della regione.
Sono uno di quelli che ha approvato il Piano del bacino di
traffico, perché in questo piano c'era l'asse portante, che era
quello ferroviario, in cui credo abbastanza.
Legato a questo problema, un aspetto che mi fa dubitare del
funzionamento della ferrovia è la disabilitazione delle stazioni.
La stazione di Châtillon e quella di Pont-Saint-Martin fino ad un
mese fa erano presidiate per 48 ore alla settimana; adesso sono
presidiate per 36 ore settimanali. Guardate, in questi giorni a me
è successo di dover prendere il treno per andare in una certa
località; non si riesce a capire dove si possano avere delle
informazioni e una emissione di biglietti nella media e bassa
Valle: o si viene ad Aosta o si va ad Ivrea per avere
un'informazione soddisfacente.
Ma non è finita: c'è un regolamento, che è apparso sul treno
proprio in questi ultimi giorni, secondo il quale chi sale sul
treno senza biglietto paga la multa, cioè non si fanno più i
biglietti sul treno. A Donnas il rivenditore di biglietti la
domenica è chiuso, voglio capire come pensa l'Assessore di far
usare il treno, cioè come si possa pensare di utilizzare il treno
in certe situazioni. Vorrei solo che ci spiegasse dove si vanno a
fare i biglietti: ci sarà risposto che magari saranno messe delle
biglietterie meccaniche in tutte le stazioni; vorrò capire se
queste biglietterie daranno anche le informazioni sulle
coincidenze, sui treni che si devono prendere, oppure come fa uno
che utilizza il treno per andare fuori dalla Valle d'Aosta a sapere
quali sono gli orari, le coincidenze, e via dicendo.
Vorrei capire come si possono invitare le persone ad utilizzare
il treno; e poi un'altra cosa che ritengo grave è che, nonostante i
soldi investiti, di fatto, portando da 48 a 36 ore la permanenza
nelle stazioni, si è di nuovo diminuito il personale nelle
stazioni.
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Il Consigliere Chiarello ha affrontato una serie
di problemi che sono di carattere specifico e di carattere più
generale; mi atterrei soprattutto al testo della interpellanza, che
riguarda la questione della diminuzione del personale delle
stazioni e dell'incentivazione dell'uso del treno.
Le Ferrovie dello Stato, che sono una società per azioni, stanno
portando avanti in tutta Italia una politica che riduce il
personale di stazione, riduce anche il personale sui mezzi
viaggianti e sui treni in modo da contenere i costi. Questa è una
politica generale, che porta a chiusure di sportelli e ad evitare
la possibilità di fare i biglietti a bordo. Rispetto a questa
posizione, anche la Valle d'Aosta si trova a dover fare i conti,
con la differenza che abbiamo qualche potere contrattuale in più
con le Ferrovie dello Stato, che ci derivano proprio dal fatto di
avere un rapporto in atto, un contratto di servizio con le
ferrovie.
In questo senso quindi siamo intervenuti come Regione, stoppando
un programma delle ferrovie che prevedeva un drastico
ridimensionamento dell'apertura degli orari di biglietteria nelle
stazioni e avviando un confronto fra Regione, Ferrovie dello Stato
e Organizzazioni sindacali proprio con lo scopo di mantenere, anzi,
se possibile, di ampliare nelle principali stazioni questo orario
di apertura, perché è estremamente importante per l'informazione
agli utenti della ferrovia e per fornire tutte quelle
indicazioni.
É chiaro che qui si apre una discussione e un confronto perché
la politica delle ferrovie è quella di aprire in tutta una serie di
locali pubblici nelle vicinanze della stazione la possibilità di
vendere biglietti a fasce chilometriche che si possono usare in
qualsiasi momento e che non rendono più necessario questi punti di
apertura. Per noi questi punti di apertura nelle principali
stazioni sono invece importanti non solo per la vendita di
biglietti, ma anche per tutta un'azione informativa che deve
avvenire.
In questo senso i programmi di ridimensionamento delle Ferrovie
dello Stato per quanto riguarda le stazioni della Valle d'Aosta
sono fermi, perché abbiamo avviato un confronto con le Ferrovie
dello Stato e con le Organizzazioni sindacali con cui stiamo in
stretto contatto.
Per quanto riguarda il discorso più in generale della
incentivazione dell'utenza ferroviaria che fa il Consigliere
Chiarello, il problema principale è quello di far viaggiare i
treni, perché in caso contrario l'utenza non c'è. Non so se il
Consigliere Chiarello ha seguito l'evoluzione delle vicende
ferroviarie di questi anni, ma credo che tutti si ricordino come
fino a tre anni fa succedeva normalmente, ogni mese dell'anno, che
ci fossero almeno 3-4 giorni in cui i treni non viaggiavano perché
veniva applicato il cosiddetto "programma 2". Il programma 2 era
quel programma che prevedeva lo spostamento del genio militare, che
fa il servizio sulla linea in altre località della rete ferroviaria
per far fronte alle varie esigenze, quindi mediamente per 2-3
giorni per ogni mese dell'anno, ma in certi periodi anche di più
non c'erano i treni, c'erano pullman sostitutivi che non
rispettavano le coincidenze e che non garantivano il servizio.
Questo penalizzava fortemente il trasporto ferroviario.
Il programma 2 da ormai due anni e mezzo non viene più attuato,
quindi la regolarità del servizio è stata garantita, anche se ci
possono essere dei treni che arrivano in ritardo. Quindi quello è
il primo elemento che bisognava assicurare.
Il secondo elemento riguarda il miglioramento del servizio. Nel
corso dell'orario del 1994 il numero di treni è stato potenziato di
un paio di coppie al giorno; con l'orario che è entrato in vigore
con il 28 maggio 1995 questo potenziamento è stato molto più
significativo; sulla direttrice fra Torino, Ivrea ed Aosta il
numero di coppie di corse giornaliere è passato da 17 a 23, quindi
5 coppie di corse, 10 treni in più al giorno e
sull'Aosta-Pré-Saint-Didier da 8 a 11, quindi tre coppie, ovvero
sei treni di più al giorno. Questo ha significato un miglioramento
dell'offerta di treni e del servizio notevole. Non solo, i treni
diretti sono stati anche velocizzati; i treni diretti Aosta-Torino,
che facevano il tempo di percorrenza fra le due località capoluogo
in meno di due ore fino al 28 maggio erano tredici treni al giorno;
adesso sono diciannove treni al giorno che hanno questo tempo di
percorrenza che è stato ridotto.
L'altro elemento determinante, oltre che la regolarità del
servizio e l'offerta di treni, è il costo, cioè la politica
tariffaria, ed anche qui, grazie al contratto di servizio che è
stato un intervento molto significativo, oggi gli abbonamenti, che
fra l'altro possono essere fatti indipendentemente dall'orario di
apertura delle biglietterie, abbonamenti mensili, abbonamenti anche
per fasce più ampie, sono fatti sulla linea della Valle d'Aosta con
sconti rispetto agli abbonamenti ordinari del 40 percento, e questo
vale per tutti i pendolari. Oggi abbiamo 800 abbonati, che hanno
usufruito nell'ultimo anno e mezzo di questa agevolazione. C'è poi
la fascia dei giovani: sono previste delle agevolazioni particolari
per i giovani valdostani fra i 12 e i 26 anni, la Carta verde, che
ha un prezzo scontato, e della quale sono in possesso 500 giovani.
Inoltre è stato introdotto il libero transito per gli anziani con
semplice esibizione di un tesserino e un pagamento di una quota
alla Regione Valle d'Aosta, Servizio trasporti, ed oggi ci sono
8000 anziani valdostani che usufruiscono di questa possibilità di
trasporto. Quindi dal punto di vista delle agevolazioni tariffarie
è stato fatto un grosso passo avanti.
Ultimo punto che vorrei indicare come incentivazione del
trasporto ferroviario è quella delle aree di scambio, cioè è
importantissimo avere nei pressi delle stazioni delle aree in cui
il cittadino può lasciare il proprio mezzo e prendere il treno e
poi al ritorno avere il mezzo con cui recarsi a casa. Presso le
stazioni di Pont-Saint-Martin, Verrès, Châtillon e Arvier, sono già
avviati una serie di progetti in accordo fra i comuni e le Ferrovie
dello Stato, in cui la Regione ha fatto da tramite, per mettere a
disposizione aree delle Ferrovie dello Stato per creare parcheggi
di scambio. Questa è una politica che si può estendere anche ad
altre stazioni della regione, dove evidentemente ci deve essere una
iniziativa da parte dei comuni perché questa cosa vada avanti, ma
c'è la piena disponibilità sia da parte della Regione, sia da parte
delle Ferrovie dello Stato, di favorire questo.
Il risultato di quanto detto sopra è che attualmente in Valle
d'Aosta c'è una forte ripresa del trasporto ferroviario; abbiamo un
aumento notevole dell'utenza sulla ferrovia ed abbiamo tutta una
serie di richieste, ed anche questo comporta avere più fermate, più
stazioni, più gente che possa usufruire del trasporto ferroviario.
Stanno nascendo comitati, ad esempio il Comune di Arnad ha chiesto
di ripristinare la stazione ferroviaria, cioè ci sono tutta una
serie di richieste che sono legate al fatto che questo mezzo di
trasporto torna ad essere concorrenziale e torna ad essere
interessante per persone che in passato tendevano ad usare l'auto
privata.
É chiaro che ci sono anche delle domande a cui a volte è
difficile dare delle risposte; le Ferrovie dello Stato, ad esempio,
nell'orario del 28 maggio non hanno potuto dare risposta completa a
fronte di quello che avevamo chiesto rispetto a due località della
Valle, che sono la stazione di Donnas e la stazione di
Saint-Marcel, per le quali abbiamo fatto delle richieste ben
precise. É chiaro che, essendo stato avviato adesso questo nuovo
programma di esercizio molto impegnativo per le Ferrovie dello
Stato, loro non se la sono sentita tecnicamente di dare una
risposta positiva alle nostre richieste. É già avviato il
confronto, perché con l'orario di settembre, a partire quindi dal
23 settembre 1995, si possa dare risposta positiva a questi due
problemi: Saint-Marcel e Donnas, che sono rimasti in sospeso e che
sicuramente verranno risolti a settembre, perché c'è una richiesta
ben precisa, ribadita da parte della Regione, in questo senso.
Queste sono le risposte che volevo dare al Consigliere
Chiarello, evidenziando che sicuramente ci sono ancora dei passi
avanti da fare, ci sono ancora dei problemi localizzati da
risolvere, soprattutto il problema dell'informazione, diciamo così
dell'apertura di questi sportelli al pubblico, però direi che si è
invertita radicalmente una tendenza in Valle d'Aosta rispetto al
trasporto ferroviario. Il problema va visto nel suo complesso, la
risposta è molto positiva, fra l'altro stiamo facendo una indagine
accurata sull'utenza ferroviaria, di cui avremo i dati entro
l'autunno - e li fornirò volentieri al Consigliere Chiarello - da
cui emergeranno questi dati di notevole incremento del trasporto
ferroviario che ho già evidenziato.
Presidente Ha chiesto la parola il Consigliere Chiarello.
Chiarello (RC) Che sia aumentato non lo metto in dubbio, anche
perché se non riuscissimo, con tutto quello che abbiamo investito,
a rendere più snello e più utilizzato questo servizio, sarebbe un
fallimento.
Che non ci sia stata la diminuzione di personale nelle stazioni,
continuo a dire che non è vero; in questo ultimo mese sono
diminuiti il presidio delle biglietterie di Verrès e di Châtillon
in ore di presidio e sono diminuiti in personale. Questo lo dico
proprio perché ho delle informazioni di persone spostate a Ivrea e
non più occupate in Valle d'Aosta.
Quello che ritenevo importante, prendendo ad esempio la stazione
di Donnas e la stazione di Saint-Marcel, è che queste due stazioni
sono situate nel centro del paese e permetterebbero agli utenti
della ferrovia di non prendere la macchina per andare a
Pont-Saint-Martin o a Hône o a Verrès. Vi sono 20 persone che usano
quel treno delle sette del mattino, perché se fosse stato il treno
delle dieci pochissimi si sarebbero lamentati, ma il treno dei
pendolari, di quelli che lo utilizzano per venire a lavorare è un
treno importante, anche contro l'inquinamento.
Queste sono le cose che intendevo come incentivo alla ferrovia:
almeno coloro che la usano non scoraggiamoli ad usarla.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK