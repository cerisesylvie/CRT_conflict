Consiglio Regionale della Valle d'Aosta - Oggetto del Consiglio n. 2561 del 28 gennaio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2561 del 28 gennaio 1987 - Resoconto
OGGETTO N. 2561/VIII - RATIFICA DI DELIBERAZIONI ADOTTATE
DALLA GIUNTA REGIONALE IN VIA D'URGENZA.
Oggetto n. 9788 in data 19 dicembre 1986:
Lavori di costruzione di un presidio distrettuale di pronto
intervento traumatologico in Comune di Courmayeur - Approvazione di
perizia suppletiva e di variante.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
Volevo chiedere la parola prima della
discussione di questo oggetto all'ordine del giorno, per chiedere
al Consiglio se sia possibile iscrivere un'altra deliberazione
assunta dalla Giunta in via d'urgenza, per ratificarla in questo
Consiglio.
Si tratta dell'approvazione in linea tecnica del progetto
stralcio relativo al secondo lotto dei lavori di costruzione del
complesso scolastico per le scuole secondarie superiori della
Comunità Montana del Marmore in Comune di Saint-Vincent. C'è un
finanziamento da parte del Ministero della Pubblica Istruzione di 1
miliardo 600 milioni destinato alla Valle d'Aosta, finalizzato ad
una scuola media superiore in corso di costruzione. Questa, di cui
si tratta, è l'unica scuola media superiore in corso di costruzione
in Valle d' Aosta; la Giunta regionale ha ritenuto di destinare
questo finanziamento alla scuola secondaria superiore del Marmore.
Occorre, per poter avere il finanziamento, l'approvazione in linea
tecnica del progetto da parte della Giunta regionale, con la
ratifica del Consiglio regionale; è per questo che chiedo alla
cortesia dei Consiglieri l'iscrizione in via d'urgenza di questo
oggetto all'ordine del giorno, proprio per rispettare i tempi
stabiliti dal Ministero. In caso contrario, la deliberazione
avrebbe preso la normale strada stabilita dai regolamenti e sarebbe
venuta in Consiglio regionale al tempo dovuto.
Si dà atto che dalle ore 12,33 riassume la Presidenza il
Presidente Giovanni Bondaz.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Se si tratta, con la sollecitudine del
Consiglio, di rimediare ai ritardi della Giunta, per una materia
così importante, siamo disponibili.
PRESIDENTE:
Pongo in votazione la richiesta di iscrizione
all'ordine del giorno della delibera n. 195 in ratifica:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Ha chiesto di parlare, sulla deliberazione n.
9788, il Consigliere Bajocco, ne ha facoltà.
BAJOCCO (P.C.I.):
Ho avuto il piacere di visitare il
centro traumatologico di Pila dieci giorni fa e ho visto che è un
servizio importante ai fini del discorso sulle strutture
turistiche. Ho sentito dalla voce dell'Assessore Voyat che ci
sarebbe presto l'inaugurazione del centro di Courmayeur (l'oggetto
che stiamo discutendo), quello di Ayas, quello di Gressoney ed
altri. Mi auguro che si arrivi presto alla soluzione ed alla
conclusione di questi ambulatori, ma non vorrei che arrivassimo
anche per gli altri ambulatori a queste perizie. Non è che siamo
contro tutte le perizie, perchè riusciamo a capire che a volte è
indispensabile una perizia, ma riteniamo che questa non era una
perizia indispensabile.
In questo caso ci troviamo di fronte ad una perizia di 90 e più
milioni dove si cerca di ristrutturare il sottotetto e ci sembra
impossibile che non si sia previsto a monte un discorso del genere.
Vorrei, intanto, conoscere l'altezza di questo sottotetto; poi, qui
si parla di "motivi di convenienza" e vorrei che mi si spiegasse
quali sono. Non vorrei che fabbricassimo degli alloggi per poi
cedergli a qualcuno per certi interessi. Chiedo di quanti metri
quadri è questa mansardina.
Vedo nella descrizione della perizia suppletiva che in
corrispondenza di "punti erogazione acqua" vi è il numero 40, per
il prezzo di L. 92.500 che importerebbe circa 38-39 milioni;
tuttavia non sono inseriti questi milioni. Di conseguenza,
l'importo della perizia salirebbe da 90 milioni a 130 milioni
circa.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Non voglio entrare nel merito
della delibera, però vorrei avere la garanzia da qualcuno della
Giunta che, dopo l'apertura, questi centri di intervento - il
Consigliere Bajocco ne ha citati almeno cinque - non saranno dati
in appalto, altrimenti oggi spendiamo centinaia di milioni per
l'apertura di questi centri, poi non c'è il personale sanitario
idoneo a farli funzionare.
Se non avrò una risposta soddisfacente alle mie domande, dico
con tranquillità che voterò contro, non perchè sono contrario a
questi centri, ma perchè mancano queste garanzie.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Per fare due piccole osservazioni. Il
Comune di Courmayeur avrebbe richiesto queste modifiche per
l'utilizzazione del piano sottotetto. Volevo sapere cosa c'entrano,
nella perizia suppletiva, con il sottotetto il portone d'ingresso
n. 2, l'allacciamento fognario ed alcune altre cose, che dalla
delibera sembrano non avere niente a che fare con il sottotetto. Il
Comune di Courmayeur, probabilmente, ha pensato a questa
modificazione perchè ritiene che questo centro possa svolgere anche
altre funzioni, per cui bisognerebbe capire anche la destinazione
finale. Personalmente, sono d'accordo che si facciano queste
modifiche, soprattutto se questo centro traumatologico, oltre che
servire per i turisti, gli sciatori, potrà svolgere anche qualche
funzione per la popolazione locale.
Sulle osservazioni fatte prima dagli altri Consiglieri, mi
permetterei di aggiungere, anche se non siamo perfettamente in
tema, il dubbio che a Pila, dopo l'entrata in funzione di questo
centro, non si facciano più i gessi, nel senso che i medici, che
sono addetti a questo servizio, non essendo specialisti in
radiologia, non facciano funzionare l'intensificatore di brillanza;
pertanto, non verrebbero fatti i gessi, ma verrebbero messe delle
docce e poi i pazienti verrebbero avviati verso altri centri... con
le ambulanze "238".
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Stamattina è stata discussa una
interpellanza che riguardava il reparto di ortopedia; il nostro
Gruppo ha presentato un'interrogazione scritta in proposito. Vorrei
capire, siccome si moltiplicano questi centri traumatologici ed
abbiamo finora accertato che esistono difficoltà a garantire il
servizio pubblico all'interno dell'ospedale, come pensiamo di
gestire questi centri. Se il personale è insufficiente oppure viene
ritenuto non sufficientemente adeguato, per cui si ricorre alle
cliniche private, cosa si farà in questi centri e che rapporto ci
sarà fra questi centri e l'unità operativa di ortopedia
dell'ospedale?
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
Il progetto così come era stato appaltato,
non prevedeva l'utilizzazione del sottotetto, cioè prevedeva nel
sottotetto uno spazio vuoto, tecnico, da utilizzare eventualmente
in tempi successivi, a distanza dall'entrata in funzione del centro
di pronto intervento di Courmayeur. La forma dell'edificio è tale
per cui il sottotetto ha una certa altezza. Di qui è nata la
richiesta del Comune di Courmayeur, che è stata formalizzata, di
utilizzare il sottotetto. Il sottotetto verrà utilizzato, in parte,
per l'alloggio di un medico o di un guardiano, in parte come
alloggio provvisorio dei medici di servizio - e qui mi permetto di
fare un accenno all'interpellanza del Consigliere Sandri di cui
all'oggetto precedente - proprio per fornire al personale medico,
infermieristico, di servizio del centro traumatologico di
Courmayeur la famosa zona di riposo.
Esattamente quanti metri quadrati misura il locale, Consigliere
Bajocco, non lo ricordo, però si tratta di due unità immobiliari,
l'una più grande, l'altra più piccola: è questo il motivo per cui
ci sono scritti portoni di ingresso n. 2. L'allacciamento elettrico
e quello fognario, diceva il Consigliere Sandri, non fanno parte
della perizia suppletiva; non era stato messo all'inizio, è stato
realizzato prevedendone il finanziamento con questa perizia
suppletiva. Per quello che riguarda i punti erogazione acqua,
sicuramente c'è un errore di battitura; non riesco ad individuarli,
ma li vedrò con il tecnico che ha redatto la perizia.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Le preoccupazioni che manifestava il
Consigliere Sandri non sussistono, in quanto i gessi vengono fatti
normalmente da un ex dipendente USL convenzionato, il quale aveva
già lavorato nel centro traumatologico privato quando questo era
gestito da Pila.
Per quanto concerne quello che si fa in questi centri
traumatologici ed il collegamento con le difficoltà della
ortotraumatologia dell'ospedale di Aosta, dire che non bisogna
confondere sale operatorie e attività ospedaliera con quello che è
un centro traumatologico, cioè un centro di pronto soccorso di una
qualunque stazione turistica invernale. Come centro traumatologico,
centro di pronto soccorso, vengono fatte quelle radiografie
necessarie per vedere cosa ha riportato il traumatizzato e si
accettano interventi di pronto soccorso. Se l'infortunato necessita
di avvio all'ospedale, viene trasferito là; qualora, invece, non ci
sia bisogno del ricovero ospedaliero, queste prestazioni vengono
fatte sul posto.
PRESIDENTE:
Ha chiesto di parlare il Consigliere Sandri
per dichiarazione di voto, ne ha facoltà.
SANDRI (N.S.):
Mi asterrò su questa delibera per
l'allacciamento fognario, non previsto all'inizio, ma soprattutto
perchè apprendo con un po' di stupore che al centro traumatologico
di Pila non esiste un ortopedico specializzato che lavori sui
gessi, ma che questi vengono eseguiti da un tecnico. Credo che
questo sia la conseguenza del fatto che il direttore del tecnico,
in base alla convenzione presa con delibera dalla Regione, viene
retribuito con la bellezza di L. 350.000 mensili. Questa è la
politica che si fa in Regione per ottenere i migliori
specialisti.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Oggi, sinceramente, comincio a stupirmi di
certe domande o di certe affermazioni che possa fare il Consigliere
Sandri, perchè, prima di fare delle affermazioni, dovrebbe avere
almeno letto la convenzione o la delibera che detta la convenzione.
Dire che non ci sono degli specialisti è sbagliato, perchè non
tutti sono specialisti, ma uno è specialista. Il direttore è uno
specialista e quando parlava il Consigliere Sandri, direi che - se
ha letto, per poter fare certe affermazioni - dovrebbe aver letto
che quella è l'indennità di incarico per la dirigenza del centro
traumatologico, mentre, quando lavora, è pagato come gli altri.
Ripeto che una persona, che segue da un punto di vista politico
questi problemi, che ha lavorato all'USL, che ha fatto parte dei
Sindacati, dovrebbe sapere quelle che sono le condizioni dettate
dalla legge per il pagamento del personale dipendente oppure da
convenzionarsi.
PRESIDENTE:
Ha chiesto di parlare il Consigliere Bajocco,
ne ha facoltà.
BAJOCCO (P.C.I.):
Il Gruppo comunista in un primo tempo
avrebbe voluto votare a favore di questa delibera, ma proprio per
le risposte date dall'Assessore, che non ci hanno per niente
convinto, il nostro sarà un voto di astensione.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti 28
Votanti 20
Favorevoli 20
Astenuti 8 (Bajocco, Baldassarre, Cout, Dolchi, Mafrica, Millet,
Sandri, Tonino)
Il Consiglio approva
Oggetto n. 9789 in data 19 dicembre 1986:
Lavori di sistemazione e adeguamento dell'impianto elettrico
presso lo stabile piccolo seminario attuale sede del liceo
scientifico di Aosta - Esecuzione dei lavori in economia diretta -
Approvazione ed impegno di spesa.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Vorrei sapere dall'Assessore, non so se
ai Lavori Pubblici o alla Pubblica Istruzione, se abbiamo avuto
bisogno di una concessione edilizia per fare questi lavori, di chi
è la proprietà dei beni e perchè queste spese fanno carico
solamente alla Regione. So che ce ne sono già state altre in
precedenza.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
Parlerò per quello che riguarda la
concessione edilizia lasciando all'Assessore Faval l'altra parte,
perchè è lui che ha concluso le trattative con la proprietà
dell'immobile.
Noi abbiamo dato comunicazione al Comune di Aosta di avere
iniziato lavori di restauro nell'immobile in oggetto.
PRESIDENTE:
Ha chiesto di parlare l'Assessore alla
Pubblica Istruzione Faval, ne ha facoltà.
FAVAL (U.V.):
Je crois que le reproche qui nous vient est
celui d'avoir été diligents dans cette question. Tout le monde sait
très bien que le siège actuel du lycée scientifique d'Aoste devait
être de quelque façon restauré, notamment la partie supérieure et
la partie des préfabriqués qui ont été superposés il y a quatre ou
cinq ans. Puisque je suis un Assesseur à l'Instruction Publique de
la Région, je me suis soucié du fait que l'on puisse faire ces
travaux correctement et qu'en même temps le lycée n'ait pas de
problème. Vous savez quelle est la disponibilité des locaux aussi
importante qui nécessite le lycée scientifique dans la ville
d'Aoste; il y a très peu de disponibilité de locaux de ce
genre-là.
Après des petites enquêtes j'ai vu que bien probablement il n'y
avait que le grand séminaire qui était disponible. J'ai eu une
rencontre avec le Conseil d'Institut d'établissement scolaire du
lycée scientifique; je leur ai posé la question et je leur ai
proposé de se rendre là: tout le monde a été d'accord. A ce
point-là j'ai demandé la collaboration active de l'Assesseur
Fosson, pour arriver à faire de façon qu'au début de l'année
scolaire 1986-87 les élèves puissent se déplacer dans le séminaire.
La propriété est du clergé et la dépense a été affrontée
directement et uniquement par l'Administration régionale pour les
raisons que j'ai dites tout à l'heure, c'est-à-dire, pour faire de
façon que les travaux soient faits au moment dû. Si on a tort aussi
quand on agit de la façon, je vous le laisse à juger.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Non so se l'Assessore si senta in
colpa, perchè ho fatto una domanda: ho chiesto di chi è la
proprietà e se le spese sono tutte a carico della Regione.
Trattandosi di un impianto elettrico, è ovvio che una sistemazione
adeguata per gli studenti, che devono temporaneamente recarsi al
seminario in attesa che vengano fatti i lavori, è necessaria.
Siccome questi lavori riguardano un rifacimento, che a mio giudizio
poi verrà utilizzato dai proprietari anche in seguito, chiedevo se
si era chiesto un intervento anche della proprietà in queste spese.
Evidentemente non è stato chiesto.
PRESIDENTE:
Ha chiesto di parlare l'Assessore alla
Pubblica Istruzione Faval, ne ha facoltà.
FAVAL (U.V.):
Pour compléter l'information, je dois dire
qu'on a tenu compte des interventions qu'en tant que Région nous
avions besoin de faire, indépendamment de la continuité de
l'utilisation de l'établissement par la propriété. Alors là c'est
nous qui intervenons et les frais sont à notre charge.
De la partie, au contraire, qui est une partie d'amélioration à
l'intérieur de l'établissement, on en a tenu compte dans le contrat
de location, où on a baissé de la partie concernant la somme ...
voilà; mais je n'avais pas compris dans quel sens allait la
question. Maintenant j'ai compri et j'ai répondu.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n. 9796 in data 19 dicembre 1986:
Concessione di un contributo di lire 17.750.000 al Comune di
Saint-Marcel nelle spese da sostenere per la pavimentazione in
conglomerati bituminosi di strade varie comunali - Approvazione ed
impegno di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n. 9798 in data 19 dicembre 1986:
Lavori di ammodernamento della strada regionale n. 2 di
Champorcher tra le progressive km. 12+200 e km. 12+800 - Tronco
sez. 110+150 - Approvazione di perizia suppletiva - Approvazione ed
impegno di spesa.
PRESIDENTE:
Ha chiesto di parlare il Consigliere Bajocco,
ne ha facoltà.
BAJOCCO (P.C.I.):
Vorrei che l'Assessore questa volta mi
spiegasse bene: qui si è appaltata l'opera di 549 milioni, dopo si
è elaborato il progetto definitivo. Nella delibera si legge: "Si fa
presente che, in conseguenza della definizione del progetto
esecutivo del tronco immediatamente sottostante (costruzione di una
galleria), si è reso indispensabile abbassare sostanzialmente la
livelletta di progetto". Allora, si appalta prima, poi ci
accorgiamo, durante la progettazione, che la strada invece sale
troppo; vediamo di abbassarla. Posso capire che sullo sbancamento
del materiale potrebbe incidere una spesa maggiore, ma su tutte le
altre spese non dovrebbe incidere per nessuna ragione.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Brevemente, per fare notare
ancora una volta ai Consiglieri quanto da anni vado affermando: non
c'è appalto vinto dalla Co.Ge.Co. che non finisca con una perizia
suppletiva.
Mi chiedo se era esistente il progetto della galleria oppure se
è stato fatto successivamente all'appalto. Aspetto che l'Assessore
Fosson ci spieghi questo particolare, perchè se è stato fatto dopo
e non ci si è accorti che bisognava abbassare la strada, non so che
tipo di progetto sia stato fatto.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Per capire l'ordine logico delle cose.
Di solito è il progetto successivo che si adegua al precedente,
qui, invece, se non capisco male, si adegua il progetto precedente
al successivo. A parte il fatto che forse si poteva anche fare un
progetto complessivo che li prevedesse entrambi, tuttavia, la
logica di questa operazione non è del tutto chiara.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
Avrei dovuto chiedere la parola per primo
ed avrei evitato tutte queste giuste richieste di spiegazioni. Si
tratta di questo: il progetto di ammodernamento della strada
regionale di Champorcher è un progetto globale, che nella zona
prevista comportava l'allargamento della strada su tutto il
percorso con certe opere. È stato appaltato un lotto, che è quello
di cui stiamo discutendo, che è un lotto non in galleria, ma è un
lotto a cielo aperto: nel tratto successivo, il progetto globale,
redatto alcuni anni fa, prevedeva l'allargamento della strada. Una
valutazione successiva, da parte dei tecnici dell'Assessorato,
fatta oggi, ha ritenuto più logico prevedere una galleria al posto
di un allargamento della strada. L'allargamento, infatti, sarebbe
dovuto avvenire lungo una parete rocciosa, il che avrebbe
comportato o di uscire a sbalzo, mantenendo un raggio di curvatura
estremamente sfavorevole per chi transita, oppure di abbattere una
parte della parete rocciosa con dei danni ancora maggiori, perchè,
fra l'altro, c'è una zona di strada reale ed un intervento del
genere avrebbe comportato dei danni all'ambiente.
Si è optato, nella progettazione esecutiva di quel tratto,
progettazione che è stata eseguita mentre la parte di sopra era già
appaltata, per la costruzione di una galleria. Ci sono stati dei
problemi per il collegamento del lotto appaltato con il lotto
precedente, che era già stato costruito, quello a valle della
galleria, in quanto è una successiva definizione del progetto che
ha comportato questo sbaglio.
Se quindici o venti anni fa il progetto fosse stato fatto
unitamente con la visione che oggi abbiamo del transito, dei raggi
di curvatura e delle pendenze, questo inconveniente non si sarebbe
verificato. Si è verificato proprio perchè si è data una successiva
definizione e precisazione del progetto.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti 29
Votanti 25
Favorevoli 25
Astenuti 4 (Baldassarre, Breuvé, Pascale e Torrione)
Il Consiglio approva
PRESIDENTE:
I lavori vengono sospesi, riprenderanno oggi
pomeriggio alle ore 16.
La seduta è tolta.
La seduta termina alle ore 13,02.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK