Consiglio Regionale della Valle d'Aosta - Oggetto del Consiglio n. 65 del 5 ottobre 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 65 del 5 ottobre 1988 - Resoconto
OGGETTO N. 65/IX - EROGAZIONE DI PRESTAZIONI DI
RIABILITAZIONE DA PARTE DI STRUTTURE PUBBLICHE E PRIVATE.
(Interpellanza).
PRESIDENTE:
Do lettura dell'interpellanza presentata dai
Consiglieri Mafrica e Bajocco:
INTERPELLANZA
Nel mese di giugno il gruppo comunista, con un proprio
documento, aveva preso posizione sullo stato di disagio, venutosi a
creare per numerosi pazienti, a causa della sospensione di
convenzioni precedentemente stipulate tra l'Unità Sanitaria Locale
e strutture private che erogavano prestazioni di
riabilitazione.
In quel periodo il cittadino bisognoso di prestazioni
riabilitative era costretto a pagare di tasca sua, non essendovi
strutture pubbliche in grado di offrire servizi efficienti di
riabilitazione.
Attualmente la situazione si è parzialmente sbloccata, con
l'accettazione da parte delle strutture private di tariffe
inferiori a quelle precedentemente praticate.
Poiché appare poco credibile che strutture private possano
garantire la stessa qualità dei servizi in cambio di tariffe molto
inferiori a quelle precedenti,
i sottoscritti Consiglieri regionali del gruppo comunista
INTERPELLANO
l'Assessore alla Sanità ed Assistenza Sociale per sapere:
1) se le spese effettuate dai cittadini nel periodo di
sospensione delle convenzioni sono o saranno, come doveroso,
integralmente rimborsate;
2) quali garanzie sono state richieste sulla qualità delle
prestazioni oggi praticate a tariffe ridotte;
3) quali sono gli intendimenti della Giunta rispetto
all'esigenza di creare strutture pubbliche efficienti per la
riabilitazione, come prescritto da leggi nazionali e regionali.
PRESIDENTE:
Ha chiesto di illustrare l'interpellanza il
Consigliere Mafrica, ne ha facoltà.
MAFRICA (P.C.I.):
Con questa interpellanza riprendiamo un
problema che il Gruppo comunista aveva sollevato nel mese di
giugno. Si era venuta allora a creare una situazione di disagio per
numerosi pazienti, costretti a ricorrere a strutture private per la
riabilitazione, in assenza di strutture pubbliche idonee nella
nostra Regione.
In quel periodo l'USL aveva sospeso le convenzioni con queste
strutture private e queste ultime avevano richiesto il pagamento
delle prestazioni direttamente ai pazienti.
Adesso è stata rifatta una convenzione fra queste strutture
private e l'USL, che non so se sia stata definitivamente approvata
(questo lo chiedo all'Assessore), pertanto le strutture private
hanno accolto la richiesta di avere, per identiche prestazioni,
tariffe che, nel caso della fisioterapia, sono un sesto della
tariffa precedente.
A noi sembra strano che il privato soprattutto possa fornire la
stessa qualità della prestazione in presenza di una tariffa che è
ridotta ad un sesto, per cui richiediamo all'Assessore due
questioni: la prima è cosa succede rispetto a tutti quei numerosi
pazienti che nel periodo di sospensione della convenzione avevano
dovuto sborsare di tasca propria delle somme per carenze della
pubblica amministrazione. Infatti il servizio è previsto dal Piano
sanitario regionale, è previsto dalle linee programmatiche del
Piano sanitario nazionale, però nella nostra Regione per la
riabilitazione ci affidiamo ai privati. Non è colpa dei pazienti se
si trovano a dover spendere questi soldi.
Vorremmo anche sapere se questo tipo di accordo fatto con le
strutture private garantisce la qualità dei servizi, visto che c'è
stata una consistente riduzione delle tariffe per alcune
prestazioni.
Vorremmo poi sapere se ci sono dei progetti per portare nella
struttura pubblica tutta questa parte della riabilitazione che è
una delle tre fasi, forse tra le più importanti, dell'intervento
pubblico nella sanità.
PRESIDENTE:
Ha chiesto di parlare l'Assessore alla Sanità
ed Assistenza Sociale Lanièce, ne ha facoltà.
LANIECE (D.C.):
Il problema delle prestazioni di
riabilitazione, erogate in strutture private, convenzionate
dall'USL, è stato affrontato dalla Regione, riportando nell'ambito
di disposizioni nazionali emanate con i decreti previdenziali nn.
119 e 120 del 23.3.1988, la situazione esistente.
Tale situazione, peraltro, era notevolmente difforme sul piano
dei costi pagati rispetto al livello nazionale. A questo riguardo
faccio un appunto: la convenzione precedente prevedeva una
prestazione ad ora, quindi le 30 mila lire erano relative a
prestazioni orarie, mentre le prestazioni convenzionate non parlano
di tempo. Ecco la grossa differenziazione: le 30 mila lire si
pagano per la prestazione di un'ora ed è impensabile che il
tariffario nazionale di 5.544 lire possa prevedere la prestazione
di un'ora. Qui invece avevamo prefissato una prestazione ad ora,
senza vedere nessun tariffario; ecco perché ci siamo trovati con
una tariffa più alta e, richiamati al D.M., abbiamo dovuto poi
modificare la convenzione. Questo è per giustificare la grossa
differenza dei costi.
Entrando poi nel merito delle domande poste dall'interpellanza,
al primo punto dobbiamo dire che purtroppo, allo stato dell'attuale
legislatura sanitaria nazionale, non esiste alcuna possibilità di
rimborso delle spese effettuate dai cittadini per tali prestazioni,
in quanto in materia non è prevista la forma dell'assistenza né
ambulatoriale né indiretta o a rimborso.
Al secondo punto, circa le garanzie richieste sulla qualità
delle prestazioni oggi praticate a tariffe ridotte, le prestazioni
attualmente erogate sono disciplinate dai sopracitati decreti nn.
119 e 120 con obblighi e doveri, nonché con procedure che
consentono di accertare la regolarità e la qualità delle
prestazioni erogate. Quindi adesso l'USL costituirà una Commissione
per andare a vedere non solo queste prestazioni, ma tutte quelle
che vengono erogate da strutture private, per vedere se queste
prestazioni rientrano nella regolarità e nella norma prevista dai
decreti citati.
Quanto alla creazione di strutture pubbliche (ed è il terzo
punto), vanno ricordate le indicazioni di cui alla LR 56/88,
concernente le modifiche al Piano Sanitario, con cui si prevede un
organico per la riabilitazione. E' una cosa che cercheremo di
mettere in atto al più presto; c'è comunque un problema di
carattere organico, in quanto bisogna vedere se poi si trova il
materiale umano per farlo funzionare. Infatti, per il problema dei
tossicodipendenti, abbiamo quella struttura, ma incontriamo grosse
difficoltà a reperire materiale umano per farla funzionare. Siamo
in convenzione e due concorsi banditi purtroppo sono andati
deserti. Speriamo che lo stesso non avvenga per la
riabilitazione.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Mi dispiace nella mia prima
interpellanza rivolta all'Assessore di dover dichiarare di essere
totalmente insoddisfatto delle sue risposte.
Prima considerazione: dice l'Assessore che la vecchia
convenzione prevedeva tariffe orarie per noi, mentre il Ministero
non precisa che si tratta di tariffe orarie, per cui noi pagavamo
30 mila lire per prestazione che arrivassero fino all'ora; siccome
adesso sono 5 mila lire vuol dire che fanno prestazioni di dieci
minuti.
La mia domanda è: fanno prestazioni di dieci minuti anche a
quelli che hanno bisogno di mezz'ora, di quaranta minuti o di
un'ora, perché tanto la Regione paga quello, oppure no? Ho
l'impressione che la struttura privata, siccome viene pagata per
dieci minuti, dia una prestazione di dieci minuti e non ne dia una
di mezz'ora, proprio perché fa i suoi conti. Allora credo che
questa soluzione trovata, perché imposta dal DM, non sia
accettabile e si debbano ricercare le forme perché in Valle d'Aosta
si possa fare perlomeno quello che si faceva prima.
La seconda questione stupefacente è la risposta sul rimborso. Si
dice che le normative attuali non permettono di rimborsare ai
cittadini che hanno pagato di tasca propria, perché la Regione non
ha provveduto a mettere servizi pubblici di riabilitazione e perché
l'USL ha sospeso le convenzioni. Ma come? Possiamo intervenire
attraverso le prestazioni sanitarie aggiuntive, dal momento che la
Regione ha la possibilità di fare delle leggi e di introdurre
questo tipo di prestazioni, se non si riesce a risolvere il
problema in altro modo, come viene fatto per le prestazioni
odontoiatriche o per le lenti. Quindi non è vero che non esistono
possibilità legislative. Esiste comunque la possibilità che la
Regione, non l'USL, in sede di sussidi di tipo straordinario (tanto
sarà un numero limitato e dimostrabile quello delle persone che
hanno dovuto ricorrere nel periodo giugno-agosto a questo tipo di
prestazioni) preveda questi rimborsi, per non lasciare al cittadino
della Valle d'Aosta la sensazione di essere stato beffato.
In quanto all'ultima risposta, la preoccupazione di non trovare
il personale è legittima; voglio però ricordare all'Assessore che
le strutture private il personale l'hanno trovato. Poniamoci questo
tipo di problema e vediamo di impiantare delle strutture pubbliche
che funzionino.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK