Consiglio Regionale della Valle d'Aosta - Oggetto del Consiglio n. 2480 del 2 aprile 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula
Oggetto del Consiglio n. 2480 del 2 aprile 1997 - Resoconto
SEDUTA ANTIMERIDIANA DEL 2 APRILE 1997
OGGETTO N. 2480/X Interventi per definire la situazione attuale
e la destinazione futura del "Grattacielo" del quartiere Cogne di
Aosta. (Interpellanza)
Interpellanza Venuto a conoscenza, leggendo numerosi articoli
apparsi sui mezzi d'informazione locale, dei mille problemi che
affliggono l'edificio di edilizia residenziale pubblica denominato
"grattacielo" e sito nel quartiere Cogne ad Aosta;
Verificato che l'edificio in oggetto è stato edificato con
materiali scadenti e le fondamenta poggiano su terreno reso umido
forse anche dalla presenza di un corso d'acqua sotterraneo;
Tenuto conto del fatto che il condominio in oggetto, per le sue
caratteristiche ricettive che ne fanno l'edificio residenziale più
capiente del capoluogo, ospita decine e decine di famiglie aventi
diritto agli alloggi popolari, e che l'abbattimento o comunque il
mancato utilizzo del "grattacielo" potrebbe riportare
drammaticamente alla ribalta sia la questione sfratti, già
all'attenzione delle cronache proprio in questi giorni, sia
l'emergenza abitativa delle famiglie meno abbienti residenti ad
Aosta;
il sottoscritto Consigliere regionale
Interpella
la Giunta regionale per sapere:
1) come intende agire, in concorso eventuale con il Comune di
Aosta e gli organismi pubblici competenti (IACP), al fine di
concordare un provvedimento in grado di definire la situazione
attuale e la destinazione futura del "grattacielo" del quartiere
Cogne, tenendo in considerazione tutti gli aspetti inerenti
l'incolumità pubblica e il diritto alla casa per tutti i cittadini
valdostani;
2) se ritiene opportuno verificare la responsabilità della ditta
costruttrice e quali controlli sono stati effettuati nel passato
sullo stabile in oggetto sin dalla sua progettazione e
approvazione.
F.to: Lanièce
Presidente Ha chiesto la parola il Consigliere Lanièce.
Lanièce (GA) Ho presentato quest'interpellanza perché dopo aver
letto gli articoli di giornale sull'argomento, dopo aver parlato
con alcuni abitanti del quartiere Cogne, dopo aver tastato il polso
attraverso le iniziative presentate dal sottoscritto in questo
Consiglio alla volontà politica della Giunta di individuare
garanzie volte alla soluzione dell'emergenza casa, mi sono chiesto
qual era il vero problema del grattacielo. Mi spiego con altre
parole. Mi sembra impossibile che il fenomeno dell'emergenza
abitativa di Aosta sia stato affrontato con la stessa leggerezza
con la quale si decide la nomina di qualche consulente o la
realizzazione di una mostra. Perché dico questo?
Qualcuno potrebbe obiettare che il grattacielo non è di
proprietà regionale; infatti, l'Amministrazione regionale dovrebbe
prodigarsi per concordare insieme al Comune di Aosta e
eventualmente all'IACP un provvedimento risolutorio della questione
grattacielo, per quale motivo? È vero, il palazzone di via Capitano
Chamonin non è di proprietà regionale, ma è di competenza
dell'Amministrazione regionale portare avanti una precisa e seria
politica rivolta all'edilizia residenziale pubblica. È vero ed è
inoltre importante sottolineare il fatto che l'Amministrazione
regionale eroga dei mutui per la prima casa; è altrettanto vero che
la Commissione sfratti è di competenza regionale. Questa
commissione dipende esclusivamente dal Prefetto, che riceve le
istanze di sfratto, le verifica, mantiene i contatti con il Comune
e con l'IACP per trovare delle soluzioni. È da questa commissione
che partono i pareri favorevoli per l'assegnazione di alloggi in
ERP.
La Regione dunque è perfettamente a conoscenza della portata del
fenomeno in Valle e credo che questa Giunta sappia bene che la
soppressione di un edificio di ERP, capace di ospitare oltre 70
famiglie, potrebbe costituire - oltre all'evidente dramma dei
residenti costretti a sloggiare - un problema davvero
insormontabile.
Ma quest'eventualità non è poi così remota, se si prende per
buona una delle possibili soluzioni paventate ai mille guai del
grattacielo: la sua definitiva demolizione. Costruito pochi anni or
sono con materiali ritenuti ormai scadenti, edificato su un terreno
umido e instabile forse a causa della presenza nelle vicinanze di
un corso d'acqua sotterraneo, il brutto ma indispensabile
grattacielo di via Capitano Chamonin potrebbe venire abbattuto fra
meno di 36 mesi.
Una probabilità davvero pericolosa, perché l'emergenza casa
invece di attenuarsi rischia, come le notizie di questi ultimi
giorni sembrano confermare, di protrarsi fino ad un epilogo
infelice per decine e decine di famiglie aostane e indecoroso per
la pubblica amministrazione di una regione che da sempre si vanta,
non neghiamocelo, di un'autonomia capace di salvaguardare anche le
fasce più deboli della sua popolazione.
Mi chiedo anche, e mi sembra doveroso porsi queste domande, come
mai sia stato possibile che durante i lavori di edificazione del
grattacielo nessuno si sia accorto che qualcosa non andava.
Possibile che la dannosa presenza di un corso d'acqua sotterraneo
non sia stata neppure presa in considerazione? Chi ha controllato
quali materiali sono stati usati per la fabbricazione del
grattacielo e il modo in cui sono stati utilizzati? Domande che
lasciano il tempo che trovano forse, perché ormai il palazzo è lì
ed è quello che è; domande utili però per verificare il grado
d'importanza che in un'ipotetica scala di emergenze è stato
attribuito al problema della casa.
Non voglio essere più polemico del necessario, ma mi sembra che
una risposta veritiera alle famiglie che da tempo vivono con
preoccupazione la sorte del grattacielo sia più che mai dovuta; non
voglio pensare a cosa potrebbe succedere, se la pericolosità della
struttura di cui sto parlando si accentuasse fino a divenire causa
di incidenti a danno di qualche inquilino.
Non voglio neppure pensare al disagio di oltre 70 famiglie dal
destino abitativo quanto mai incerto. Voglio solo chiedere però se
esiste una volontà politica per definire una volta per tutte in che
modo si vuole contribuire ad arginare i problemi venutisi a creare
da quando si è scoperta la precarietà del palazzone di via Capitano
Chamonin e voglio sapere, per necessità di chiarezza, se i danni
causati dall'edificazione tempestiva e superficiale del grattacielo
avrebbero potuti essere evitati, se fin dalla costruzione del
grattacielo fossero stati disposti degli efficaci e seri controlli
sui relativi lavori di costruzione.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Lanièce potrebbe fare lo slalomista... non
so se ti sei reso conto, forse ti sei reso conto perché dal tuo
intervento ho capito che hai fatto un po' di slalom per far stare
in piedi quest'interpellanza, ma i grattacieli non sono
assolutamente di competenza dell'amministrazione regionale. Visto
che un consigliere regionale mi fa quest'interpellanza, ho voluto
approfondire l'argomento per essere sicuro.
Allora, di questi due palazzi il più alto è stato costruito
direttamente dal Comune e l'altro direttamente dall'IACP. Quindi
anche le domande che poni: se abbiamo controllato, se chiediamo i
danni all'impresa, sono da rivolgere al Comune di Aosta.
Ho fatto un'altra verifica, pensando che forse potevano esserci
stati dei finanziamenti regionali oppure i grattacieli essere
rientrati in programmi regionali, ma la risposta è no. Entrambi gli
edifici sono stati eseguiti con finanziamenti statali diretti con
decreto legge n. 629/79 convertito in legge il 15 febbraio 85, n.
25, senza transito di risorse nel bilancio regionale. Quindi
risorse zero da parte dell'Amministrazione regionale, e inoltre non
sono stati neanche oggetto di programmazione da parte
dell'Amministrazione regionale.
Se l'obiettivo era quello di sollevare il problema casa di
competenza dell'Amministrazione regionale, non erano questi due
palazzi. Adesso ti sto rispondendo, però per avere la risposta
quest'interpellanza la devi fare al Comune di Aosta. Noi non siamo
in grado di dirti se abbiamo controllato bene, se i lavori sono
stati fatti bene, se si potevano far meglio, perché non sono cose
che abbiamo eseguito noi. Ti dirò di più: eventuali responsabilità
della ditta costruttrice, i controlli sulle progettazioni,
eccetera, non possono rientrare nella sfera di competenza
dell'Amministrazione regionale. Anzi se fossimo andati in questa
direzione, avremmo costituito un'indebita ingerenza nei confronti
dell'ente locale e degli organismi pubblici competenti.
Non voglio fare della polemica, perché poi tu hai allargato il
discorso emergenza abitativa, Prefetto, sfratti, che non hanno
attinenza con il contenuto dell'interpellanza. Se vuoi approfondire
l'argomento su questi aspetti, sono a disposizione in commissione,
per carità; ma l'oggetto dell'interpellanza è un oggetto sul quale
non siamo noi a dover rispondere, visto anche le puntuali richieste
di controlli, di danni all'impresa, di non corretta esecuzione dei
lavori. Abbiamo già tanti problemi da seguire, vedi: l'Ecole des
Neiges, il Palazzetto di Gressoney... lascia stare i grattacieli al
Comune di Aosta!
Presidente Ha chiesto la parola il Consigliere Lanièce.
Lanièce (GA) L'italiano io lo so e la richiesta d'interpellanza
è di sapere come intende agire la Giunta regionale in concorso con
il Comune di Aosta e gli organismi pubblici competenti al fine di
concordare un provvedimento in grado di definire. Quindi mi sembra
un intervento della pubblica amministrazione, che si fa carico di
incontrare i responsabili del Comune e dell'IACP per dare una
risposta agli inquilini del palazzone, tenuto conto che l'Assessore
Lavoyer ha detto - secondo quanto è stato dichiarato dagli stessi -
che si sarebbe interessato del problema. Non vedo perché agli
inquilini l'Assessore dice: "ci penso io" e poi in aula invece si
comporta - visto che siamo in periodo pasquale - come Ponzio
Pilato, e si lava le mani.
Giustamente, visto che gli inquilini hanno detto questo, ho
chiesto in aula per sapere come intende operare non solo
l'Assessore, ma la Giunta regionale, per venire incontro ad una
situazione di emergenza abitativa. L'emergenza abitativa riguarda
una struttura che è situata in Valle d'Aosta, noi siamo il
Consiglio regionale e in quanto tale ci dobbiamo occupare di tutte
le cose importanti. Quindi con quest'interpellanza si chiedeva solo
di sapere come intende agire in concorso con il Comune e con
l'IACP, non è che ho chiesto cosa vuol fare la Regione e basta, ho
anche specificato nella mia relazione che il palazzo è di proprietà
del Comune, più di così...
Quindi mi sembra sia compito di un consigliere chiedere se
l'Amministrazione regionale ha intenzione di incontrare i
responsabili del Comune per dare una risposta agli inquilini di
questo palazzo. La risposta è no? Benissimo! Dichiarerò che
l'Amministrazione regionale non intende assolutamente interessarsi
di questo problema. Se ne interessa il Comune di Aosta? Benissimo!
Purché non si vada a dire gli inquilini che se ne interessa
l'Assessore, il Presidente della Giunta o chi altro...
(interruzione dell'Assessore Lavoyer, fuori microfono)
... a me hanno detto così. L'importante è sapere che da parte
della Giunta regionale non c'è l'intenzione di affrontare questo
problema, perché si tratta di un problema del Comune di Aosta e
giustamente si lavora a compartimenti stagni. Peccato che noi al
Comune di Aosta diamo svariati miliardi nel programma Aosta
capitale, e stranamente questi soldi vengono utilizzati anche per
l'edilizia residenziale pubblica, quindi probabilmente lì c'è un
giro di soldi particolare. Comunque non fa niente, la volontà è
questa, ne prendo atto.
Mi dispiace perché pensavo che potesse emergere da questo
dibattito almeno una volontà, nessun impegno preciso, ma quanto
meno una volontà di seguire un problema che è importante perché
riguarda l'emergenza abitativa che non è cosa di poco conto, ma che
è suscettibile di tener conto di eventuali interventi proprio per
l'importanza del problema. Non è così, ne prendo atto, mi dispiace,
vorrà dire che riferirò agli inquilini la volontà
dell'Amministrazione regionale, che è quella di lavarsi le
mani!
Président Je veux préciser que chaque Conseiller est libre de
poser n'importe quelle question ou interpellation, d'ailleurs
l'Assesseur a répondu d'une façon correcte parce qu'il aurait pu
dire: "chers Messieurs, ce n'est pas de ma compétence aller avec
Garbi à la Commune d'Aoste à poser les mêmes questions". Il a voulu
préciser exactement quelle était sa position, je crois qu'il a été
correct.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK