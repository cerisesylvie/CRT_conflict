Consiglio Regionale della Valle d'Aosta - Oggetto del Consiglio n. 2822 del 6 novembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ENERGIA
Energia idroelettrica
Precedente
Successivo
Resoconto integrale del dibattito dell'aula
Oggetto del Consiglio n. 2822 del 6 novembre 2002 - Resoconto
OGGETTO N. 2822/XI Realizzazione di una centralina idroelettrica
in località Besolaz di Torgnon. (Interrogazione)
Interrogazione Preso atto della D.G n. 1474/2002 che proroga
l'efficacia della valutazione positiva condizionata sulla
compatibilità ambientale del progetto di realizzazione di una
centralina idroelettrica in località Besolaz di Torgnon, concessa a
suo tempo con D.G. 4858/96;
Considerato che la valutazione positiva è stata subordinata
all'osservanza di una serie di condizioni, tra cui in primis la
riduzione a circa 400 Kwh della produzione annua di energia;
Appreso che è stato recentemente presentato un progetto di
variante in corso d'opera, con cui si ritornerebbe al progetto
iniziale finalizzato a ottenere quasi il raddoppio della produzione
annua di energia, passando cioè dagli attuali 400 Kwh autorizzati a
ben 700 Kwh, che erano stati contestati proprio nel parere di
valutazione di compatibilità ambientale;
Appreso dagli organi di informazione che nel frattempo sarebbero
già iniziati i lavori di scavo e di posa delle tubazioni,
dimensionati al progetto di cui si chiede la variante in corso
d'opera, con grave compromissione ambientale di una zona in cui il
paesaggio è altamente qualificato;
i sottoscritti Consiglieri regionali
Interrogano
la Giunta regionale per sapere:
1) se, per quanto di sua conoscenza, sono già iniziati i lavori
per i quali si chiede la "variante in corso d'opera";
2) se la proroga di 5 anni della valutazione condizionata di
compatibilità ambientale include anche possibili varianti in corso
d'opera, non rispettose delle condizioni poste per l'autorizzazione
del progetto iniziale;
3) se le opere autorizzate prima degli eventi alluvionali, ma
realizzate dopo, devono tener conto delle prescrizioni previste per
le opere di ricostruzione post alluvione.
F.to: Squarzino Secondina - Beneforti
Président
La parole à l'Assesseur au territoire,
à l'environnement et aux ouvrages publics, Vallet.
Vallet (UV)
Le premesse dell'interrogazione contengono
alcune inesattezze che portano poi ad un'impostazione che potrebbe
trarre delle conclusioni non esatte. Pertanto, credo sia opportuno
ricostruire l'iter di questo dossier, per mettere a fuoco dati e
date che inquadrino le cose come realmente sono.
La domanda di subconcessione per derivazione d'acqua dal
torrente Petit Monde nel Comune di Torgnon fu presentata dalla
Società Immobiliare Col du Joux nell'aprile 1990. Il progetto
prevedeva un prelievo di moduli medi 2,40 ad una quota di 1.860
metri sul livello del mare, prevedendo un salto di 317 metri e la
produzione di una potenza di kw 746. In corso di istruttoria era
stata richiesta una modifica delle portate derivabili per tener
conto dei diritti di terzi posti a valle della derivazione e
sottesi dalla domanda presentata. In tal modo, si è avuta una
riduzione di portata a moduli medi 1,55. La Giunta, con la delibera
n. 4858/1996, valutò negativamente la compatibilità ambientale del
progetto, sulla base del parere negativo espresso dal Servizio
tutela del paesaggio, che recitava:
"Le opere interessano un
sito di altissima qualità ambientale, ancora mantenuto in buone
condizioni, di cui è allo studio da tempo una rivitalizzazione di
tipo turistico-museale. Il bilancio delle risorse, visto anche le
limitate rese, sembra perciò pesare tutto negativamente
sull'ambiente"
.
La Società Immobiliare Col du Joux, nel febbraio 1997, presentò
ricorso in opposizione alla delibera della Giunta; il ricorso fu
accolto subordinando la realizzazione del progetto all'osservanza
di alcune condizioni, fra cui principalmente la realizzazione di un
progetto di minori dimensioni con l'ubicazione dell'opera di presa
ad una quota inferiore. La riduzione quindi della potenza non è
stata una condizione "in primis" a cui è stata subordinata la
valutazione positiva, bensì la diminuzione della potenza è stata
una semplice conseguenza della diminuzione del salto disponibile
dovuta all'abbassamento del punto di prelievo e, quindi, qui
puntualizzo l'inesattezza contenuta nel secondo punto della
premessa. Era stata fissata la quota oltre la quale non poteva
essere collocata l'opera di presa: 1.817, riferita a delle sezioni
precise del progetto; inoltre, le portate derivabili non hanno
subito alcuna riduzione. La valutazione di impatto ambientale
positiva è stata quindi rilasciata sulla base di questi parametri:
presa a 1817 metri, un salto utile lordo di 265 metri, un prelievo
di moduli medi 1,55, per una potenza nominale media annua di kw
403,08. Successivamente alla valutazione di impatto ambientale,
nell'ottobre 1997, la Società ha presentato la domanda di
subconcessione, domanda che è stata accolta favorevolmente con i
dati contenuti nella valutazione di impatto.
La Società Immobiliare Col du Joux poi ha costituito con il
Comune di Torgnon una nuova società chiamata "Torgnon Energie" e,
quindi, le autorizzazioni e la subconcessione sono state volturate
con decreto del Presidente della Giunta a nome della Torgnon
Energie. Il 26 agosto di quest'anno la Torgnon Energie ha
inoltrato, presso il competente ufficio VIA, un progetto di
variante alla concessione già assentita. Lo stesso è già stato
oggetto, su richiesta del Comune di Torgnon, di valutazioni
preliminari da parte delle strutture che dovranno esprimersi
nell'ambito della procedura di VIA. Sottolineo che quella della
valutazione preliminare è una procedura innovativa, espressamente
introdotta dalle modifiche che abbiamo apportato alla legge n. 14
del VIA.
Tale progetto di variante prevede lo spostamento più a valle
dell'edificio di produzione, mantenendo inalterate le portate di
prelievo a suo tempo concessionate. Viene quindi rispettata la
condizione posta dal Servizio tutela del paesaggio in relazione
alla quota di prelievo. È chiaro che la variante determinerebbe un
conseguente aumento del salto e di riflesso della potenza prodotta
dall'impianto. L'opera di presa sarebbe poi ubicata sotto un
ponticello esistente della strada poderale al fine di mascherarla
alla vista e di renderla di facile accesso. È anche in fase di
valutazione l'accorpamento della nuova opera di presa del consorzio
irriguo del Petit Monde distrutta dall'alluvione. I parametri della
nuova domanda, che è all'esame, sono i seguenti: quota di
derivazione invariata a 1.817 metri, un salto di 421,15 metri,
aumentato quindi rispetto al precedente, una portata media
derivabile, anche questa invariata, di 155 litri/secondo, potenza
nominale media 641 kw derivante dal maggior salto.
Questo nuovo progetto, quindi, non ricalca quello precedente,
sul quale era stata espressa valutazione negativa di compatibilità
ambientale, in quanto la portata di derivazione richiesta non varia
rispetto a quella concessionata e l'opera di presa rimane
ampiamente al di sotto della zona definita "sito di altissima
qualità ambientale", nel parere negativo della sovrintendenza sul
progetto originario. Ripeto: viene modificata solo l'ubicazione
della centrale di produzione a valle, che viene portata ad una
quota inferiore, a 1.395, contro la precedente a 1.551. La nuova
domanda prevede anche l'aumento del diametro della condotta da 50 a
60 centimetri. Questo però non implica di per sé un maggior
prelievo di acqua ma, in caso di approvazione dello spostamento più
a valle della centrale, il diametro maggiore è finalizzato a
diminuire le perdite di carico, aumentando la produzione netta di
energia a parità di potenza media.
Ricostruito quindi l'iter della pratica e lo stato attuale delle
cose, rispondo puntualmente alle tre questioni poste.
La risposta alla prima domanda è no. Attualmente sono in corso i
lavori di predisposizione del tracciato lungo il quale posare la
condotta secondo quanto concessionato. Non sono ancora stati
approvvigionati i tubi perché questo non può essere fatto fino a
quando non si conoscerà l'esito della domanda di variante. È
evidente che allo stato attuale non sono legittimamente
realizzabili lavori che non siano stati preventivamente
autorizzati, sia sotto l'aspetto urbanistico edilizio, sia sotto
quello connesso con la derivazione di acqua pubblica.
Il 19 ottobre 2002 il Comune di Torgnon ha segnalato, a seguito
di una specifica segnalazione del Corpo forestale datata 16
ottobre, con apposita nota, una violazione urbanistica consistente
in "uno scostamento di alcune decine di metri a valle del tracciato
previsto dall'elaborato oggetto di concessione edilizia", nella
zona a monte di Etirol, sospendendo l'esecuzione dei lavori.
Ricevuta la segnalazione, i servizi competenti dell'Amministrazione
regionale - ufficio VIA, Servizio tutela dell'ambiente e Corpo
forestale - hanno eseguito congiuntamente un sopralluogo e sono in
corso le verifiche per accertare la rispondenza della modalità di
esecuzione rispetto alle prescrizioni fissate nel progetto e
riprese come condizione nell'autorizzazione della VIA e che erano:
la realizzazione per lotti successivi dello scavo in trincea, posa
della tubazione e interventi di ripristino con ricorso a mezzi di
piccola mole nei tratti di difficile accessibilità. Va detto che la
situazione, per quanto attiene lo scostamento di tracciato
segnalato, è già stata ripristinata. Aggiungo, per completezza, che
l'intero tracciato della pista attualmente realizzata, che dovrà
servire a collocare le tubazioni, deve essere ripristinato.
Per quanto riguarda la seconda questione, la risposta è
negativa. È evidente che la proroga alla valutazione di
compatibilità ambientale implica il rispetto in toto del progetto a
suo tempo autorizzato. Ogni variazione deve essere preventivamente
autorizzata secondo le procedure normali ed è quanto sta avvenendo
sulla base della domanda presentata nell'agosto di quest'anno.
Devo dire che, per quanto riguarda la terza domanda, né io né i
responsabili del servizio competente abbiamo colto il significato,
quindi l'unico riferimento a delle possibili o ipotetiche
prescrizioni lo abbiamo voluto attribuire all'applicazione delle
norme di salvaguardia introdotte con la delibera n. 4268/2000. Se
era questa la domanda, la risposta è che abbiamo verificato sulle
cartografie degli ambiti inedificabili e del PAI la situazione e la
zona del torrente Petit Monde non risulta soggetta ad alcun
vincolo, quindi il Comune ha legittimamente potuto rilasciare la
concessione edilizia.
Président
La parole à la Conseillère Squarzino
Secondina.
Squarzino (PVA-cU)
Che ringrazia per tutte le
informazioni dettagliate avute. Le nostre domande potevano apparire
solo di tipo normativo e la risposta è stata data giustamente sulle
norme in questione. L'Assessore è stato preciso in tutto, tranne in
una cosa, nella cosa più importante e cioè nel fatto che proprio
quella condizione che era stata posta come elemento necessario per
avere il parere positivo del VIA, quella della posa dei tubi fatti
a lotti di 50 metri…
(interruzione dell'Assessore Vallet, fuori microfono)
… lo ha detto lei in questo momento,
ha detto chiaramente che questa era una delle condizioni poste per
tutelare quell'ambiente che è di altissima qualità ambientale, un
ambiente prezioso che non può essere deturpato, tant'è vero che
nella stessa delibera di Giunta si dice che non si può considerare
l'interesse per il recupero energetico come confrontabile con la
compromissione ambientale.
Cosa è avvenuto nel momento in cui sono partiti questi lavori?
Lei lo sa benissimo, Assessore, altrimenti non ci sarebbero state
delle segnalazioni da parte della Forestale e delle proteste da
parte di turisti e di altre persone che lì sono andate a vedere.
Lei sa bene che non è stato scavato un canale in cui collocare i
tubi a lotti in modo tale che la superficie di territorio occupata
fosse limitata al metro e venti di larghezza del canale per posare
la tubatura, ma è stata costruita una pista di 5-6 metri su cui
potevano passare grossi trattori, che poi potevano, lavorando con
mezzi meccanici, scavare tutto il canale e porre le tubazioni in
modo più veloce. Questo lei non lo ha detto, come non ha neanche
detto che è stata fatta una pista fuori da ogni logica o progetto
che consentisse di arrivare prima al cantiere. Queste cose lei non
le ha dette. È vero che, guardando le delibere, tutto è a posto ma,
nel momento in cui si va a realizzare l'opera, questa non è a
posto… non è stata fatta secondo le
condizioni che sono state indicate, allora intanto bisogna
chiedersi: di fronte a questo scempio, cosa avverrà? Lei ha detto:
"Saranno ripristinati i terreni", ma a spese di chi? Spero che
questa società non chieda alla Regione i fondi per far fronte alle
nuove spese. Credo che non sia sufficiente far ripristinare, qui
siamo di fronte a situazioni di non rispetto delle norme, di non
correttezza, di non rispetto delle condizioni poste, quindi si è di
fronte ad un comportamento illecito.
Mi chiedo: cosa si fa di fronte a questo comportamento illecito?
Noi accettiamo che queste situazioni si moltiplichino? Accettiamo
che i lavori si facciano indipendentemente dalle condizioni poste
nelle delibere autorizzative. Avalliamo che si crei l'abitudine a
pensare che intanto tutto sarà sistemato o meglio ancora che
nessuno si accorgerà di eventuali modifiche al progetto approvato.
Ritengo che questo sia molto grave e su questo lei è stato
reticente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK