Consiglio Regionale della Valle d'Aosta - Oggetto del Consiglio n. 2374 del 18 aprile 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2374 del 18 aprile 2012 - Resoconto
OGGETTO N. 2374/XIII - Interpellanza: "Rispetto delle
tempistiche per l'assunzione dei lavoratori del settore
idraulico-forestale".
Interpellanza
Preso atto dell'avvio della procedura di aggiudicazione degli
appalti nel settore idraulico forestale, a seguito
dell'esternalizzazione di gran parte dell'attività facente capo
all'Assessorato Agricoltura e Risorse naturali;
Rilevato che cresce l'incertezza occupazionale dei 660
occupati presso la Società dei Servizi S.p.A. nell'anno
2011;
Ribadito che era previsto nel processo di esternalizzazione
il rispetto della "clausola sociale" e l'applicazione del contratto
integrativo regionale applicato anche per l'anno 2011;
il sottoscritto Consigliere regionale
Interpella
l'Assessore competente per sapere se intenda:
1) confermare che le procedure in atto rispettano le
tempistiche necessarie alla realizzazione dei lavori e a garantire
il tempestivo avvio delle assunzioni;
2) verificare che le assunzioni siano in linea con quanto
previsto dalla "clausola sociale", che siano garantiti i precedenti
livelli occupazionali e che sia applicato il CIR.
F.to: Donzel
Presidente
- La parola al Consigliere Donzel.
Donzel (PD)
- Egregio Presidente, cari colleghi, fino a
due anni fa in questo periodo dell'anno si udiva il rombo delle
motoseghe nei nostri boschi, si udivano i colpi di scure, di
accetta; l'anno scorso a metà maggio circa non abbiamo avuto
l'opportunità di vedere le squadre che risalivano i sentieri e
ripulivano con i decespugliatori e facevano quei lavori ritenuti
così preziosi e utili da tutta la comunità. Quest'anno ci era stata
garantita una certa accelerazione nei termini della procedura, ma
evidentemente qualche difficoltà ancora sussiste, perché comunque i
lavori che erano stati annunciati adesso per metà aprile non sono
ancora del tutto partiti, speriamo che gli ultimi adempimenti
formali abbiano corso affinché ciò possa decollare il prima
possibile. Rispetto ad alcune procedure che avevamo ritenuto
indispensabili per l'avvio dei lavori, ci è giunta oggi notizia che
si sta firmando in via definitiva il contratto integrativo. Era
stata firmata una pre-intesa, mi risulta di oggi la firma
definitiva dell'accordo con le imprese artigiane, però non è stata
fatta analoga cosa con il settore dell'industria edile. Siccome fra
i vincitori degli appalti c'è un'impresa che non appartiene agli
artigiani...
(interruzione dell'Assessore Isabellon, fuori
microfono)
...non dica "no", perché se glielo dico...è esattamente come
dico io. Non tutte le imprese aderiscono all'Associazione
artigiani, esiste un'impresa vincitrice di appalto che aderisce a
Edilizia Impresa, che non fa parte...non si riconosce nella firma
dell'accordo fatto, quindi stanno per partire gli appalti e non
tutti i soggetti che partecipano - anche la parte industriale può
partecipare a questi appalti - hanno aderito a tale tipologia di
accordo. Io avevo detto che bisognava darsi da fare e coinvolgere
tutti i soggetti, perché, mentre prima c'era un unico soggetto,
l'Amministrazione regionale, poi c'era la fantomatica società
"salvaprecari", adesso i soggetti sono più di uno e non tutti
rappresentati dagli artigiani. È vero che ci sono i piccoli
artigiani, ma partecipano anche ditte che non aderiscono
all'Associazione piccoli artigiani, che, dal punto di vista
tecnico, vuol dire che ci sono imprese che non si riconoscono
ancora oggi nel contratto integrativo regionale. Questo è un
aspetto, a mio avviso, estremamente delicato rispetto a quelle
tempistiche che avevamo cercato di dire, ossia, almeno dal punto di
vista burocratico, siano fatti fino in fondo tutti gli adempimenti.
È chiaro che questo non è un adempimento dell'Amministrazione
regionale, si può dare libero corso all'accordo fra le parti,
d'altronde ci lamentiamo delle società liberali in Europa e in
Italia, poi qui da noi a tale punto aderiamo, io dico, al
liberalismo più spinto, non facciamo neanche più un minimo di
tentativo di mediazione regionale, lasciamo che sia il libero
mercato a decidere e i più deboli a soccombere; può darsi che sia
questa nuova cultura ispirata anche in Valle d'Aosta dal liberismo
spinto a portarci su tale strada. Da tale punto di vista, a nostro
avviso, c'è una preoccupazione rispetto alla questione dei tempi,
perché lo slittamento ormai ci porta ad immaginare che, se tutto va
bene, i lavori forse inizieranno ai primi di maggio. Rispetto poi
alla questione della clausola sociale, io dico: non aspettiamo
l'ultimo giorno per arrivare alla constatazione che non tutti i 660
sono assunti, ma mettiamo già subito in campo un piano di attività
da eventualmente far svolgere, di concerto con i Comuni, come
diceva il Presidente della Regione, per vedere di dare delle
risposte, anche se parziali, insoddisfacenti e quant'altro, a tutti
quelli che non saranno coinvolti in questo percorso lavorativo.
Spero che non scopriamo a metà maggio che 100 o 200, non so quanti,
non lavorano, e adesso che si fa? Mettiamoci in moto prima,
cerchiamo di avere già pronto qualcosa, altrimenti siamo davvero a
guardare gli effetti devastanti di una clausola sociale. Questa è
la nostra preoccupazione più forte: quella che è legata al problema
di tali lavoratori, non vorremmo che pian pianino intanto il tempo
passi, le giornate di lavoro rischiano di essere meno di quelle
dell'anno precedente e questo è l'allarme che continuiamo a
lanciare da tali banchi.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
In merito all'evoluzione ultima relativa all'applicazione del
contratto integrativo dopo gli accordi a cui sono addivenuti gli
enti datoriali e i sindacati, se ci sono delle verifiche da fare,
mi prendo l'impegno di farle, non è che posso rispondere così,
cash,
a queste domande che riguardano degli aspetti
specifici, in quanto, se oggi lei è venuto a conoscenza di una
cosa, io ne prendo atto e verifico.
Per quel che riguarda le domande contenute nell'interpellanza,
la prima:
"confermare che le procedure in atto rispettano le
tempistiche necessarie alla realizzazione dei lavori e a garantire
il tempestivo avvio delle assunzioni"
; si informa che, rispetto
all'ipotesi iniziale che prevedeva le prime consegne verso il 15-20
aprile, si accusa un ritardo di un paio di settimane. Tale ritardo
è dovuto in parte ad un iniziale posticipo, circa 10 giorni,
dell'avvio dei bandi, dovuto alla necessità di meglio approfondire
certe tematiche e soprattutto alla successiva verifica delle
autocertificazioni rilasciate in sede di gara da parte delle ditte,
che sono risultate poi aggiudicatarie dei lavori. Voglio ricordare
che deve essere verificato il possesso dei requisiti generali
previsti dall'articolo 38 del decreto legislativo n. 163/2006,
tramite richiesta al casellario giudiziale, deve essere verificata
la regolarità fiscale presso l'Agenzia delle entrate, devono essere
richieste le misure di prevenzione e le eventuali sanzioni
amministrative, deve essere richiesto il certificato presso la
Cancelleria fallimentare del tribunale (il DURC: Documento Unico
della Regolarità Contributiva) e deve essere verificato il rispetto
della legge sulle pari opportunità presso la Direzione provinciale
del lavoro. Si deve sottolineare che tutti gli enti stanno
rispondendo con celerità anche attraverso l'utilizzo di nuove
tecnologie, quali programmi, mezzi di trasmissione, posta
elettronica, certificata, certificazioni massive, eccetera,
previsti dalle normative vigenti. Tuttavia i tempi di risposta per
legge possono anche essere di 30-60 giorni, anche se questo non è
l'obiettivo di nessuno. In questo momento siamo in una fase
avanzata per la consegna del primo gruppo di affidi. Informo
inoltre che, a seguito dell'apertura delle offerte del primo gruppo
di appalti, alcune ditte risultate vincitrici di due lotti hanno
purtroppo con ritardo rinunciato all'esecuzione di uno dei due
lavori aggiudicati; questo ha automaticamente generato un ritardo
nelle procedure di affido, in quanto sono stati svolti accertamenti
e redatti atti amministrativi inutili da parte degli uffici, la
situazione adesso dovrebbe essere quella definitiva.
Secondo punto:
"verificare che le assunzioni siano in linea
con quanto previsto dalla "clausola sociale", che siano garantiti i
precedenti livelli occupazionali e che sia applicato il CIR"
,
il Contratto Integrativo Regionale; si informa che, al fine di
consentire alle imprese aggiudicatrici di potersi avvalere e
contattare direttamente il personale inserito nell'elenco formato
ai sensi dell'articolo 10 della legge n. 44/2010, gli uffici del
Dipartimento risorse naturali e Corpo forestale hanno richiesto
agli operai con nota informale il consenso alla comunicazione dei
dati personali alle ditte, secondo le norme vigenti relative al
trattamento dei dati. Le imprese aggiudicatarie, anche se ancora in
via ufficiosa, avendo dichiarato in sede di gara l'adesione alla
clausola sociale, si sono già attivate per individuare le
maestranze da assumere in attesa dell'aggiudicazione definitiva,
sulla base delle regole che sono state fissate relative per ogni
singolo appalto al numero minimo di assunzioni da prevedere
nell'ambito di coloro che ne hanno diritto. La situazione è in
itinere e da tutti è auspicato che i tempi siano i più brevi
possibili; di questo è stata fatta sollecitazione a tutti coloro
che sono coinvolti anche, come dicevo prima, nella fornitura di
elementi per arrivare alla conclusione delle verifiche nel più
breve tempo possibile.
Presidente
- La parola al Consigliere Donzel.
Donzel (PD)
- Grazie Presidente.
Le riconosco, Assessore, l'onestà intellettuale con cui ha
riconosciuto il ritardo, che naturalmente non è imputabile allo
zelo e all'impegno dei funzionari, ma effettivamente esistono tutta
una serie di adempimenti burocratici tali da far slittare nel tempo
questi lavori. È chiaro che ci riferiamo comunque alla prima
tranche
di lavori, quella più importante se vogliamo, ma
diciamo che, per quanto riguarda una seconda
tranche
di
lavori, stiamo stringendo i tempi, siamo all'apertura delle buste,
poi ci vorrà un mese per la seconda
tranche
di lavori, un
mese circa per l'aggiudicazione. Sappiamo che questa tipologia di
contratto non dà alcun vincolo ultimativo alle imprese per l'inizio
dei lavori, ossia si consiglia l'avvio urgente dei lavori, ma
tecnicamente dal momento dell'aggiudicazione all'inizio dei lavori
può decorrere il tempo che l'impresa ritiene necessario per mettere
in piedi la sua struttura organizzativa, anche qui abbiamo un
leggero slittamento.
Il tema forte sarà quello delle giornate di lavoro, perché il
fatto che si parta in ritardo e che la consegna dei lavori sarà
sempre quella vuol dire che le giornate di lavoro saranno
contenute; quindi un grosso ragionamento andrà fatto sul raffronto
fra le giornate lavorative fatte in passato e quelle attuali, una
cosa che crea delle preoccupazioni. Lei ha fatto riferimento al
problema delle rinunce delle ditte, che non è imputabile
all'Amministrazione in sé, ma è imputabile a questo tipo di modello
scelto. Se si sceglie un modello di tale tipo, si sa che c'è il
rischio che l'impresa nei termini di legge, senza nessuna
violazione di norme, possa rinunciare con le ricadute che ci
possono essere.
Mi permetto di precisare - perché di solito sono ripreso, dato
che nelle mie interpellanze a volte mi riferisco a cose non molto
esplicite - di avere scritto qui:
"che siano garantiti i
precedenti livelli occupazionali e che sia applicato il contratto
integrativo regionale"
per dire che avevo chiesto che venisse
verificata l'applicazione del contratto integrativo regionale. Non
sono un mago che ha scoperto oggi che Confindustria per la parte
impresa edile non ha firmato questo contratto, lo sanno tutti
quelli dell'ambiente, non è qualcosa che si scopre oggi; sono stati
sollecitati più volte dai sindacati e magari una sollecitazione da
parte dell'Amministrazione per evitare che un'impresa non sia
inserita dal punto di vista formale della firma del contratto
insieme a tutti gli altri...è una cosa che non si scopre oggi: è
una cosa che è nel dibattito su questa tipologia di problema.
Probabilmente, come io auspico, a breve si chiuderà questa cosa,
perché il paradosso è che il piccolo artigiano edile è tenuto ad
applicare un contratto integrativo oneroso, mentre l'impresa edile
di carattere industriale non avrebbe tale onere aggiuntivo del
contratto...
(interruzione dell'Assessore Isabellon, fuori
microfono)
...questo è quello che c'è in questo momento mentre stiamo
parlando. Speriamo che non sia domani mattina di fatto sui luoghi
di lavoro, ossia con lavoratori che guadagnano in modo diverso e
con competizioni diverse fra le imprese, quindi la nostra
preoccupazione è assolutamente legittima e motivata.
L'altra questione è che, come dice lei, le imprese si sono
attivate in attesa dell'aggiudicazione definitiva per avere i
riscontri di quelli che sono assunti, quindi è possibile da parte
dell'Amministrazione avere idea di chi è chiamato e di chi no e di
farsi un'idea di cosa far fare a quei "chi no", che non hanno
nessuna tutela dal punto di vista degli ammortizzatori sociali.
Tali lavoratori non sono come gli occupati di un'impresa
industriale, essi hanno lavorato per 15 anni per la Regione, per
una partecipata regionale e sono cacciati in mezzo ad una strada;
non si possono lasciare lì questi lavoratori senza ammortizzatori,
senza immaginare per loro qualcosa!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK