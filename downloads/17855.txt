Consiglio Regionale della Valle d'Aosta - Oggetto del Consiglio n. 1885 del 7 marzo 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 1885 del 7 marzo 2001 - Resoconto
OGGETTO N. 1885/XI Iter di realizzazione del sistema
integrato del servizio pubblico di trasporto.
(Interpellanza)
Interpellanza Preso atto che uno degli obiettivi della
politica regionale di trasporti è la realizzazione della tariffa
integrata e del sistema unico di tariffazione del servizio
pubblico, autobus e treno;
Constatato che, nonostante le risorse a ciò destinate dalla
regione, tale sistema di tariffazione integrata non decolla;
Ritenendo che eventuali problemi di carattere tecnico ed
informatico siano ormai risolti o facilmente risolvibili;
i sottoscritti Consiglieri regionali
Interpellano
l’Assessore competete per sapere:
1) a che punto è l’iter di realizzazione del
sistema integrato di gestione tariffaria e quali sono i motivi del
ritardo;
2) se, e come, intende operare per accelerare i tempi per
l’introduzione del sistema di tariffa unica
integrata per i mezzi pubblici di trasporto.
F.to: Squarzino Secondina - Curtaz
Presidente
La parola alla Consigliera Squarzino
Secondina.
Squarzino (PVA-cU)
Parola che prendo volentieri per
proseguire con l’Assessore Lavoyer un dialogo che
ogni tanto viene interrotto per quanto riguarda la questione della
tariffa unica integrata, di questo sistema integrato di
tariffazione del servizio pubblico: autobus, treno e le stesse
funivie regionali.
C’è una legge regionale, la legge n. 29/1997, che
prevede per la Regione Valle d’Aosta
l’introduzione di un sistema integrato di gestione
tariffaria e anche la costituzione di un centro di gestione del
sistema tariffario integrato. È un'idea innovativa che
consentirebbe all’utente, lo dice con chiarezza la
legge all’articolo 20, comma 2, lettere a) e b), la
possibilità di avere un unico sistema di tariffa indipendentemente
dal mezzo di trasporto che viene utilizzato.
Questo sarebbe sicuramente una facilitazione per
l’utente, perché l’utente avrebbe un
unico titolo di viaggio che gli permetterebbe di usufruire di più
mezzi di trasporto. Questo sistema unico integrato sarebbe anche di
vantaggio per la stessa Amministrazione regionale, come dice la
legge, perché consentirebbe
"una gestione integrata dei dati
statistici ed economici di interesse regionale"
ed anche un
"trattamento automatizzato delle fatture relative alle tariffe
agevolate"
, quindi sarebbe facilitato anche
l’intero lavoro
dell’Amministrazione.
Per gestire questo sistema di tariffe integrate è previsto un
apposito centro di gestione a cui partecipano non solo gli enti
gestori dei servizi di trasporto, ma la stessa Regione, la quale si
accolla il 65 percento delle spese di gestione di questo
centro.
Sempre la legge, in questo caso la legge n. 15/1995, prevede dei
contributi appositi per gli enti gestori per acquistare macchine
obliteratrici, le apparecchiature di controllo
dell’utenza nell’ambito di un
programma finalizzato a realizzare e gestire la tariffa unica
integrata regionale.
Questo contributo è erogato dalla Regione nella misura del 90
percento della spesa, compresa l’IVA, ed è corretto
a mio avviso che la Regione, nel momento in cui si pone
l’obiettivo di realizzare un sistema unico di
tariffa integrata, metta anche le risorse necessarie perché questo
obiettivo possa essere raggiunto.
Parliamo del 1995, del 1997; dopo di allora abbiamo visto, nel
gennaio 2000 con la nuova modifica della legge regionale, che ci
sono state le domande presentate dai vari enti gestori per riuscire
ad accedere a questi contributi.
Abbiamo visto che lo scorso anno, con Delibera di giunta n.
1.470 del 15 maggio 2000 è stata affidata una consulenza, "una
collaborazione tecnica" - viene chiamata - per realizzare il
sistema integrato di gestione tariffaria di cui agli articoli 20 e
21 della legge regionale n. 29/1997. La delibera prevede che questo
studio sia consegnato entro febbraio 2001.
Recita l’articolo 5 della convenzione:
"Lo
studio dovrà fornire la propria assistenza tecnica per un totale di
70 giornate lavorative a decorrere dalla data di sottoscrizione del
presente disciplinare da distribuire nei mesi compresi fra maggio
2000 e febbraio 2001
". Alla data attuale
l’incarico di consulenza dovrebbe essere
concluso.
Noi chiediamo pertanto a che punto è l’iter per
realizzare in Valle d’Aosta questo sistema integrato
di gestione tariffaria, quali sono i motivi del ritardo perché non
è apparso nessun comunicato stampa in cui si parla del sistema che
è stato introdotto, quindi vuol dire che non c’è
ancora, e qual è l’intenzione della Giunta rispetto
a questo progetto, se intende accelerare i tempi per introdurre il
sistema di tariffa unica integrata per i mezzi pubblici di
trasporto.
E sarebbe anche un fiore all’occhiello della
Giunta se, al momento in cui a fine anno, a settembre-ottobre,
finalmente il treno tornerà a percorrere la nostra Valle,
l’inaugurazione del primo viaggio
Pré-Saint-Didier/Torino fosse accompagnato con
l’emissione del biglietto unico di tariffa
integrata.
Presidente
La parola all’Assessore al
turismo, sport, commercio e trasporti, Lavoyer.
Lavoyer (SA)
Mentre possiamo condividere i contenuti
generali dell'interpellanza e anche
dell’illustrazione, che fanno giustamente parte del
ruolo del Consigliere di opposizione che chiede informazioni,
condivido meno la solita vis polemica che la Consigliera Squarzino
deve sempre inserire fra le righe:
"? constatato che, nonostante
le risorse a ciò destinate dalla Regione, tale sistema di
tariffazione integrata non decolla?"
; cosa significa
questo?
Le posso rispondere che l’Assessorato, i
funzionari, la società stanno lavorando alacremente per risolvere
questo problema. Da quando lo abbiamo preso in mano sta andando
avanti in modo preciso, puntuale, in base agli impegni che ci siamo
costantemente presi di fronte al Consiglio e di fronte agli
interpellanti. Infatti questa non è che una puntata di tutta una
serie di iniziative e qua non posso che riconfermare quanto abbiamo
sempre detto sulla tempistica, sulle modalità, sullo stato di
avanzamento del progetto.
Stiamo rispettando completamente la tempistica che ci eravamo
imposti; allora giustamente l’informazione è
importantissima e doverosa, però non posso accettare questi
sottintesi, queste frasi che non si capisce bene se nascondano o
vogliamo suggerire che non c’è una volontà politica
di concretizzare.
Questo è l’esatto contrario, la Consigliera
Squarzino lo sa perché uno degli impegni che ci siamo presi nel
momento in cui abbiamo prorogato in attesa della gara di appalto
alle ditte concessionarie il servizio di trasporto su gomma, uno
degli impegni era che entro una certa data, in particolare dicevamo
entro il 20 settembre 2001, tutte le società fossero dotate della
strumentazione necessaria a realizzare il progetto.
Allora, riassumendo, la Giunta, come
l’interpellante ha già illustrato in modo
dettagliato, al fine di consentire alle aziende di trasporto di
dotarsi di apparato di trattamento e gestione dei biglietti
compatibili con la deliberazione n. 3.822/1999, ha approvato le
caratteristiche generali dell’architettura e questo
è il primo passaggio.
Secondo passaggio: il contratto di servizio con le parti
sopracitate prevede che il concessionario si obblighi ad installare
entro il 31 dicembre 2000 le attrezzature necessarie alla
realizzazione del sistema integrato di gestione tariffaria di cui
all’articolo 20 della legge n. 29, gestito
unitariamente ai sensi dell’articolo 21 della
medesima, e rendere completamente e definitivamente operativo il
sistema entro il 30 settembre 2001 secondo chiaramente le
caratteristiche che a suo tempo avevamo approvato.
Questi sono impegni precisi per sottolineare che la volontà
politica è di andare in questa direzione.
Le aziende nel frattempo hanno, come
l’interpellante sa, proceduto a costituire una
società consortile a responsabilità limitata, denominata SIT
Vallée, la quale ai sensi dell’articolo 21
provvederà a svolgere il complesso delle operazioni di raccolta e
di trattamento dei dati di gestione finanziaria e di manutenzione
ed aggiornamento del sistema integrale di gestione tariffaria.
Le aziende, come da impegni precedentemente assunti, hanno
acquistato tutto quanto necessario alla realizzazione del progetto
ed in particolare sono ora impegnate a testare tutte le
apparecchiature installate.
Gli uffici dell’Assessorato, della Direzione ai
trasporti in particolare, hanno provveduto nel mese di settembre
scorso a predisporre un documento che individuava nel dettaglio le
informazioni che il sistema dovrebbe elaborare e rendere
disponibili al fine di consentire un corretto svolgimento dei
compiti di programmazione, pianificazione e controllo propri
dell’ente, che è poi la sostanza della finalità di
questa cosa: capire quali corse sono sovraffollate, dove i mezzi di
trasporto circolano vuoti, in che orari, per cercare di basare
l’istituzione dei servizi in base a dei dati certi e
in tempo reale.
Le aziende di trasporto hanno presentato nel mese di dicembre
2000 un documento contenente una proposta commerciale per la
realizzazione, ai sensi sempre dell’articolo 21 che
citava prima l’interpellante, del centro di gestione
e del sistema tariffario integrato, struttura unitaria costituita
dalle imprese di trasporto al fine di svolgere il complesso delle
operazioni di raccolta e trattamento dei dati di gestione
finanziaria e di manutenzione e aggiornamento del sistema stesso,
quindi le aziende hanno presentato la documentazione e il progetto
di questo centro di raccolta dati.
L’aspetto che non va trascurato è che, sempre in
riferimento a questo citato articolo, la Regione dovrà coprire il
65 percento delle spese di esercizio del centro di gestione, quindi
tutta l’architettura, cioè macchinari e
attrezzature, è stata montata, si sta montando il centro ed è stato
presentato anche il progetto di come dovrà funzionare.
Questa è l’unica cosa non ancora definita del
tutto perché la Direzione dei trasporti e gli uffici stanno
analizzando nel dettaglio la proposta formulata ponendo alla stessa
particolare attenzione per valutare, oltre che gli elementi di tipo
tecnico-informatico per i quali ci siamo avvalsi della
collaborazione del Dipartimento sistema informativo e di un
professionista esterno, ed è l’incarico di
consulenza al quale faceva riferimento prima la Consigliera, anche
l’attribuzione dei costi delle varie voci di spesa
quindi, al di là dell’architettura tecnica e delle
risposte, vogliamo entrare anche nel merito dei costi che sono
quantificati proprio perché il 65 percento di questi oneri saranno
a carico dell’Amministrazione regionale.
Gli uffici hanno terminato una quindicina di giorni fa questa
analisi e incontreranno al più presto le aziende per un confronto
su alcuni aspetti che ancora necessitano di ulteriore
approfondimento.
La proposta presentata dalle aziende prevede, tanto per capire
l’entità della cosa, una spesa annua di circa 1
miliardo 800 milioni. Visto che dobbiamo corrispondere il 65
percento, è giusto che ci sia un attento approfondimento, quindi
non possiamo che confermare che al momento tutto procede in base a
quanto avevamo previsto e agli impegni che ci eravamo assunti nei
confronti di iniziative precedenti
dell’interpellante.
A questo punto non so cosa dire sul secondo quesito perché,
visto che questi sono gli impegni che ci siamo assunti, che abbiamo
chiesto ai concessionari, da quanto ci risulta tutta questa
tempistica è rispettata, quindi per noi il successo è di arrivare a
rispettare i tempi e nel prossimo contratto di servizi poter già
inserire questa organizzazione per la gestione del trasporto. Non
abbiamo elementi per dover accelerare perché quanto ci eravamo
prefissi è stato rispettato.
Presidente
La parola alla Consigliera Squarzino
Secondina.
Squarzino (PVA-cU)
Nonostante la dettagliata risposta
dell’Assessore non sono contenta e mi spiego.
Nella legge n. 29/1997, articolo 20, comma 3, laddove si parla
di sistema integrato di gestione tariffaria si dice che al sistema
fanno capo, oltre ai servizi di trasporto pubblico con autobus e
ferroviari, anche gli impianti a fune. Invece tutto
l’intervento che l’Assessore ha fatto
si è incentrato su un sistema integrato di servizio e di
informatizzazione dei dati che riguardano il settore del trasporto
su gomma.
Lei, Assessore, ha parlato?
(interruzione dell’Assessore Lavoyer, fuori
microfono)
? forse bisogna spiegare meglio all’Assessore le
cose ma, nel testo dell'interpellanza si parla di
"realizzazione
di tariffa integrata e sistema unico di tariffazione del servizio
pubblico autobus e treno"
. Nel testo è scritta la parola
"treno". Non credo di dover formulare le singole domande: quanti
contatti avete avuto con le ferrovie? come le ferrovie entrano in
questo sistema integrato? quanto costa il biglietto ferroviario
rispetto a quello degli autobus? e via dicendo.
Forse le mie interpellanze sono troppo sintetiche, però mi
sembra che i concetti essenziali ci siano. Si parla di tariffa
integrata e di servizio unico di tariffazione del servizio pubblico
autobus e treno di cui alla legge n. 29/1957 cui si aggiungono gli
impianti a fune.
Questo sistema fa riferimento chiaramente a questi tre settori e
di questi tre settori una parte importante è rappresentata dai
trasporti su gomma, gli autobus, con tutti i problemi che questo
comporta; l’altra parte, altrettanto importante, è
la ferrovia. Lascio da parte il problema del trasporto funiviario
perché si tratta solo di due linee, quindi non sono così
importanti.
È per questo che sono preoccupata della sua risposta, Assessore,
perché lei è tutto incentrato soltanto
sull’organizzare un sistema informatizzato di
distribuzione di biglietti, di raccolta di dati. Senza dubbio è
importantissimo questo flusso di informazioni; ho visto alcune
volte, quando in commissione abbiamo parlato di questi problemi,
che l’Assessorato ha una raccolta di dati aggiornati
sull’andamento dei passeggeri su alcune linee,
quindi ha gli strumenti per poter conoscere di più, da perfezionare
sicuramente, ma sono strumenti di cui già dispone e che giustifica
l’acquisto di tutta questa apparecchiatura
hardware?.
Quando parlavo di risorse, mi riferivo a questa tipologia di
risorse, cioè a tutte le apparecchiature informatiche che sono
state comperate e che la Regione ha pagato al 90 percento.
Ora questo sistema hardware mi sembra che si stia costruendo, ma
quello che manca è il progetto di come utilizzare questo strumento.
Il progetto che lei qui ha descritto si preoccupa solo di
raccogliere i dati, ma tutta la problematica relativa alla
costruzione di un biglietto unico, con tariffa unica per autobus e
per treno, questa non è stata sfiorata minimamente.
Ripeto l’obiettivo che la Regione sta portando
riguarda esclusivamente il settore dei trasporti su gomma, non
l’integrazione con le tariffe del treno, perché su
questo non è stato detto nulla anche se
l’interpellanza era precisa al riguardo.
Il secondo elemento per cui mi preoccupo e per cui ho difficoltà
a credere alla tempistica che ci ha dato, Assessore, è perché,
rispondendo a una nostra interpellanza nella seduta del 12 maggio
1999, lei già allora aveva respinto con la stessa forza di oggi le
nostre accuse di ritardo. Diceva nel maggio 1999:
"? Non posso
accettare l’accusa di ritardi?"
e aveva appena
fatto una conferenza stampa per presentare il sistema integrato di
tariffe.
Oggi, dopo due anni, credo che i ritardi ci siano e siano
notevoli perché lei, sempre nel maggio 1999, aveva detto che per le
specifiche tecniche erano stati individuati degli esperti, che
sarebbe seguito l’esame di queste soluzioni tecniche
e preannunciava la definizione della proposta risolutiva per la
fine del mese di giugno 1999 e concludeva:
"? quindi mi pare che
siamo ampiamente nei termini, tenuto conto della complessità e
della delicatezza del problema"
.
In due anni mi sembra che tanti passi avanti non siano stati
fatti. Sono stati fatti rispetto alla creazione di un hardware,
questo sì, le apparecchiature ci sono, ma cosa fare di queste
apparecchiature, quale progetto c’è, come si intende
operare per adeguare le due tipologie di tariffe, su questo non
c’è niente. Mi dispiace ma?
(interruzione dell’Assessore Lavoyer, fuori
microfono)
? Assessore, rilegga per piacere. Allora dobbiamo dire che lei o
i suoi uffici non sono in grado di leggere, non sanno che la legge,
quando parla di sistema unico di tariffa del servizio pubblico,
parla chiaramente di autobus e di treno.
Quando ho chiesto: "realizzare un sistema di tariffa unica
integrata", su questo lei non ha detto niente; ciò significa che
questo non è un problema che in questo momento
l’Assessorato ha presente. Ne prendo atto, ma ne
prenda atto anche lei, Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK