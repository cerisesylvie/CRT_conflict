Consiglio Regionale della Valle d'Aosta - Oggetto del Consiglio n. 535 del 29 ottobre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 535 del 29 ottobre 1981 - Resoconto
OGGETTO N. 535/81 - ESENZIONE PER I PORTATORI DI HANDICAPS
DALL'OBBLIGO DI PARTECIPARE ALLA SPESA PER L'ASSISTENZA
FARMACEUTICA. (Approvazione di mozione)
Presidente
- Il Consigliere De Grandis ritiene che la
mozione possa essere discussa o richiede che come gli altri
argomenti che interessano l'Assessore Rollandin sia rinviata a
domani, alla presenza dell'Assessore alla Sanità?
De Grandis (PRI)
- Discutiamola.
Presidente
- Do lettura della mozione in oggetto:
MOZIONE
Preso atto che il Governo con Decreto-legge 29 luglio 1981,
n. 399, ha emanato le norme per fare partecipare gli assistiti alle
spese per l'assistenza farmaceutica;
Constatato che l'art. 2 del Decreto-legge nell'indicare le
categorie e le persone esentate da tale obbligo non menziona i
portatori di handicaps;
Rammentato che l'anno 1981 è stato dichiarato l'anno
dell'handicappato;
Il Consiglio regionale
IMPEGNA
la Giunta regionale affinché, avvalendosi delle potestà
legislative di integrazione derivanti dall'art. 3 dello Statuto
Speciale, provveda con propria normativa ad eliminare
l'ingiustificata discriminazione verso i portatori di handicaps
contenuta nel Decreto-legge 399/81.
Presidente
- La parola al Consigliere De Grandis.
De Grandis (PRI)
- Anche questo, come il precedente, è un
provvedimento di piccola portata economica, ma si tratta di porre
rimedio ad una discriminazione fatta nei confronti dei portatori di
handicaps dal decreto-legge 29 luglio 1981, n. 399, il quale nel
prevedere le categorie esentate dal pagamento del ticket, all'art.
2 dispone: "Sono esentati dalla partecipazione di cui all'art. 1
del presente decreto, i titolari di pensione sociale di cui
all'art. 26 della legge, gli invalidi di guerra, gli invalidi per
servizio, gli invalidi per lavoro, gli invalidi civili totali". La
categoria dei portatori di handicaps è stata dimenticata, ed è
stata dimenticata, ironia della sorte, proprio in un decreto del
1981, che è l'anno internazionale dell'handicappato.
La mozione vuole solo porre rimedio a questa grave dimenticanza;
credo che possiamo farlo, anzi dobbiamo farlo, sperando che la
nostra iniziativa venga recepita anche a livello nazionale e che si
ponga rimedio a una stortura di questo genere, che va nel senso
della emarginazione e va a creare un'altra barriera psicologica,
probabilmente non voluta se si è trattato di una dimenticanza; però
è una dimenticanza che pesa gravemente sul portatore di handicaps,
che si sente un'altra volta emarginato da questo contesto
sociale.
Presidente
- Ha chiesto di parlare il Presidente della
Giunta; ne ha facoltà.
Andrione (UV)
- Noi concordiamo con lo spirito della
mozione. Da quanto ci risulta, però, la mozione dovrebbe essere
superata proprio in questi giorni da un decreto-legge o comunque da
un'iniziativa del Parlamento che esonererebbe dal pagamento del
ticket farmaceutico queste persone. Nel caso questo non avvenisse,
vorrei che fosse chiaro al Consigliere De Grandis e a chi voterà la
mozione che la Giunta regionale, dall'anno prossimo, studierà
qualche rimedio, ammesso che non ci siano nel frattempo dei
provvedimenti di legge, in senso positivo, in quanto non è nostra
potestà esonerare dal pagamento del ticket una certa categoria, ma
è nostra potestà rimborsare alle persone che hanno sostenuto spese
per l'assistenza farmaceutica la somma equivalente. In altri
termini, facciamo esattamente la stessa operazione che abbiamo
fatto quando abbiamo soppresso la tassa sul bestiame: in realtà la
tassa rimaneva, però noi pagavamo la tassa sul bestiame al posto di
coloro che vi erano tenuti.
Presidente
- Altri intendono prendere la parola?
La parola al Consigliere Péaquin.
Péaquin (PCI)
- Noi siamo certamente favorevoli
all'approvazione di questa mozione che comprende un intervento da
parte dell'Amministrazione regionale per eliminare questa
discriminazione, questa dimenticanza che fa gravare una parte della
spesa per l'assistenza farmaceutica sugli handicappati. Noi
intendevamo sviluppare questo discorso con l'interpellanza che
verrà discussa domani alla presenza dell'Assessore alla Sanità ed
Assistenza sociale, Rollandin; crediamo che i punti siano anche
questi: come la Regione intende intervenire riguardo al ticket e ai
provvedimenti approvati dal Governo.
Comunque, siamo favorevoli all'approvazione di questa mozione
perché è necessario rifare giustizia, è necessario anche dare segni
di interventi precisi, anche se non di grosse dimensioni, a favore
dei portatori di handicaps; però vorremmo richiamare l'attenzione
sul fatto che non si devono prendere iniziative, anche se sono
state a mio giudizio abbastanza limitate nell'anno dedicato
dall'ONU all'handicappato, e poi correre il rischio di dimenticarle
completamente negli anni prossimi. Ecco, noi crediamo che sarà
necessario - e qui concordiamo anche con quanto detto
dall'Assessore - fare anche piccoli passi, perché sappiamo che non
si possono fare miracoli in questo campo; dobbiamo continuare ad
operare per l'eliminazione di tutti quegli ostacoli che non
permettono ai portatori di handicaps, che si trovano in condizioni
più difficili delle persone normali, di inserirsi nel contesto
sociale; occorre rimuovere quegli ostacoli, quelle situazioni che
li fanno sembrare oggi diversi dagli altri e che invece, una volta
posto rimedio a queste situazioni non dovrebbero più esistere.
Comunque, ribadiamo il nostro voto favorevole a questa mozione,
riservandoci anche nell'intervento di domani, nell'illustrazione
della nostra interpellanza, di approfondire meglio il problema.
Presidente
- Altri intendono prendere la parola? Vi sono
dichiarazioni di voto?
Metto in approvazione la mozione presentata dal Consiglio De
Grandis.
Esito della votazione:
Presenti, votanti e favorevoli: 25
Maggioranza: 13
Il Consiglio approva all'unanimità.
Presidente
- Passiamo alla trattazione dell'oggetto
seguente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK