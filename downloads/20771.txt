Consiglio Regionale della Valle d'Aosta - Oggetto del Consiglio n. 805 del 22 settembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 805 del 22 settembre 2004 - Resoconto
OGGETTO N. 805/XII - Tempistica della realizzazione di un
parcheggio pluripiano nella zona dell'area Cogne denominata F8bis.
(Interrogazione)
Interrogazione
Ricordato che, da ormai molti anni, è prevista la
realizzazione di un parcheggio pluripiano nella zona dell'area
Cogne denominata F8bis;
Evidenziato che tale parcheggio, di cui è previsto il
collegamento con via Bramafam tramite un sottopasso pedonale,
permetterebbe di attestare al di fuori delle Mura romane il
traffico automobilistico dell'Envers diretto su Aosta;
Richiamata l'interrogazione discussa nel Consiglio regionale
dello scorso 23 giugno;
Ricordato che, in tale occasione, l'Assessore regionale ai
Lavori Pubblici aveva affermato che nel mese di luglio 2004 si
sarebbe proceduto all'aggiudicazione definitiva dell'incarico di
progettazione del parcheggio pluripiano;
il sottoscritto Consigliere regionale
Interroga
la Giunta regionale e l'Assessore competente per
conoscere:
1. in che data e con quale provvedimento si è provveduto
all'aggiudicazione dell'incarico di progettazione del parcheggio
pluripiano nell'area F8bis;
2. quali sono i tempi previsti per arrivare all'approvazione
del progetto esecutivo ed all'inizio dei lavori;
3. quali intese o accordi sono stati raggiunti con il Comune
di Aosta affinché, contestualmente al parcheggio pluripiano, venga
realizzato il sottopasso pedonale che colleghi il parcheggio con il
centro di Aosta e con la stazione ferroviaria.
F.to: Riccarand
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Con provvedimento dirigenziale n. 4011 in data 31
agosto 2004 è stata approvata l'aggiudicazione definitiva al
raggruppamento temporaneo Ing. Giovanni Botta-Studio associato "BC
Progetti S.S."-Ingerop-Studio associato "CO.PA.CO.", mandatario
Ing. Giovanni Botta, con sede in Cuneo, dei servizi di
progettazione preliminare, definitiva ed esecutiva, di direzione
lavori e di coordinamento della sicurezza in fase di progettazione
ed esecuzione, per un importo complessivo di € 1.001.030,00,
comprensivo degli oneri di legge.
I tempi previsti per giungere all'approvazione del progetto
esecutivo derivano dalla somma dei periodi fissati dal disciplinare
d'incarico per redigere le 3 fasi di progettazione: preliminare,
definitiva, esecutiva, 60 giorni per ogni fase, cui devono
aggiungersi i tempi tecnici - di non facile predeterminazione,
tenuto conto delle figure istituzionali coinvolte -, finalizzati ad
espletare i graduali procedimenti di controllo rivolti ad accertare
che le soluzioni progettate siano idonee a conseguire gli scopi
programmatici delle amministrazioni interessate - Comune di Aosta e
Amministrazione regionale - e per verificare che la documentazione
costitutiva sia completa e conforme alle prescrizioni stabilite per
i vari livelli di progettazione; ottenere tutte le concessioni,
autorizzazioni, licenze, nullaosta, assensi comunque denominati di
carattere urbanistico, edilizio, ambientale, paesaggistico,
igienico-sanitario e altro, richiesti in base alla vigente
normativa; individuare l'esecutore dell'opera pubblica mediante
l'effettuazione del complesso procedimento di gara, che potrebbe
anche comportare imprevisti - che sono sempre meno imprevisti -
come impugnazioni, ricorsi, valutazioni delle offerte anomale,
senza dimenticare l'espletamento degli adempimenti relativi alle
"disposizioni antimafia", per accertare l'eventuale sussistenza di
elementi relativi a tentativi di infiltrazione mafiosa;
aggiudicazione, sottoscrizione dei contratti e consegna.
Per quanto riguarda l'aspetto degli accordi, sono attualmente in
corso i contatti propedeutici tra la Regione e il Comune di Aosta,
per definire il testo dell'accordo di programma, che vedrà
coinvolti anche il Comune di Charvensod e la società "Struttura
Valle d'Aosta S.r.l.-Vallée d'Aoste Structure", per la
realizzazione di interventi di ristrutturazione urbanistica nelle
zone "F8bis" e "Z5" del Piano regolatore della città di Aosta.
Nella bozza predisposta dai competenti uffici tecnici del Comune
di Aosta compare, tra gli impegni del comune medesimo, la
realizzazione del collegamento pedonale tra la via Bramafam e la
zona "F8bis" nei termini contenuti nel "piano decennale di
interventi per la riqualificazione di Aosta" di cui alla legge
regionale 2 marzo 1992, n. 3 o entro quelli che verranno convenuti
con l'Amministrazione regionale conseguenti a nuove definizioni
dell'assetto dell'area ferroviaria a ovest della stazione, che
deriveranno dalle intese con le Ferrovie dello Stato, e comunque
entro la conclusione dei lavori di realizzazione del parcheggio
pluripiano.
Si dà atto che dalle ore 16,55 preside il Vicepresidente
Nicco.
Presidente - La parola al Consigliere Riccarand.
Riccarand (Arc-VA) - La risposta dell'Assessore contiene un dato
positivo: la conferma che, con questo provvedimento dirigenziale
del 31 agosto, si è proceduto all'aggiudicazione definitiva della
progettazione; quindi si avvia concretamente l'iter di
progettazione di tale opera, che è di notevole importanza per la
città, ma direi anche per tutto il comprensorio dell'Adret.
Per quanto riguarda il punto 2, la risposta non dà delle
indicazioni precise sui tempi; sembra di capire che i tempi di
progettazione vera e propria siano brevi, però vi sono tempi
tecnici che mi pare possano diventare piuttosto lunghi e poi c'è
tutta la procedura di gara, quindi non è stata indicato, in questo
momento, neanche come previsione di massima, quando si potrà
arrivare all'inizio dei lavori. Ancora più incerta mi sembra la
situazione legata al punto 3, nel senso che non c'è ancora alcun
accordo definito, se non un generico impegno del comune a
realizzare il sottopasso regionale nell'ambito del piano decennale
per "Aosta capitale", ma non so se la scelta di ancorare la
realizzazione di questa opera a un accordo di programma
complessivo, che riguarda tutta l'area "F8" e che ha una serie di
problematiche molto vaste, sia positivo.
Nel momento in cui si avvia la progettazione del parcheggio,
penso sarebbe bene fare le dovute iniziative nei confronti del
Comune di Aosta, perché parta la progettazione anche del
sottopasso, in quanto queste due opere sono strettamente connesse
fra di loro. Non avrebbe senso avviare i lavori, realizzare il
parcheggio e poi non avere il collegamento... non è un'opera così
impegnativa e onerosa anche rispetto all'intervento che deve essere
fatto per realizzare il parcheggio pluripiano!
Da parte nostra sollecitiamo una iniziativa della Regione nei
confronti del Comune di Aosta, affinché si vada avanti di pari
passo sulla progettazione del parcheggio e del sottopasso; come
movimento politico agiremo anche all'interno del capoluogo e della
città di Aosta con i nostri rappresentanti, perché ci sia
sensibilità e iniziativa su questo tema, in modo da arrivare,
nell'arco di pochi anni, ad avere finalmente realizzata questa
importante opera.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK