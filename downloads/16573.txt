Consiglio Regionale della Valle d'Aosta - Oggetto del Consiglio n. 2973 del 25 febbraio 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 2973 del 25 febbraio 1998 - Resoconto
SEDUTA ANTIMERIDIANA DEL 25 FEBBRAIO 1998
OGGETTO N. 2973/X Termini della convenzione con l'ISECO S.p.A..
(Interpellanza)
Interpellanza Vista la convenzione stipulata tra Regione Valle
d'Aosta e Società Baltea Impianti Depurazione S.r.l. per il
finanziamento dell'attività produttiva nei Comuni di Saint-Marcel
per la raccolta e l'essiccamento del siero residuo dalle
lavorazioni dei caseifici regionali;
Considerato che per dare attuazione a quanto previsto dalla
convenzione la Società Baltea Impianti Depurazione S.r.l. ha
costituito, insieme con la Finaosta S.p.A., una specifica società
denominata ISECO S.p.A. della quale Finaosta detiene una
partecipazione del 20 percento;
Visti i conti consuntivi della Regione Valle d'Aosta che
evidenziano un crescente ammontare dei contributi connessi, sulla
base della suddetta convenzione e della successiva legge regionale
n. 10/94, alla Società ISECO che nel 1996 hanno raggiunto i 3300
milioni;
i sottoscritti consiglieri regionali
Interpellano
l'Assessore competente per sapere:
se la Società ISECO percepisce dalla Regione, quale unica forma
di finanziamento, i contributi previsti dalla sopra richiamata
convenzione ovvero abbia con essa altri rapporti di natura
commerciale e finanziaria;
se la stessa svolge esclusivamente le attività oggetto della
convenzione medesima o operi anche in settori diversi dal
trattamento di derivati dalla produzione lattiero-casearia; se il
"per lo meno inusuale" rapporto tra ricavi, utili e contributo
regionale che si evidenzia dalla lettura degli ultimi bilanci di
esercizio dell'ISECO S.p.A. è da considerarsi casuale;
se si intende procedere ad una revisione dei termini della
convenzione nell'interesse dell'Amministrazione regionale.
F.to: Viérin Marco
Presidente Ha chiesto la parola il Consigliere Viérin Marco.
Viérin M. (Aut) Questa convenzione parrebbe avere qualche
problemino sotto vari aspetti, sia quello finanziario che poi
quello pratico. Sotto l'aspetto finanziario, leggendo bene la
convenzione, la cosa che pare strana è che all'atto della stesura
della convenzione al punto dove si conveniva quanto da farsi, si
dice che la Società Baltea si impegna, cioè la convenzione è
iniziata con la Società Baltea, ma poi nella stessa convenzione si
dice che tale Società si impegna a costituire una società
denominata, lasciando il nome in bianco, con un capitale sociale di
200 milioni. E poi è nata l'ISECO. Mi sembra che l'ISECO sia nata a
scatola chiusa cioè dopo aver avuto la garanzia che c'era questa
convenzione con la Regione.
Questo è il primo interrogativo che fa nascere gli interrogativi
che voglio porre oggi in quest'aula, sui quali voglio fare delle
domande ben precise all'Assessore.
Nel testo della mia interpellanza, nell'ultima parte delle
premesse, richiamo i 3,3 miliardi di contributo a fondo perso dati
nel ?96 e su tutto quello inerente a questa convenzione mi chiedo
se la Società ISECO percepisce dalla Regione quale unica forma di
finanziamenti i contributi previsti da quella convenzione che ho
richiamato prima, ovvero abbia con essa altri rapporti di natura
commerciale o finanziaria. Alcune cose le sappiamo già, però
vorremmo avere un'illustrazione dettagliata.
In secondo luogo vogliamo sapere se la stessa svolge
esclusivamente le attività oggetto della convenzione medesima,
oppure operi anche in settori diversi dal trattamento di derivati
dalla produzione lattiero-casearia. È chiaro che, se questo
succede, la Società può abbattere dei costi fissi notevoli. E anche
qui, se andiamo a rileggere la convenzione, c'è un passaggio un po'
meschino, nel senso che si mettono già le mani avanti e si dice fra
le finalità che la Società concessionaria, al fine di
razionalizzare impieghi del personale addetto, potrà ricercare
sbocchi alternativi per i propri dipendenti nei periodi di
inattività dello stabilimento, oppure - questo è il passaggio -
potranno essere considerate attività nell'ambito di servizi a
carattere pubblico e sociale anche quelle attinenti a settori
diversi da quello specifico lattiero-caseario. E anche questo era
già inserito nell'89.
Inoltre chiediamo, come terza domanda, se il perlomeno inusuale
rapporto fra ricavi, utili e contributo regionale che si evidenzia
dalla lettura degli ultimi bilanci di esercizio dell'ISECO è da
considerarsi casuale. Voglio leggere ai colleghi alcuni dati perché
danno certamente a pensare. Ho preso 5 esercizi, dal ?92 al ?96, i
dati sono abbastanza interessanti per l'ISECO, non per la Regione,
nel senso che il totale dei ricavi in questi 5 anni ammonta a
25,848 miliardi, l'utile lordo ammonta a 5,431 miliardi, mentre nel
patrimonio netto e nel fondo rischi e oneri, cioè utili accantonati
in senso pratico, il totale è di 4,62 miliardi. Quindi su 25,848
miliardi di ricavi in 5 anni, la Società ha avuto 11,558 miliardi
di utili, di cui ha destinato una parte ad utili e una parte a
fondo rischi ed oneri e a patrimonio netto. Però il patrimonio
netto non è stato fatto come investimenti sull'attuale stabilimento
della Regione, ma mi pare che abbia comprato una sua sede e così
via, quindi patrimonio netto cioè valore aggiunto per l'ISECO. È
vero che tutto questo va defalcato del 20 percento perché questa
percentuale è di proprietà Finaosta e quindi rientra nelle casse
della Regione.
Però, se facciamo questi conteggi, vediamo che questa Società,
se non prendeva neanche una lira dalla Regione, era inutile lo
stesso.
Al quarto punto chiediamo se si intende procedere ad una
revisione dei termini della convenzione nell'interesse
dell'Amministrazione regionale. È vero che questa convenzione è
stata fatta per 15 anni, ma è anche vero che la stessa specifica a
pagina 5, articolo 2, comma 3, ultima parte, che la revisione dei
contributi di gestione, come sopra fissato, potrà essere richiesta
sia dall'ente Regione che dalla Società concessionaria qualora, per
effetto di circostanze imprevedibili, si verifichino aumenti o
diminuzioni degli elementi indicati sub articolo 16 del citato
Regolamento. La revisione in aumento o in diminuzione avverrà
secondo le modalità previste dal detto articolo 16.
Quindi c'è anche la possibilità di verificare quest'andamento
per decidere se lasciarlo andare avanti ancora per gli anni che
mancano o se intervenire. Interpello l'Assessore su questo fatto
anche in considerazione - sono sicuro che l'Assessore è informato
di questo certamente - del fatto che sono emerse delle novità che
possono essere inserite in quel comma della convenzione che ho
appena letto. Basti pensare al problema del burro e della panna: il
Regolamento CEE, recepito dallo Stato italiano, obbliga a fare
queste lavorazioni con impianti di pastorizzazione e così via,
quindi ci sono gli elementi per andare a verificare l'accordo con
ISECO.
Ultima considerazione. La Regione, oltre a dare questi
contributi a fondo perso - perché è vero che probabilmente ci sono
degli arretrati sul ?96, quindi sono di 3,3 miliardi, ma è anche
vero che ad oggi possono essere sintetizzati in circa 1,5-2
miliardi - ma oltre a questi contributi, dicevo, la Regione cosa
fa? Ha dato lo stabilimento "chiavi in mano" all'ISECO che quindi
non ha avuto nessun rischio di costruzione, né di stabilimento, né
di niente.
La Regione di quali costi si fa carico con questi contributi? Si
fa carico di spese di manutenzione straordinaria di fabbricati e
impianti, di spese di ammortamento di impianti e fabbricati perché
poi l'ammortamento fisiologico, l'ammortamento del valore degli
impianti e dei fabbricati se lo accollerà la Regione nonché di una
buona parte delle spese correnti che è una cosa ancora più forte,
circa il 50 percento dai conteggi che ho fatto perché nell'articolo
15, punto 10, della convenzione si dice che la Regione deve pagare
una parte, che viene calcolata in circa mezzo miliardo, delle spese
per il personale, di energia elettrica, di combustibili, di
prodotti reattivi - di lavaggio eccetera -, di manutenzione
ordinaria, di materiale di consumo in generale - ho visto
addirittura i sacchi di carta - e delle spese generali di gestione,
ma in questa maniera penso che qualsiasi persona dei 118 mila
Valdostani sia capace a fare l'imprenditore!
Vorrei capire se si vuole andare avanti a mantenere in piedi
questa convenzione o si vuole mettere mano a questa convenzione
grazie anche alle possibilità che ci dà la convenzione anche se
risicate perché purtroppo è una convenzione pazzesca grazie a
questi piccoli appigli che abbiamo soprattutto sul fatto che nuove
cose sono all'orizzonte, tipo il problema del burro e della panna.
Questo non lo dico solo per risolvere il problema tecnico sul
tappeto riguardante la futura gestione di un eventuale burrificio,
ma proprio anche per sapere cosa la Regione vuole dare come
contributi a questa Società, se vuole continuare su questo passo o
meno. Eventualmente, dopo le risposte dell'Assessore, non vorrei
dilungarmi perché i dieci minuti a mia disposizione sono ormai
trascorsi, c'è anche il problema della scelta politica, cioè
vogliamo indirizzare il discorso del burro e della panna tutto
all'ISECO facendo impianti in quella Società, o meglio, nello
stabilimento della Regione in gestione all'ISECO, o vogliamo
scegliere altra sede tipo la Centrale del latte? Questa è un'altra
domanda a cui l'Assessore dovrebbe rispondermi perché io ho
un'idea, però preferirei sapere quella dell'Assessore.
Presidente Ha chiesto la parola l'Assessore all'agricoltura e
risorse naturali, Vallet.
Vallet (UV) Premesso che risponderò puntualmente alle domande,
quelle formulate nell'interpellanza, credo sia necessario fare
alcune puntualizzazioni prima di rispondere.
Intanto, in relazione all'ultimo capoverso della premessa, dove
si citano i 3,3 miliardi del consuntivo ?96, vorrei dire che al
capitolo 43990 non sono ascritti solo i costi della convenzione con
ISECO, ma sono ascritti anche i costi relativi al contratto per il
trasporto del siero, che è svolto da Società diversa da ISECO.
Per quanto riguarda invece i costi ascrivibili almeno al ?96 per
la convenzione, questi sono determinati da una quota fissa e da una
quota proporzionale e dalla revisione prezzi. Quota fissa, quota
proporzionale ed istituto della revisione prezzi che sono stati
determinati sulla base della convenzione che l'Amministrazione ha
stipulato con ISECO nell'88.
In relazione a questo, nel ?96 abbiamo liquidato 1 miliardo e 90
milioni di quota fissa comprensivo di IVA, 148 milioni di quota
proporzionale, 694 milioni di revisione prezzi, per un totale di 1
miliardo e 933 milioni.
Per quanto riguarda il ?96, nell'esercizio ?96 abbiamo liquidato
anche 1 miliardo e 92 milioni relativi alle revisioni prezzi
maturate dal ?91 al ?94.
Per quanto riguarda le risposte puntuali alle domande, la
Società ISECO ha con l'Amministrazione, oltre alla convenzione per
la gestione del centro di essiccamento del siero, due convenzioni
in atto: una che riguarda la manutenzione dei caseifici della
Regione e un'altra che riguarda la gestione del depuratore di
Arnad.
Per quanto riguarda la convenzione per la manutenzione dei
caseifici, l'importo liquidato nel ?96 è di 223 milioni IVA
compresa per interventi di manutenzione su attrezzature, quindi
caseifici di proprietà regionale aventi un valore complessivo
superiore ai 12 miliardi; i 223 milioni IVA compresa sono quindi
l'1,8 percento se rapportati al valore degli impianti.
Devo dire a corollario che questa convenzione per la
manutenzione delle strutture dei caseifici è particolarmente
favorevole per l'Amministrazione regionale in quanto tiene conto di
un monte ore di 7328 ore, equivalenti a 250 milioni di lire, che
vengono messe a disposizione dell'Amministrazione gratuitamente per
la realizzazione della manutenzione, tenuto conto del fatto che i
costi determinati per la fissazione dell'allora quota fissa
tenevano conto di personale che avrebbe dovuto essere utilizzato
durante tutto l'anno.
La convenzione per la gestione del depuratore di Arnad è
stipulata sulla base di un contratto che porta 112 milioni annui,
aggiornabili su base ISTAT.
Per quanto riguarda la seconda domanda, cioè se l'ISECO svolge
esclusivamente le attività in convenzione con la Regione o svolge
anche altre attività, la risposta è che queste convezioni
equivalgono in termini monetari al 47,3 percento dell'attività
complessiva della Società. Non capisco perché il Consigliere Viérin
debba stupirsi del fatto che in convenzione è prevista per la
Società la possibilità di svolgere altra attività, non riesco
proprio a capire di cosa ci si deve stupire.
Per quanto riguarda invece il terzo punto, e cioè sulla
definizione, che lascio tutta al Consigliere Viérin, sul perlomeno
inusuale rapporto fra ricavi, spese e utili, noi abbiamo analizzato
la convenzione in atto e non abbiamo rilevato discrepanze tali da
mettere in discussione la validità della convenzione e da farci
affermare che la convenzione contrasta con gli interessi
dell'Amministrazione. La valutazione che le strutture
dell'Assessorato hanno fatto sono di tipo diverso.
Se poi la Società ISECO produce utili, così come produce utili,
credo che questo derivi dal complesso delle attività della Società
e non solo dalla gestione del centro di essiccamento. Credo che
questo dipenda dalle indubbie capacità imprenditoriali del
"management" della Società e non credo che di questo ci si debba
stupire più di tanto. E poi non credo neanche che sia compito
dell'Assessorato dell'agricoltura, che ha in corso una convenzione,
andare a valutare se c'è oppure no capacità imprenditoriale da
parte dell'ISECO. Ne prendiamo atto con soddisfazione tenuto conto
del fatto che la Società è una partecipata Finaosta.
Voglio solo evidenziare un dato: che rispetto a quanto previsto
dalla convenzione, l'occupazione è sicuramente raddoppiata, si
parla di 39 unità; che la Società versa IVA, IRPEG, IRPEF e ILOR
per 2,8 miliardi. Evito tutto il panegirico sui 9/10 del riparto
fiscale.
Per quanto riguarda la quarta e conclusiva domanda: se si
intende procedere alla revisione dei termini della convenzione
nell'interesse dell'Amministrazione regionale, premesso che
dall'analisi che abbiamo fatto questa convenzione non contrasta
affatto con gli interessi dell'Amministrazione regionale, devo dire
invece che stiamo valutando con la Società eventuali futuri
sviluppi che possono andare in diverse direzioni. Intanto stiamo
valutando la possibilità e l'opportunità di adeguare la situazione
impiantistica e quindi le possibilità produttive dello stabilimento
di Saint-Marcel perché è sicuramente possibile migliorare
l'efficienza funzionale del centro e soprattutto andare a
diversificare la produzione, o meglio, migliorare in termini
quantitativi le produzioni tenuto conto che il valore aggiunto del
siero in polvere adesso prodotto, destinato ad uso zootecnico, è
sicuramente basso, mentre ben diverso sarebbe il valore aggiunto se
quel siero potesse essere utilizzato per l'alimentazione umana.
Altro ragionamento che stiamo facendo con la Società riguarda la
questione del burrificio, tenuto conto che attualmente al Centro di
essiccamento di Saint-Marcel si conferisce del siero magro con
oneri di trasporto sicuramente importanti, oneri che si
manterrebbero identici se invece di siero magro si trasportasse
siero grasso, stiamo valutando che tipo di investimenti è
necessario fare per attrezzare il Centro di Saint-Marcel con
impianti che possano scremare e pastorizzare il siero da
trasformare in burro presso la Centrale del latte.
Sono ragionamenti che stiamo facendo in queste settimane
rispetto ai quali posso solo confermare le intenzioni, non posso
anticipare le conclusioni.
Presidente Ha chiesto la parola il Consigliere Viérin Marco.
Viérin M. (Aut) Oggi non sono per niente soddisfatto delle
risposte dell'Assessore perché non è possibile, Assessore, finire
con le sue ultime dichiarazioni secondo cui "va bene così, Madama
la Marchesa". Questo, secondo lei, perché io le dimostrerò che c'è
qualcosa di anormale. Ora voglio capire se quest'anormale è frutto
di un'incomprensione o se è frutto di qualcos'altro e sarò molto
preciso.
Partendo dalle risposte che lei ha dato alle mie domande,
proprio per non dimenticarmi di niente, lei mi dice che la quota
fissa è 1 miliardo e 2, la proporzionale 150 milioni circa, 700
milioni circa la revisione prezzi per circa 2 miliardi, ed è quello
che ho anticipato poc'anzi. Ho anche anticipato che i 3 e 3 del ?96
erano dovuti ad un discorso del pregresso.
Mi sono dimenticato di una cosa, che aggrava ancora la
questione, e cioè il trasporto non è a carico della Società, è
pagato dalla Regione, quindi la Società si trova il prodotto
trasportato a porto franco. Questo è un ulteriore aggravante.
Seconda domanda: lei mi dice, Assessore, che l'ISECO ha due
convenzioni con la Rava, di una ero al corrente, quella con i
caseifici, e ritengo che sia una cosa logica, anche la seconda
presumo non crei problemi, quindi su questa risposta non ho niente
da obiettare, anzi.
Sulla terza domanda lei dice testualmente che il 47 percento è
quanto conferito dalle nostre convenzioni in essere con l'ISECO;
allora non capisco cosa si vuole definire perché lei dice ancora
che non sono stati rilevati motivi per rimettere in discussione la
convenzione che non contrasta con l'interesse della Regione e
aggiunge che non capisce perché debba avere un significato che il
53 percento questa Società lo faccia con terzi. Assessore, questo è
un discorso molto semplice da un punto di vista imprenditoriale: se
posso avere garanzie certe sulla sede dello stabilimento, su uno
zoccolo duro di lavoro che non perderò mai e sul quale guadagnerò
sempre, io posso dedicarmi per l'altro 50 percento ad altre
attività a rischio; lo farebbero tutti. Se potessimo andare a dire
a tutti gli imprenditori valdostani: vi garantiamo il 50 percento
della vostra attività per 15 anni, sul restante 50 percento
prendetevi i vostri rischi, tutti gli imprenditori accetterebbero
al volo questa convenzione. Anche perché con il 50 percento di
lavoro certo, ma con alle spalle la possibilità di utilizzarlo in
uno stabilimento di proprietà regionale, l'imprenditore sul 50
percento che va a ricercare nel mercato libero può avere un
abbattimento di costi fissi e questo è un altro vantaggio. Ecco
perché era importante sapere quanto era, rispetto al bilancio
complessivo, la percentuale di lavoro che l'ISECO faceva a seguito
di convenzione con l'Amministrazione regionale.
Nella risposta alla terza domanda l'Assessore mi ha detto che,
se la Società ISECO produce utile, meglio per loro, non c'è da
stupirsi, non è nostro compito. Condivido questo giudizio, ma lo
condivido se, e dove sta il se? Sta nel fatto che tutte le altre
società che fanno il lavoro che l'ISECO fa per nome e per conto
della Regione in base alla convenzione dell'88, tutte le altre
società del nord Italia non è che prendono dei contributi, pagano.
Qui porto un caso specifico così i colleghi possono verificarlo, ad
esempio sul nord Italia la Ditta francese Eroserum paga da 8-10
lire al litro il siero agli agricoltori e guarda caso anche l'ISECO
paga, purtroppo non paga il siero che prende dai nostri contadini
ai quali dà il contributo la Regione, ma paga il siero che compra
fuori Valle. Qua non ci siamo, Assessore, c'è qualcosa che non va;
altro che la Regione non deve andare a vedere perché ha questi
utili! Lo credo bene che ha gli utili!
Detto questo della situazione di mercato, torno sul discorso del
futuro perché ho voluto lanciare un sasso nello stagno sul futuro,
punto sul quale l'Assessore ha un po' glissato? Qui dobbiamo
decidere perché il problema sarà chiaro: o sarà l'ISECO, quindi la
Regione spenderà altri soldi per potenziare quello stabilimento e
darà altre possibilità di un certo tipo all'ISECO, penalizzando il
settore agricolo valdostano, oppure la cosa più logica è cercare di
far arrivare a pareggio di bilancio la Centrale del latte perché
questa non potrà andare a pareggio se non fa queste cose. Faccio
una domanda: perché non può essere la Centrale del latte che fa
quello che fa l'ISECO oggi? Forse, anziché dare noi quei 3-4
miliardi l'anno per pareggiare i buchi della Centrale, se li
troverebbe a bilancio perché sono gli utili che ha l'ISECO oggi,
quindi arriveremmo se non altro a portare in pareggio la Centrale.
Non ho mai capito perché queste cose non può farle la Centrale del
latte. La Centrale del latte avrebbe solo bisogno di fare la
raccolta del siero, poi di fare un discorso di diminuzione di
volume - cosa che in gergo tecnico mi pare si chiami compattazione
- e infine questo volume viene addirittura la Società Euroserum a
ritirarlo presso lo Stabilimento di Gressan, quindi noi certamente
otterremmo un pareggio della Centrale del latte e allo stesso tempo
una diminuzione di spese per contributi all'ISECO. Questo è chiaro.
Se l'Assessore non vuole aprire gli occhi su questo fatto e non
trovare una gabola nella convenzione per non farci prendere in giro
ancora per 6-7 anni, io invece credo che lo si debba fare perché
ritengo che il danno per l'Amministrazione regionale sia enorme.
Non vorrei che si continuasse a fare gli investimenti sullo
Stabilimento di Saint-Marcel di proprietà della Regione in comodato
all'ISECO anche sul discorso del burro e della panna perché nella
Centrale del latte abbiamo degli spazi vuoti che potrebbero essere
utilizzati per inserire degli impianti che possono permettere di
fare queste cose tanto più che la Centrale del latte può poi
restituire il prodotto ai caseifici per la vendita.
Con questa situazione l'Assessore non può dire che alla Regione
non interessa se l'ISECO ha il 40 percento di utile sul fatturato,
non può dire questo perché è pazzesco soprattutto se confrontato
alle altre imprese che fanno la stessa lavorazione nel resto
d'Italia che non percepiscono nessun contributo, anzi pagano il
siero un tanto al litro agli agricoltori, cosa che qui non
facciamo. Anzi, sembra quasi che gli facciamo una cortesia ad
andargli a prendere il siero, altrimenti non sanno dove smaltirlo,
ma non gli diciamo che, se si impostasse la cosa in maniera
diversa, potremmo pagarlo anche 5-6 lire al litro anziché fargli la
cortesia di andarglielo a prendere, come fanno nel nord Italia.
È un discorso per il quale intervenire richiede anche un anno o
un anno e mezzo, però non accetto le risposte dell'Assessore che
dice che va bene così. Non posso accettarle come Consigliere
regionale e come Valdostano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK