Consiglio Regionale della Valle d'Aosta - Oggetto del Consiglio n. 1431 del 1° ottobre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1431 del 1° ottobre 1990 - Resoconto
OGGETTO N. 1431/IX - PROBLEMI DERIVANTI DAI RITARDI
NELL'AVVIO DEI LAVORI DI RIFACIMENTO DELL'IMPIANTO FUNIVIARIO
BUISSON - CHAMOIS. (Interpellanza)
PRESIDENT:
Je donne lecture de l'interpellation présentée
par le Conseiller Riccarand et inscrite au point 8 de l'ordre du
jour.
INTERPELLANZA
APPRESO che il Sindaco del Comune di Chamois, in data 20 luglio
1990, ha emanato una ordinanza con cui si consente alle automobili
di raggiungere Chamois attraverso la strada che giunge da La
Magdeleine;
RILEVATO che tale ordinanza rischia di snaturare totalmente
l'unico Comune valdostano libero dalle automobili;
APPRESO INFINE che vi sarebbero gravi ritardi nell'avvio dei
lavori di rifacimento dell'impianto funiviario Buisson-Chamois;
sottoscritto Consigliere regionale del Gruppo Verde
Alternativo
INTERPELLA
la Giunta regionale per sapere:
1) che cosa si intende fare per ottenere la revoca
dell’ordinanza del 20 luglio 1990 del Sindaco di
Chamois e per impedire l'accesso di automobili al citato
Comune;
2) quali sono i motivi del ritardo nel rifacimento dell'impianto
funiviario Buisson-Chamois e come si intende operare per un
sollecito avvio dei lavori.
PRESIDENT:
Le Conseiller Riccarand a demandé la parole; il
en a la faculté.
RICCARAND (VA):
Questa interpellanza affronta due
aspetti.
Un primo aspetto è legato ad un'ordinanza del Sindaco del Comune
di Chamois, del 20 luglio 1990, che mi è stata segnalata e che
contiene delle affermazioni abbastanza preoccupanti, nel senso che
vi si dice:
"La circolazione ed il parcheggio dei veicoli a
motore provenienti dal Comune di La Magdeleine sono consentiti a
proprio rischio e pericolo ai proprietari, usufruttuari, conduttori
ed ai loro familiari ed ospiti ed a tutti coloro che abbiano
necessità di accedervi per motivi di abitazione, dimora, lavoro o
di servizio".
In questa ordinanza è usata una formulazione talmente ampia che
vi si può far rientrare chiunque e con essa si concede in pratica
l'autorizzazione ad uno spettro molto ampio di persone di accedere
in auto al Comune di Chamois provenendo dalla pista di La
Magdeleine.
Tutti sappiamo che tra le caratteristiche che lo rendono famoso
in tutta Italia ed in diverse parti d'Europa vi è anche il fatto di
non poter essere raggiunto con l'automobile. Fino a tempi
abbastanza recenti era vietato arrivarvi in automobile e solo in
casi particolari, quando c’erano difficoltà di
funzionamento della funivia o del carrello per il trasporto del
materiale, si concedeva ad un camion l'autorizzazione di fare un
servizio per il trasporto di materiale.
A noi sembra che questa ordinanza, così com'è stata impostata,
sia sbagliata e debba essere radicalmente modificata, in modo che
non si sparga la voce che a Chamois si può arrivare con
l’auto, con la conseguente invasione di veicoli, che
snaturerebbe nel modo più completo quella realtà che invece deve
essere accuratamente protetta.
Il primo punto che poniamo all'attenzione del Consiglio
nell'interpellanza concerne appunto l'attenzione, le iniziative e
gli interventi fatti dall'Amministrazione regionale per arrivare ad
una urgente modifica di questa ordinanza, che può avere delle
conseguenze negative.
L'altro problema che viene posto concerne il tipo di
collegamento tra Chamois e gli altri comuni del fondovalle.
Sappiamo che con una legge regionale è stata finanziata una
nuova funivia, ma ci risulta che i progetti, le procedure, gli
appalti ed i lavori non siano andati avanti. Probabilmente si
stanno vagliando ancora altre ipotesi. Tuttavia, poiché il Comune
di Chamois e le organizzazioni sindacali hanno avanzato proteste
sul funzionamento del collegamento funiviario, ci sembra che il
problema sia lasciato in uno stato di incertezza estremamente
grave, mentre dovrebbe essere affrontato in modo globale, facendo
delle scelte molto nette e chiare, che salvaguardino le
caratteristiche del Comune di Chamois.
"No", quindi, a qualsiasi tipo di autorizzazione, e soprattutto
ad autorizzazioni di così larga scala, e all'accesso di autoveicoli
al Comune; "no" a strade di collegamento che snaturerebbero questo
Comune; "sì", invece, ad un collegamento su rotaia o con funivia,
che però deve essere realizzato in tempi brevi, altrimenti si
pongono dei problemi di accessibilità e di isolamento del
Comune.
Vorremmo sapere, appunto, quali sono le intenzioni e gli impegni
della Giunta regionale su tutti questi punti
PRESIDENT:
Monsieur Fosson, Assesseur à l'Industrie,
Commerce, Artisanat et Transports, a demandé la parole; il en a la
faculté.
FOSSON (DC):
Il Consigliere Riccarand pone due ordini di
problemi.
Il primo riguarda l'ordinanza emessa in data 20 luglio 1990 dal
Sindaco di Chamois. Devo dire che quell'ordinanza si rifà a due
deliberazioni del Consiglio comunale, la n. 107 del 21 novembre
1986 e la n. 9 del 4 marzo 1987, e contiene concetti che sono già
ampiamente riportati nelle due deliberazioni citate, che hanno per
oggetto il regolamento di polizia rurale.
Fra l'altro, il primo capoverso dell'ordinanza del Sindaco, che
coincide con il primo comma dell'articolo 6 della deliberazione n.
107, dice:
"In tutto il territorio del Comune di Chamois è fatto
divieto di circolare e parcheggiare con qualsiasi tipo di veicolo a
motore".
Il problema sollevato dal Consigliere Riccarand, che è riportato
in un altro capoverso dell'ordinanza del Sindaco, prevede l'accesso
alle strade interpoderali per gli alpeggi del Comune di Chamois,
però dice chiaramente che tale accesso non è consentito oltre il
torrente denominato Chamois e quindi non è consentito l'accesso
all'abitato ed ai villaggi che costituiscono il nucleo principale
di Chamois.
In questo senso ho potuto avere dei contatti con il Comune di
Chamois e con lo stesso Comune di La Magdeleine ed ho constatato
che c'è un'identità di vedute rispetto al fatto che il Comune di
Chamois debba essere collegato con il fondovalle soltanto con
funivia o con un mezzo analogo e non quindi con veicoli a motore e
su ruote, proprio perché Chamois deve mantenere le sue peculiari
caratteristiche, come è stato sottolineato dal Consigliere
Riccarand e come tutti vogliono, all'unanimità, sia a Chamois sia
nell'ambito dell'Amministrazione regionale.
Il fatto poi che provvisoriamente si acceda con un autocarro per
il trasporto di merci o dei rifiuti solidi urbani è dovuto
semplicemente alla circostanza che la teleferica per il trasporto
dei materiali non è agibile. Questo è un primo ordine di
problemi.
Il secondo ordine di problemi concerne i motivi del ritardo nel
rifacimento dell'impianto funiviario. Sia chiaro che tale impianto
ha ricevuto ancora ultimamente le prescritte autorizzazioni dal
Ministero dei trasporti, con validità fino al 1995. L'impianto di
Chamois, quindi, funziona con tutti i crismi della legalità e dei
requisiti tecnici.
La questione delle proteste sindacali concerne tutt'un altro
discorso. Io voglio sottolineare come dieci anni fa sei dipendenti,
o poco più, dell'Amministrazione regionale facessero funzionare la
funivia ed il montacarichi, mentre oggi, pur con 20 dipendenti,
ultimamente ascesi addirittura a 24 o 25, il servizio incontri dei
problemi. Questi però sono motivi di altro ordine, che provvederemo
ugualmente a risolvere.
Per quanto riguarda la scelta del futuro collegamento, stiamo
valutando, in accordo con il Comune di Chamois, la possibilità di
passare da un collegamento di tipo funiviario ad un altro di tipo
ferroviario, ed intendo riferirmi ad una funicolare. L'ipotesi che
valuteremo con un'apposita commissione tecnica potrebbe prevedere
una funicolare in galleria, che, senza alcun impatto ambientale e
partendo dalla sponda orografica sinistra del Marmore, che verrebbe
attraversato sul ponte esistente, consentirebbe di iniziare la
salita dal piede del costone roccioso sul quale è situato
Chamois.
Questa è un'ipotesi che stiamo valutando, ma non so ancora quale
sarà la conclusione della scelta. Contiamo comunque di farla in
tempi brevi, per poi partire con gli appalti-concorso e con le
aggiudicazioni dei lavori nei tempi e nei modi prescritti dalle
leggi.
PRESIDENT:
Le Conseiller Riccarand a demandé la parole; il
en a la faculté.
RICCARAND (VA):
Mi dichiaro assolutamente insoddisfatto
della risposta dell'Assessore, nel senso che non ho sentito alcuna
parola sulla necessità di modificare l'ordinanza del Comune. Tale
ordinanza deve essere modificata perché, se è vero che inizia con
una dichiarazione di principio nella quale si afferma che in tutto
il territorio del Comune di Chamois è fatto divieto di circolare e
parcheggiare con qualsiasi tipo di veicolo a motore, in realtà poi
introduce una serie di deroghe che vanifica completamente tale
dichiarazione di principio e che consente comunque a tutti di
arrivare fino al torrente Marmore e quindi a ridosso dell'abitato,
senza che si riesca a capire dove potranno essere lasciati i
veicoli.
La formulazione delle deroghe è talmente ampia da prevedere
eccezioni per tutti (proprietari, conduttori, familiari,
ospiti...), per cui l'iniziale dichiarazione di principio non si
configura più come un divieto. E' evidente, quindi, che
l’ordinanza debba essere cambiata.
Non è molto significativo il riferimento a precedenti
deliberazioni del Consiglio comunale che risalgono al 1986 o al
1987, anzi è proprio il caso di chiedersi come mai solo adesso si
emetta un'ordinanza relativa a provvedimenti che risalgono a circa
tre o quattro anni fa. L'ordinanza è sicuramente formulata in modo
sbagliato, anche se le intenzioni potrebbero essere altre, perché
così com'essa è impostata consente praticamente a tutti di arrivare
con autoveicoli fino al torrente che è a ridosso dell'abitato, cosa
che secondo me è inaccettabile.
Io chiedo, quindi, che la Giunta assuma un preciso impegno a
verificare questo aspetto ed a sollecitarne una chiarificazione, in
modo che non ci siano dubbi e non abbiano più ad esistere deroghe
così ampie ad un divieto affermato in linea di principio.
Per quanto riguarda il tipo di collegamento, prendiamo atto di
una nuova ipotesi di collegamento funiviario, anche se il Consiglio
aveva già finanziato il rifacimento della funivia. Sicuramente il
collegamento con una funicolare può essere ancora più interessante,
però noi sollecitiamo che, con l'ausilio di tutti gli
approfondimenti necessari, si arrivi ad una decisione in tempi
abbastanza rapidi, perché non è accettabile questa situazione di
incertezza. E' vero che c'è una proroga per l'autorizzazione della
funivia, però arriva fino al 1995 e quindi i tempi non sono molto
ampi, anche perché la teleferica non funziona più da tempo e c'è
una situazione di disagio a cui bisogna dare una risposta concreta,
per non correre il rischio che i veicoli giungano sempre più
numerosi a Chamois, determinando quella serie di conseguenze
negative che tutti vogliono evitare.
Raccomando ancora alla Giunta di intervenire affinché
l'ordinanza venga radicalmente modificata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK