Consiglio Regionale della Valle d'Aosta - Oggetto del Consiglio n. 1954 del 21 settembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1954 del 21 settembre 2011 - Resoconto
OGGETTO N. 1954/XIII - Interpellanza: "Intendimenti in merito
alla futura destinazione dei poligoni di tiro di Clou-Neuf e del
Buthier".
Interpellanza
Vista la legge regionale n. 15 del 17 maggio 2010 "Interventi
regionali per il recupero e la riqualificazione del poligono di
tiro militare di
Clou-Neuf";
Tenuto conto dell'interrogazione presentata nell'adunanza
consiliare del 3 novembre 2010 con la quale si chiedeva di
conoscere lo stato delle trattative dell'accordo di programma
previsto dalla legge sopra richiamata;
Ricordato che, in quell'occasione, il Presidente della
Regione affermò che: "si sta ancora valutando l'opportunità di
procedere alla formalizzazione di un protocollo di intesa con il
Ministero,...rinviando ad un secondo tempo la definizione delle
modalità di attuazione del progetto attraverso la sottoscrizione
fra le Amministrazioni firmatarie e, altre eventualmente
interessate, dello specifico accordo di programma";
Sottolineato che, sempre rispondendo all'interrogazione, il
Presidente Rollandin informò il Consiglio della imminente
convocazione di due riunioni del Gruppo tecnico misto
Regione-Militari con l'obiettivo di rendere compatibili le attività
di tiro svolte nel poligono del Buthier
e quelle svolte al
Clou-Neuf;
i sottoscritti Consiglieri regionali
Interpellano
il Presidente della Regione per conoscere gli intendimenti in
merito alla futura destinazione dei due poligoni di tiro
interessati e i tempi necessari per la realizzazione delle opere di
recupero e riqualificazione.
F.to: Rigo - Donzel
Président
- La parole au Conseiller Secrétaire Rigo.
Rigo (PD)
- Grazie Presidente.
Brevissimamente, perché l'argomento è stato più volte affrontato
in questo Consiglio, anche in occasione dell'approvazione, a maggio
2010, di una specifica legge regionale e perché parliamo della
riqualificazione di una struttura, riqualificazione da tutti
auspicata e attesa dai cacciatori, dall'esercito, dalle forze di
polizia, dai forestali, dai vigili urbani. A novembre dell'anno
scorso il Presidente della Regione ci aveva informati dello stato
delle trattative e sui lavori del gruppo tecnico misto
Regione-militari (mi sembra lo avesse chiamato così). Prima di
giungere alla stipula dell'accordo di programma previsto dalla
legge regionale, disse che si dovevano sciogliere alcuni nodi
rappresentati dalle due linee di tiro: quella del Clou-Neuf e
quella del Buthier. Un approfondimento volto anche a definire tutte
quelle modifiche progettuali necessarie per un adeguamento alle
mutate disposizioni di legge, e verificare, nel concreto, la
possibilità di un contenimento dei costi, sia per quanto riguarda
quelli strutturali della riqualificazione vera e propria che quelli
gestionali dei due poligoni di tiro.
Ho cercato di riassumere velocemente quelle che erano state le
indicazioni date dal Presidente nell'ultima riunione del Consiglio
in cui abbiamo parlato di questo argomento, quindi di aver
riassunto i termini della questione. Adesso ascolteremo con
attenzione la risposta del Presidente, sperando di trovarci tutte
quelle indicazioni utili e necessarie per giungere alla soluzione
di una questione complicata e in modo da soddisfare le aspirazioni
- lo aveva ribadito anche il Presidente - di tutte quelle persone e
quei corpi dello Stato e della Regione che attendono da anni
risposte ai loro problemi. Grazie.
Président
- La parole au Président de la Région,
Rollandin.
Rollandin (UV)
- Grazie Presidente. Ringrazio il collega
Rigo, che ha voluto risottolineare questo tema che, concordo, è di
grande interesse per tutti gli attori direttamente coinvolti, oltre
ai cacciatori anche le forze dell'ordine ed i militari ai vari
livelli.
Nella risposta all'interrogazione del 3 novembre scorso avevo
accennato alla possibile formalizzazione di un protocollo d'intesa
con il Ministero della difesa; una bozza del protocollo è stata
confezionata e formalmente inviata il 28 febbraio scorso al
Comandante del Centro addestramento alpino, che già il 18 aprile
2011 (poi darò copia al collega per le date) ha espresso la sua
piena condivisione dei contenuti. Il testo è ora al vaglio
dell'Amministrazione militare per una condivisione definitiva e
formale, che dovrebbe arrivare a breve, necessaria per la
successiva approvazione da parte della Giunta. Con questo
protocollo d'intesa saranno fissati i reciproci impegni, sia della
Regione che dell'Amministrazione militare, e saranno soprattutto
fissati i tempi per la stipula dell'accordo di programma previsto
dalla legge n. 15/2010.
Sempre con riferimento a quanto comunicato il 3 novembre 2010,
l'8 novembre del 2010 si è tenuta una riunione del Comitato tecnico
misto (Regione-militari) che ha approfondito la soluzione
prospettata relativa all'attuale sede del tiro a segno nazionale di
Aosta, in regione Saumont, mediante la realizzazione di una nuova
linea a 100, 200 e 300 metri, per le esigenze rappresentate dalla
Regione a norma ed avente carattere definitivo, quindi non solo più
in via transitoria. Il 18 novembre il Comitato misto paritetico
regionale (CoMiPar) ha avallato l'opera svolta dal comitato,
facendo propria la proposta avanzata dal Comitato tecnico relativa
all'affidamento di un incarico per la redazione dello studio di
fattibilità. È poi seguito l'iter per l'affidamento di detto
incarico sulla base delle nuove disposizioni della legge n. 18 per
gli incarichi; al riguardo la Regione si è anche attivata per
acquisire il parere della SAV e dell'ANAS per la costruzione della
predetta linea di tiro nell'ambito del poligono di Saumont, atteso
che la stessa interferisce parzialmente con i terreni di proprietà
SAV sottostanti al viadotto Buthier. Sulla base della risposta che
avremo da SAV e ANAS potremo disporre dello studio di fattibilità
definitivo.
In conclusione, per rispondere a quanto richiesto
dall'interpellanza, si confermano gli intendimenti della Regione
condivisi dalla parte militare di procedere all'implementazione
dell'attuale sede del tiro a segno nazionale di Aosta, in località
Buthier, mediante la realizzazione di una nuova linea tiro a stesa
a 300 metri sul sedime non demaniale. In questo modo il poligono di
Buthier consentirebbe di rispondere anche alle esigenze dei
militari durante i lavori di Clou-Neuf, nonché di valorizzare
ulteriormente l'attività di tiro a segno in una struttura a norma
per la federazione nazionale, quindi in grado di accogliere anche
le competizioni che oggi invece non possono essere fatte.
L'ipotesi, se percorribile, configurerà un'azione coordinata e
sinergica rispetto al progetto di recupero e riqualificazione del
poligono di Clou-Neuf, il cui sviluppo verrà visto in coordinamento
con le attività militari e, se del caso, naturalmente il progetto
sarà con loro coordinato. Si tratta di approfondimenti essenziali
in quanto a Clou-Neuf la Regione realizzerebbe una struttura su
sedime demaniale che entrerebbe quindi nella proprietà dello Stato.
Da non ignorare poi le sempre più intense esigenze addestrative dei
militari, che potrebbero limitare l'utilizzo a fini civili del
nuovo poligono in co-uso.
Darò copia al collega. Grazie.
Presidente
- La parola al Consigliere Segretario
Rigo.
Rigo (PD)
- Grazie Presidente.
Se non ho capito male, alcuni nodi che erano stati presentati
dal Presidente nella precedente discussione sono stati sciolti. Io
non entro nel merito delle scelte fatte dai comitati appositamente
nominati e professionalmente competenti per prendere queste
decisioni, mi limito ad osservare due cose: la prima, bisognerebbe
sollecitare la SAV perché si pronunci al più presto per quanto
riguarda quanto di sua competenza, perché si possa finalmente dare
il via allo studio preliminare per quanto riguarda il poligono di
tiro del Buthier e spero, in questo senso, che nella relazione al
bilancio per il prossimo anno il Presidente, su questo argomento,
ci possa delineare la definizione di una tempistica più concreta.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK