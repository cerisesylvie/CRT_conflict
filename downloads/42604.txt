Consiglio Regionale della Valle d'Aosta - Oggetto del Consiglio n. 151 del 3 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 151 del 3 dicembre 2020 - Resoconto
OGGETTO N. 151/XVI - Interpellanza: "Intendimenti in merito
al divieto di abbruciamenti di biomassa vegetale derivanti da
attività agricole".
Bertin (Presidente) -
Alla presenza di 32 Consiglieri,
diamo avvio a questi lavori pomeridiani del Consiglio. Vi propongo,
in ragione del fatto che manca soltanto un'interpellanza, di
affrontare l'oggetto n. 37, per poi in seguito passare al bilancio
del Consiglio e poi alla discussione riguardante le nuove
situazioni collegate alla pandemia.
Per l'illustrazione, collega Segretario Distort, ne ha
facoltà.
Distort (LEGA VDA) -
La presente interpellanza è relativa
al tema della possibilità di portare a combustione, di bruciare i
residui vegetali all'interno dei terreni agricoli e all'interno
delle aree verdi considerate anche all'interno di zone urbanistiche
B o C.
Parte dal presupposto che durante il periodo di emergenza
sanitaria della scorsa primavera si era diramato un comunicato che
vietava tutti gli abbruciamenti di biomassa vegetale derivanti da
attività agricole di qualsiasi tipo, sia presso le aziende agricole
sia in aperta campagna, e questo divieto era legato a un fatto
sanitario nell'obiettivo di mantenere bassi i tassi di inquinanti
che potenzialmente potessero causare problemi respiratori.
In questa situazione di divieto, l'Assessorato ha aperto una
finestra, ha precisato che per quanto riguardava le aziende
agricole potesse risultare possibile l'abbruciamento di residui
vegetali quando l'attività stessa fosse ricondotta alle buone
pratiche agricole indispensabili per la stessa produttività e
comunque nel rispetto della vigente normativa.
Attualmente, dalle informazioni raccolte risulta permanere il
divieto di abbruciamento nelle zone urbanizzate per qualsiasi
quantità di materiale organico, quindi aree verdi di pertinenza dei
fabbricati, e risulta che appunto queste situazioni di divieto non
siano ancora revocate.
Evidenziato che il periodo è stato lungo, dalla primavera a
oggi, sappiamo benissimo che dal punto di vista della condotta
della pulizia dei fondi sia agricoli sia comunque fondi verdi a
pertinenza delle abitazioni, laddove chiaramente le dimensioni
diano un minimo senso perché è chiaro che una piccola biomassa
viene raccolta nei cassonetti predisposti e smaltita attraverso il
sistema comunale, ma nel caso noi abbiamo un territorio e una
prevalenza di attività abilitative connesse con lo sfruttamento di
suoli, i suoli agricoli, con la buona pratica anche a livello
privato, del singolo privato, di pulizia del proprio fondo con
eliminazione di arbusti e quindi creazione di una biomassa che, nel
caso di legna più nobile diventa occasione di costruire una scorta
di legna da ardere, e, ovviamente, nel caso di legna più piccola
risulta un ingombro difficile da smaltire attraverso i cassonetti,
un ingombro che tende a permanere sul territorio in mucchi
dislocati all'interno della propria proprietà in attesa di avere
l'autorizzazione per operare l'abbruciamento di tali masse e per
smaltirle in maniera estremamente più veloce, secondo le pratiche
che da generazioni vengono operate nel nostro territorio.
Alla luce quindi di una situazione che tende a essere poco
chiara perché da quanto risulta osservando il territorio si
percepiscono in certe giornate segnali di fumo nel vero senso della
parola, quindi segnali che dimostrano che c'è qualcuno che sta
continuando a portare avanti queste prassi di abbruciamento in zone
comunque urbanizzate. Teniamo conto della natura, delle
caratteristiche del nostro territorio dove in buona parte dei
Comuni è mescolata la dimensione abitativa con gli insediamenti di
aree verdi non necessariamente collocati in zone E di piano
regolatore.
Quindi per l'opportuna chiarezza nei confronti dei cittadini
valdostani per poter avere la visione completa e chiara delle
attività lecite e non lecite e nell'interesse di arrivare a una
soluzione che possa permettere lo smaltimento delle biomasse
accumulate che non diventino esse stesse rischio di una massa
ignica, quindi in caso di eventuali formazione d'incendi per vari
motivi accidentali o, peggio ancora, dolosi, che diventi una massa
che possa generare addirittura pericolo.
Tutto questo inquadrato in una visione di emergenza sanitaria
tutt'ora in atto, inquadrata nella situazione delle norme di
antincendio e delle buone prassi e delle predisposizioni dei
sistemi di sicurezza per spegnere eventuali incendi che potrebbero
generarsi, o allargamento della sede dell'abbruciamento; mi
riferisco a quelle prassi, per entrare nello specifico, che
prevedono la disposizione di tubazioni collegate a una linea idrica
per poter intervenire immediatamente in caso di allargamento
dell'area di combustione.
In questo quadro di poca chiarezza per i cittadini valdostani,
io chiedo all'Assessore di riferimento: "quali sono le intenzioni
presenti e future relative al divieto di abbruciamenti di biomassa
vegetale derivanti da attività agricole e di pulizia in genere
degli appezzamenti di qualsiasi tipo nelle varie zone del
territorio valdostano e con quali modalità e quali tempi questo
venga definito".
Presidente -
Per la risposta, l'assessore Sapinet ne ha
facoltà.
Sapinet (UV) -
Grazie al collega Distort che porta in
aula questa tematica che è abbastanza sentita sul territorio e che
divide anche un po' i nostri cittadini in base alle varie
sensibilità.
Proverò a fare il punto sulla situazione attuale e poi è ovvio
che per il futuro dovremo programmarci e organizzarci.
Come è noto, l'abbruciamento dei residui vegetali è una pratica
consolidata in Valle d'Aosta - come del resto in molte altre parti
d'Italia e non solo - ed è considerata una pratica agricola
ordinaria che deve essere effettuata dal primo mattino per evitare
che il vento possa disperdere le scintille e innescare incendi, ma
nello stesso tempo l'assenza di vento impedisce effettivamente la
dispersione e il trasporto d'inquinanti che quindi si accumulano
negli strati bassi dell'atmosfera, come giustamente lei ha
segnalato e come potevamo vedere in questi giorni scorsi con
particolari condizioni climatiche.
Per questo motivo, come giustamente ricordato
nell'interpellanza, erano state poste in primavera delle
limitazioni alle effettuazioni di tali pratiche, in concomitanza al
picco epidemico dell'emergenza sanitaria in corso, anche facendo
riferimento a quanto previsto dal primo decreto dell'11 marzo 2020
non rientrando tra le attività considerate come indispensabili.
Al fine di rispondere al quesito, è utile riprendere il quadro
normativo nazionale di riferimento entro il perimetro del quale si
dovrà coordinare ogni azione amministrativa e legislativa.
Ai sensi della normativa vigente in materia, cioè il Decreto
legislativo 152/2006 "Norme in materia ambientale", articolo 182
comma 6 bis, sono ammessi gli abbruciamenti in piccoli cumuli in
quantità giornaliere non superiore a tre metri steri per ettaro dei
materiali vegetali di cui all'articolo 185 comma 1 lettera F,
effettuati nel luogo di produzione per il rimpiego dei materiali
come sostanze concimanti o ammendanti, in quanto considerate
normali pratiche agricole.
Per quanto riguarda la disciplina per la tutela della salute e
l'incolumità pubblica, il Codice civile all'articolo 844 inoltre
definisce che il proprietario non può impedire le immissioni di
fumo o di calore derivanti dal fondo del vicino se non superano la
normale tollerabilità, ma è chiaro che stabilire qual è la normale
tollerabilità, che compete al Giudice, non è semplice.
Più ampia trattazione sulla normativa in materia di
abbruciamenti dei residui vegetali trova illustrazione nelle linee
guida per la corretta gestione degli abbruciamenti agricoli,
pubblicata sul sito Internet istituzionale della Regione nel mese
di agosto 2019.
Il documento comprende una parte tecnica dove sono illustrati
gli effetti sulla qualità dell'aria generata dalla combustione in
campo aperto di tale residui, una sintesi delle linee
comportamentali estrapolate dalle normative vigenti nonché il
regime sanzionatorio per chi trasgredisce le norme in materia.
Della problematica si occupò in passato l'organo di Governo con
la delibera di Giunta regionale 1258 del 18 settembre 2017, la
quale approvò in via sperimentale per gli anni 2017-2018 ulteriori
limitazioni anche agli abbruciamenti a scopo agricolo, al fine di
tutelare la qualità dell'aria e della salute in applicazione del
piano regionale per la tutela della qualità dell'aria, senza
tuttavia poterne ovviamente prevedere l'impianto sanzionatorio che
può essere solamente definito mediante legge.
In sintesi, dedotti gli abbruciamenti effettuati nell'ambito
delle normali pratiche agricole - dove appunto la cenere deve
essere effettivamente reimmessa nel ciclo di lavorazione del
terreno e utilizzata come concimante - non sono ammessi
abbruciamenti effettuati al solo scopo di pulizia per disfarsi di
residui che avrebbero potuto essere smaltiti in altro modo, ad
esempio tramite la raccolta del verde gestita dalle Unités.
È opportuno precisare che la normativa non fa distinzione fra
fondi agricoli coltivati a scopo produttivo dalle aziende agricole
e quelli destinati all'autoconsumo, coltivati dai privati.
In virtù del combinato disposto dall'articolo 182 comma 6-bis e
185 comma 1 lettera F del Decreto legislativo del 3 aprile 2006,
gli abbruciamenti non ammessi costituiscono gestione illecita di
rifiuti, smaltimento tramite termodistruzione, e come tali sono
soggetti alle sanzioni previste dall'articolo 256 del citato
Decreto.
Infine si segnala, come è noto, che nei periodi di massima
pericolosità per gli incendi boschivi dichiarati dal Presidente
della Regione, qualsiasi tipo di abbruciamenti è sempre
vietato.
Fermo restando le attuali possibilità e limitazioni derivanti
dall'attuale impianto normativo e venendo invece alle iniziative
che dovranno essere portate avanti, l'azione di Governo si dovrà
muovere su due piani: autoincentivare e promuovere la raccolta dei
residui vegetali che non possono essere avviati a smaltimento
tramite abbruciamento perché effettuati appunto in modi e da
soggetti non previsti dall'attuale normativa, prevedendo il
coinvolgimento degli enti locali e, dall'altra, promuovere
un'iniziativa legislativa che soddisfi e contemperi le giuste
esigenze del mondo agricolo nel rispetto della tutela ambientale e
della salute di tutti.
Poi le farò avere anche una copia visto che sono parecchi i
decreti e le normative citati, in modo che possa verificare con
calma.
Presidente -
Per la replica, il collega Distort.
Distort (LEGA VDA) -
La risposta la pone, Assessore, in
perfetta vicinanza alla nostra popolazione, perché mi pare che non
sia chiaro neanche dalla posizione dell'Assessorato; giustamente
lei ha messo in atto, ha elencato una serie di misure dal punto di
vista legislativo, dal punto di vista disciplinatorio che però
portano con loro tutta una serie di aleatorietà per le quali
diventa difficile capire.
Ma allora, in buona sostanza, si può sapere come ci si deve
comportare? Io aspetto questa documentazione che gentilmente lei mi
trasmetterà e apprezzo il suo gesto, però in definitiva, capisce
che, anche mentre esponeva la risposta, dei quesiti continuano a
porsi e a rimanere in atto.
Poi riguardo al fatto stesso che s'incentivi lo smaltimento
attraverso i sistemi di raccolta dei rifiuti vegetali, teniamo
conto della conformazione del nostro terreno, del nostro
territorio. Noi abbiamo un territorio che nella stragrande
maggioranza è posto in declivio e nella stragrande maggioranza è
servito da sentieri, quindi pensare di smaltire dei rifiuti
vegetali allo stato verde - che crea miglior facilità di
comportamento perché il coefficiente elastico di questi residui
permette una gestione, un trattamento anche di plasticità del
rifiuto stesso che può essere legato in fascine e stretto - o allo
stato secco - che crea maggiori problemi di compattamento -
comporta che devono poi essere trasportati fino al punto più vicino
dove possa essere disponibile un mezzo o lo stesso bidone per il
servizio di raccolta. Quindi vuol dire chiedere alla popolazione
valdostana ulteriori sforzi.
Allora quando si deve fare, se così si deve fare, penso che una
società matura si prenda le proprie responsabilità e si organizzi,
però bisogna tener conto di tutto questo, perché noi ci troviamo
molto spesso in condizioni di dover fare parecchie centinaia di
metri per spostare la massa vegetale dal punto in cui si è generata
la pulizia dell'area agricola o del fondo fino al punto in cui si
possano smaltire attraverso un mezzo di trasporto questi
rifiuti.
Questo deve essere tenuto presente, perché è così che si
risponde alla popolazione. Poi è chiaro che esiste la regola che si
fa di necessità virtù.
Allora è importante ancora avere un ulteriore approfondimento
perché, a mio parere, questo approfondimento non è ancora definito,
penso che lei, Assessore, convenga con me.
Quindi inviterei lei, Assessore, a partire da questa
interpellanza per approfondire maggiormente con gli uffici e con le
strutture il discorso nell'ottica del bene comune.
Chiaramente le sostanze inquinanti emesse dalla combustione sono
note ma così è noto anche il ciclo di produzione di ossigeno nella
crescita di queste stesse essenze vegetali, motivo per cui
l'utilizzo delle biomasse nel riscaldamento è considerato un
combustibile virtuoso, proprio perché nel ciclo di vita del
vegetale si produce ossigeno in quantità sicuramente superiore
all'ossido di carbonio emesso durante la combustione.
Questo stesso principio deve valere anche nelle attività
agricole o legate ai fondi agricoli.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK