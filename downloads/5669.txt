Consiglio Regionale della Valle d'Aosta - Oggetto del Consiglio n. 92 del 26 ottobre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 92 del 26 ottobre 1983 - Resoconto
OBJET N° 92/VIII - INITIATIVES POUR LE DESARMEMENT NUCLEAIRE
EN EUROPE. (Approbation d'un ordre du jour et retrait de
motions).
PRESIDENTE:
Se non vi sono obiezioni, le mozioni
presentate rispettivamente dal Consigliere Riccarand e dai
Consiglieri Mafrica, Tonino, Bajocco, Millet e Dolchi, saranno
discusse insieme perché trattano lo stesso argomento.
Ne do lettura.
MOZIONE
RILEVATO che il piano operativo per l'installazione in Europa
occidentale dei missili a testata nucleare, Pershing e Cruise,
procede regolarmente, nel rispetto dei tempi previsti dalla
NATO;
CONSTATATO che i prossimi mesi saranno, quindi, decisivi,
perché porteranno o ad una riduzione degli armamenti nucleari in
tutta l'Europa oppure ad un nuovo, spaventoso balzo in avanti di
tali armamenti con l'installazione di 108 Pershing e 464 Cruise e
con il prevedibile ulteriore aumento dei missili SS-20 schierati
nell'Europa orientale;
CONSTATATO altresì che contro la spirale del riarmo (che
distrugge risorse e prepara un inaudito sterminio) si è ormai
espresso un vasto movimento per la pace;
SOTTOLINEATO che recenti episodi, come l'atroce abbattimento
di un aereo civile sud-coreano da parte dell'aviazione dell'URSS,
dimostrano la pericolosità dell'attuale stato di tensione nei
rapporti internazionali e accrescono i rischi di
un
catastrofico uso delle armi nucleari;
PRESO ATTO delle dichiarazioni programmatiche del Presidente
del Consiglio dei Ministri, On. Bettino Craxi, con cui il Governo
italiano si è impegnato ad esperire tutti i tentativi possibili
perché i negoziati in corso a Ginevra abbiano una positiva
conclusione nell'ottica di evitare la installazione in Europa dei
nuovi missili;
VISTE le proposte del Primo Ministro di Grecia, Andreas
Papandreu, per un rinvio di almeno sei mesi della data fissata per
l'inizio dell'installazione dei missili NATO in Europa occidentale,
dando così più spazio alla ricerca di una soluzione
diplomatica;
VENUTO A CONOSCENZA della proposta, espressa dal premier
sovietico Yuri Andropov, di ridurre il numero degli SS-20 schierati
contro l'Europa occidentale al livello corrispondente all'arsenale
nucleare inglese e francese, distruggendo le parti eccedenti dei
missili sovietici;
RICHIAMATA la decisione con cui il Consiglio regionale nella
seduta del 24 febbraio 1983, ha dichiarato la Valle d'Aosta "zona
libera da armi nucleari", ed ha auspicato un successo della
trattativa per il disarmo nucleare;
il Consiglio regionale della Valle d'Aosta
INVITA
il Governo italiano ad accogliere e sostenere la proposta
avanzata dal Governo greco e a farsi interprete della volontà di
pace della popolazione italiana direttamente presso i governi di
Washington e di Mosca;
FA APPELLO
ai parlamentari valdostani perché sostengano attivamente
tutte le iniziative in grado di portare quanto meno ad una
sospensione dei lavori per la installazione dei missili nucleari in
Italia;
DELIBERA
di inviare copia della presente mozione al Presidente del
Consiglio dei Ministri, ai Capigruppo della Camera e del Senato, ai
parlamentari valdostani, ai principali organi di informazione
nazionali e locali.
F.to: E. Riccarand
MOZIONE
La fine del 1983 rappresenta una fase decisiva per le sorti
della pace nel mondo.
In tale periodo, infatti, in caso di fallimento della
trattativa in corso tra USA ed URSS a Ginevra, dovrebbe avere
inizio l'installazione dei missili Pershing e Cruise in Europa, che
imprimerebbe una nuova accelerazione alla folle corsa del riarmo
nucleare, aumentando il già elevato pericolo che l'Europa
costituisca il principale campo di battaglia di una possibile
guerra nucleare.
La decisione di insediare i missili in alcuni paesi europei
fu presa dalla NATO il 12.12.1979, contestualmente a quella di
avviare negoziati con l'URSS, al fine di renderne possibilmente
superflua l'effettiva installazione.
Della doppia decisione, però, la parte riguardante la
trattativa è stata attuata con consistenti ritardi, tanto che i
negoziati ebbero inizio solamente nel 1981, subendo in seguito
anche lunghe interruzioni.
L'Italia è stata finora l'unico Paese ad individuare con
sollecitudine il sito in cui installare i nuovi missili, mentre non
ha assunto alcuna iniziativa per influire positivamente sulla
trattativa ginevrina.
Altri Paesi, invece, ad esempio la Norvegia e la Danimarca,
si sono decisamente pronunciati contro l'automatica installazione
dei vettori nucleari a partire dal 31.12.1983, in caso di non
raggiunto accordo tra USA ed URSS.
Numerose sono le prese di posizione di governi e partiti
europei che sostengono la proposta di prolungare il negoziato di
Ginevra per il tempo necessario perché sia trovata una intesa tra
le due superpotenze, che preveda una riduzione dei livelli di
armamento nucleare in Europa, che consenta la non installazione dei
missili Pershing e Cruise e la distruzione degli SS-20
sovietici.
L'ultima proposta in tal senso è stata
avanzata
in
modo ufficiale dalla Grecia. Un ampio ed articolato movimento per
la pace, che unisce persone di diversi orientamenti politici,
culturali e religiosi ha in questi anni denunciato all'opinione
pubblica mondiale gli sprechi enormi di risorse materiali e
scientifiche ed i pericoli sempre più ravvicinati di sterminio,
derivanti dalla spirale del riarmo nucleare, dalla sempre maggiore
potenza e precisione degli ordigni, dalla crescita del numero di
Paesi che li possiedono o vogliono dotarsene.
Tutto ciò premesso, nella CONVINZIONE che le sorti
dell'umanità non possono essere lasciate nelle mani di pochi
potenti, ma debbano essere costruite dai popoli della
terra;
SOTTOLINEATO come la volontà di conseguire effettivamente un
accordo e la tenacia nel perseguirlo possano portare ad una
positiva conclusione della trattativa di Ginevra (significativo in
tal senso è l'esito della Conferenza di Madrid sulla Sicurezza e
sulla Cooperazione in Europa);
RICORDATO che in Valle d'Aosta, attraverso una mozione del
Consiglio regionale, è stata dichiarata ZONA LIBERA DA ARMI
NUCLEARI, interpretando in tal modo le aspirazioni di pace del
popolo valdostano;
DELIBERA
1° - di invitare con grande fermezza il governo italiano ad
operare attivamente perché a Ginevra venga raggiunto un accordo
sugli armamenti nucleari, utilizzando a tal fine il tempo
necessario e sospendendo ogni collegamento automatico fra tempo
prestabilito per il negoziato e data dell'installazione dei missili
a Comiso ed in altre basi europee;
2° - di far presente altresì al Governo italiano
l'opportunità di investire comunque nuovamente il Parlamento della
questione prima di assumere decisioni definitive, al fine di
consentire una aggiornata valutazione dell'andamento, dei risultati
e della prospettiva del negoziato di Ginevra;
3° - di inviare copia della presente mozione al Presidente
del Consiglio dei Ministri, ai Ministri degli Esteri e della
Difesa, ai Parlamentari valdostani, ai Capigruppo parlamentari
delle due Camere, agli Ambasciatori sovietico e
statunitense.
- F.ti: Demetrio Mafrica
E. Cout
Tonino Alder
I. Bajocco
Ruggero Millet
Giulio Dolchi -
PRESIDENTE:
Ha chiesto di illustrare la mozione del
Gruppo comunista il VicePresidente Dolchi, ne ha facoltà.
DOLCHI - (P.C.I.):
Signor Presidente, Colleghi
Consiglieri, malgrado che questo argomento sia stato rinviato per
due volte, si può affermare che viene mantenuta tutta la validità,
anzi la tragica validità, del problema che il Consiglio regionale è
chiamato ad affrontare, su iniziativa del Gruppo comunista e del
Consigliere di Nuova Sinistra, la cui mozione viene abbinata alla
discussione di questa nostra iniziativa.
Il problema che andiamo a discutere è un argomento di tale
importanza ed attualità che potrebbe anche non essere illustrato, o
che, se fosse convenientemente illustrato, porterebbe via non solo
l'ora che mi viene concessa per regolamento, ma anche di più. Vi
devo confessare che quando il Gruppo comunista mi ha incaricato di
esprimere, a nome del Gruppo stesso, la posizione e soprattutto i
motivi che avevano indotto a richiamare l'attenzione del Consiglio
su questo argomento, mi sono accinto a raccogliere tutti quegli
elementi che fossero utili per un'illustrazione, ma soprattutto per
il dibattito sulla mozione stessa. Quindi mi sono accinto, con
molto impegno, a ricercare quelle che sono le ragioni di carattere
politico, militare, quelle che sono le guerre cosiddette locali che
dal 1946 vivono, vegetano e soprattutto producono distruzione,
morte e rovina sul nostro pianeta. Mi sono anche documentato su una
questione importantissima, su cui uomini di Stato si sono
soffermati in questi ultimi tempi e cioè su quanto costa
all'umanità l'armamento delle superpotenze URSS e USA ed anche di
tutte quelle altre nazioni che hanno la bomba atomica, che hanno
l'attrezzatura per produrre energia nucleare. Avrei potuto dirvi
quante migliaia di miliardi si spendono per armamenti, mentre il
70% dei popoli che vivono sulla terra è ancora sottosviluppato,
muore di fame, manca di scuole, ospedali, case. Mi ero anche
documentato sui Pershing, sui Cruise, gli SS-20, sulle pretese
della NATO, su quelle del Patto di Varsavia, sulle proposte che
richiamiamo nella nostra mozione di rinviare di sei mesi, che sono
venute dalla Grecia e dai Governi dei paesi nordici, per vedere se
al tavolo delle trattative si trovavano delle soluzioni che
mantenessero quell'equilibrio che, secondo alcuni, dovrebbe
preservare l'umanità dalla guerra nucleare. Vi faccio però grazia
di tutto questo perchè è scontato che dopo le manifestazioni che ci
sono state in questi giorni, che hanno avuto per protagonisti
milioni di persone, dopo le pagine che i giornali hanno dedicato a
questi problemi, voi siate, malgrado che abbia cercato di
approfondire questo tema, anche molto più informati di me. Mi
limito quindi ad alcune considerazioni che sono forse di tipo più
particolare ma che mi sembra possano essere interessanti per il
Consiglio regionale, se il Consiglio regionale vuol dibattere
questo problema, ed è questa la prima considerazione: se il
Consiglio regionale vuol dibattere questo problema, perché
l'impressione che se ne può avere è che in genere, mentre ci sono
eventi di carattere mondiale, problemi di carattere nazionale ed
europeo che vengono dibattuti da migliaia di persone, gli Enti
locali della Valle d'Aosta - forse fa eccezione il Consiglio
comunale di Aosta - e soprattutto il Consiglio regionale non
abbiamo quello slancio, quell'impegno che si potrebbe auspicare per
affrontare questi grossi problemi.
Abbiamo sentito nel passato e lo ricordano i Consiglieri che
facevano parte delle passate legislature quanto fosse difficile
affrontare questi problemi e come per alcuni, quelli cioè contrari
alla limitazione del dibattito consiliare, ci si potesse
considerare provinciali, per non dire regionali, quando da parte di
certe forze politiche, di certi Consiglieri, si diceva questi
problemi sono più grossi di noi, non ci interessano, non riguardano
l'Amministrazione, qui siamo chiamati per decidere su problemi
concreti: la pace, la guerra, la libertà, i diritti dell'uomo
riguardano altri, quindi non possiamo che esprimere dei voti che
poi rimangono tali, ma soprattutto non possiamo incidere, con una
nostra iniziativa, su quanto altri vanno a decidere.
Le citazioni che potrei farvi, che partono da Einstein per
arrivare attraverso Giovanni XXIII° fino a Willy Brandt senza
dimenticare La Pira, affermano che non è vero che si possa delegare
ad altri la soluzione di questi problemi, soprattutto non è vero
che si può delegare ad altri l'esame delle cause che possono
portare a grossi conflitti, per cui ogni uomo, ogni potere locale,
ogni cittadino, ogni consesso eletto, ogni associazione
rappresentativa di volontà e di desideri, ha il diritto/dovere di
esprimersi. Credo che sia quello che hanno fatto centinaia di
milioni di uomini, di donne e di associazioni di ogni tipo e fede
religiosa in questi ultimi tempi in ogni parte del mondo. Quindi
non solo siamo abilitati a parlare di questo problema, ma abbiamo
il diritto/dovere di parlarne perché siamo coinvolti negli SS-20,
nei missili a testata atomica che si vorrebbero installare a
Comiso, nelle soluzioni di questi problemi che ci concernono
direttamente, concernono il nostro Parlamento e concernono anche il
popolo italiano, se fosse chiamato a pronunciarsi su delle scelte
parlamentari di carattere costituzionale.
Vorrei insistere su questa considerazione, perché mi sembra, ed
anche qui le parole non sono mie, che non si possa continuare a
sperare che sull'equilibrio del terrore, della paura della guerra e
della paura dell'utilizzazione di armi atomiche si possa basare la
pace. Diceva La Pira che non si può, nel secolo XX°, continuare a
sostenere, come i Romani 2000 anni fa, che "si vis pacem para
bellum", bisogna dire che "si vis pacem para pacem", cioè si avrà
la pace solo se la si costruisce giorno per giorno e lo si fa non
solo evitando di costruire armi atomiche, ma cercando di eliminare
gli squilibri fra Nord e Sud, attuando una politica di cooperazione
mondiale che elimini la fame, le discriminazioni, il sottosviluppo
di centinaia di milioni di esseri umani.
Quindi ci troviamo di fronte alla necessità di dover costruire
la pace, perché l'equilibrio del terrore non porta alla pace; si
può fare l'esempio che l'equilibrio del rumore, anche sempre più
intenso, non porta al silenzio. Queste parole non sono mie ma le
condivido perfettamente e ritengo che dobbiamo avere coscienza che
qualcosa possiamo fare, così come hanno avuto coscienza quelle
centinaia e migliaia di mani che si sono strette in quelle lunghe
catene di centinaia di chilometri, in Germania ed a Stoccolma.
Queste considerazioni che faccio a voi mi hanno particolarmente
fatto riflettere domenica quando, in occasione di una cerimonia
religiosa, il sacerdote ha invitato i presenti - ed io ero presente
a questa messa al campo anche se credente non sono - a scambiarsi
un segno di pace. I partecipanti alla funzione religiosa si sono
stretti la mano ed io ho stretto la mano ad una signora che era la
sorella di un caduto in guerra che portava ancora il segno del
dolore, colpita nei suoi affetti, anche se 39 anni fa. Alla mia
destra ho stretto la mano ad un ufficiale degli alpini che
rappresentava l'esercito della Repubblica, chiamato a difendere il
nostro paese che dice - non solo con la coscienza dei propri
cittadini ma soprattutto nella Costituzione, o se volete nella
Costituzione e soprattutto nella coscienza dei propri cittadini -
che "la Repubblica ripudia la guerra". Ed allora ho visto che
questa stretta di mano in Valtournenche equivaleva per credenti e
non, per quelli che in nome della PAX CHRISTI hanno sfilato a Roma
in quell'immenso corteo o per quelli che, protestanti, forse non
davano a questa stretta di mano lo stesso significato, ebbene
questa stretta di mano significava la volontà di unità, di
concordia, di tolleranza, di contatto fisico per realizzare
l'obiettivo che non ci sia più violenza, non ci sia più una
concezione che è drammatica e terribile se fosse vincente, quella
del diritto del più forte.
Mi si dice che l'equilibrio del terrore è dato dal fatto che
nessuno sarà mai così folle da schiacciare un bottone ed iniziare
la guerra atomica. Di questo noi personalmente - ma credo in genere
tutti - siamo convinti che non si può essere così certi; una mano
ha schiacciato un bottone ed un missile ha abbattuto un "Jumbo"
sudcoreano, una mano o una bocca ha dato un ordine e ancora ieri
abbiamo avuto l'esempio di come, in una zona sperduta, ci possano
essere lo scontro armato e l'invasione, da parte di una
superpotenza, di una piccola isole con poche centinaia di migliaia
di abitanti.
Ecco le varie considerazioni che ci inducono a dire che il
Consiglio regionale ha il diritto/dovere di occuparsi anche di
questi problemi. Diceva il Sindaco di Madrid, in un importante
convegno sulla città e la pace, che dovrebbe esistere un "jus
civitatis", un diritto delle città, dei poteri locali a far sentire
la propria voce sui grandi problemi che vanno al di là dei problemi
e della responsabilità della diplomazia degli Stati perché non si
può - riprendeva questo concetto il Sindaco di Roma - considerare
nel 1983, quando così rapidi sono gli scambi di esperienze, di
informazioni, di comunicazioni, che solo la diplomazia ufficiale
possa rappresentare le aspirazioni e le esigenze delle
popolazioni.
Lo abbiamo visto in questi ultimi giorni quando nelle nostre
case i televisori ci hanno portato da una parte le terribili
visioni della morte a Beirut a causa della guerra che continua in
quel paese, e le altre visioni di tutte quelle mani che si
stringevano, di quei giovani che cercavano di attirare l'attenzione
di altri giovani, di tutti i cittadini e anche nostra sulla
necessità di far sentire sempre più forte la voce di quanti
chiedono che ci siano degli interventi coerenti ed impegnati - del
Governo italiano; che ci siano in tutto il mondo delle
manifestazioni che sostengano la necessità della trattativa; del
fatto che a Comiso non si arrivi al fatto compiuto prima di aver
cercato in ogni modo di evitare l'installazione di quei missili;
che a Ginevra si continui a discutere malgrado le difficoltà,
malgrado le iniziative prese adesso dall'URSS di installare in
Cecoslovacchia ed in Germania orientale i suoi missili.
I televisori hanno portato nelle nostre case queste due facciate
della realtà che ancora non viviamo in Valle d'Aosta ma che tanti
nel mondo vivono: la distruzione, la guerra e la volontà di pace.
Non è retorica, ma da questo palazzo che è un po' la casa di tutti
i valdostani, che viene citato alle volte con ironia ed alle volte
anche con un certo disprezzo quando se ne parla come luogo dove si
decide qualche cosa, mi augurerei che potesse uscire un documento,
una volontà unanime, la sensazione che i Consiglieri regionali
della Valle d'Aosta non sottovalutano questi problemi, si fanno
interpreti delle esigenze, delle necessità che hanno i cittadini,
di impegnarsi democraticamente per la difesa del posto di lavoro,
per la difesa delle particolarità etniche linguistiche valdostane,
che si impegnano per realizzare un'autonomia più efficace e
moderna, ma che non chiudono gli occhi di fronte ai grandi problemi
che riguardano anche noi.
Vorrei concludere con una considerazione che non vi deve
sembrare demagogica perché è invece molto realistica. Abbiamo
letto, almeno quelli della mia generazione, con orrore il libro di
Emilio Lussu sulla guerra del '14-'18, dove i morti si contavano a
centinaia di migliaia, siamo inorriditi per le decine di milioni di
morti della II° Guerra Mondiale, dal 1939 al 1945. Leggevo alcuni
giorni fa le statistiche per cui nelle cosiddette guerre locali,
dal 1946 ad oggi, dalla Corea al Vietnam, dal Medio Oriente
all'Afghanistan all'America del Sud, con il napalm e non ancora la
bomba atomica, si sono avuti 11 milioni di morti.
Concludo dicendo che la nostra responsabilità è immensa, legata
a quella di tutti coloro che come noi ripudiano la guerra e
vogliono la pace, perché la prossima guerra non sarà più locale,
sarà atomica; ebbene credo che mentre nel passato abbiamo potuto
contare ed inorridire dopo il conteggio dei morti, dopo la guerra
atomica non ci sarà più nessuno a contare i morti di questa guerra.
Vi ringrazio.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Credo anch'io che la discussione di
queste due mozioni, pur avvenendo due mesi dopo la loro
presentazione, sia di estrema importanza e credo che il Consiglio
regionale della Valle d'Aosta debba affrontare questa discussione
con estrema serietà ed attenzione perché si tratta di un problema
vitale anche per la nostra Valle così come per tutta l'Europa e per
tutto il mondo; non solo, ma perché, da quanto a me risulta, è la
prima volta che il Consiglio regionale viene chiamato a
pronunciarsi esplicitamente sul problema dell'installazione o meno
dei missili Cruise a Comiso, in Sicilia.
Già in precedenza c'era stata in Consiglio regionale la
discussione di una mozione per dichiarare la Valle d'Aosta zona
libera da armi nucleari; in quell'occasione alcuni esponenti della
maggioranza e dell'Union Valdôtaine chiesero che la discussione su
Comiso venisse fatta in altro momento, in modo più specifico, e
questa è l'occasione per discutere di questo problema perché le
forze politiche che sono presenti in questo Consiglio dicano
chiaramente alla popolazione della Valle d'Aosta cosa pensano
sull'installazione degli euromissili in Italia. Il pronunciamento
da questo Consiglio dovrà venire fuori estremamente chiaro e
nessuna forza politica potrà eludere una sua precisa presa di
posizione oggi.
La nostra posizione, è evidente, emerge già dal contenuto della
mozione; chiediamo che non vengano installati i missili in Italia,
che non vengano installati gli euromissili in Europa, che vengano
smantellati i missili a testata nucleare che sono già installati.
E' evidente che la questione degli euromissili che si vogliono
installare nell'Europa occidentale rappresenta solo una parte
limitata del problema, però è una parte estremamente significativa
perché si tratta di decidere se si vuole dare l'avvio ad una nuova
fase di colossale riarmo o se si vuole andare invece ad una fase di
contenimento e possibilmente di riduzione degli attuali livelli di
armamento nucleari.
Vorrei solo dare due dati per definire qual'è la situazione in
cui ci troviamo a muoverci. Sappiamo tutti che attualmente sono già
installati negli USA ed in URSS i cosiddetti missili
intercontinentali, che sono in grado di assicurare la difesa a quei
due paesi e distruggere due volte e mezzo l'intera URSS e gli
interi USA, per cui abbiamo un sistema di difesa ed offesa nucleare
già estremamente avanzato, senza poi aggiungere tutto il sistema
missilistico degli SS-20, installati dall'URSS nella sua zona di
influenza e tutti i missili nucleari che sono operanti in Europa
occidentale, in Francia, in Inghilterra, nei sommergibili, sulle
navi, sugli aerei, ecc. Anche in Italia, ed è forse un dato
scarsamente noto ma su cui bisognerebbe riflettere, ci sono già
attualmente, prima ancora che si parli di installazione di
euromissili, 1170 testate atomiche depositate sul territorio
italiano e pronte ad essere usate; 1170 testate atomiche che
possono essere usate con diversi tipi di armi, da cannoni a missili
antiaerei a mine, ecc., che sono in dotazione attualmente alle
truppe sia NATO che italiane sul territorio italiano. Questi dati
sono stati illustrati molto bene in una recente pubblicazione
dell'IRDISP e sono frutto di una analisi compiuta sull'esercito
italiano, sugli armamenti di cui è dotato.
E' chiaro che di fronte ad una situazione in cui esiste già un
livello di armamenti estremamente elevato e pericoloso,
l'installazione dei Pershing e dei Cruise in Inghilterra, in
Germania e in Belgio, in Italia, significherebbe una "escalation"
spaventosa della quantità di questi missili. Già sappiamo che
l'URSS ha annunciato, come gesto di ritorsione nei confronti
dell'installazione dei Cruise e dei Pershing, l'installazione di
nuovi missili, non si sa ancora se SS-20 o 21-22, in Cecoslovacchia
ed in Germania orientale. A quel punto l'equilibrio sarebbe di
nuovo rotto e sarebbe necessario non solo installare i missili
attualmente previsti dalla NATO, ma un ulteriore quantitativo,
attraverso una rincorsa di un equilibrio del terrore che sarebbe
veramente pazzesca.
La mozione cerca di inserirsi in questa situazione per fare in
modo che il Consiglio regionale della Valle d'Aosta dia il proprio
contributo affinché l'installazione degli euromissili non avvenga,
che come contropartita l'URSS distrugga almeno una parte del suo
potenziale atomico puntato sull'Europa. La mozione parte anche da
una serie di segnali positivi che erano venuti emergendo durante
l'estate: mi riferisco alla proposta del primo ministro greco, il
quale aveva chiesto un periodo di sospensione di almeno sei mesi
rispetto alla data prevista per l'installazione degli euromissili,
in modo che ci fosse il tempo, per le trattative di Ginevra
E per i rapporti fra gli Stati Uniti e l'Unione Sovietica, di
arrivare ad un accordo che potesse evitare l'installazione degli
euromissili. Successivamente era venuta una precisazione da parte
di Andropov, che a me pare estremamente interessante date le
posizioni iniziali sovietiche che negavano la disparità di
armamenti esistenti in Europa: l'URSS dichiarò che era disposta a
smantellare una parte degli SS--20 puntati sull'Europa e nel mese
di agosto Andropov andò ancora più in là, dicendosi disposto a
distruggere tutta la parte degli SS-20 eccedente rispetto
all'armamento nucleare dell'Europa occidentale, rappresentato dagli
armamenti della Francia e dell'Inghilterra. Anche questa era un
proposta ragionevole, su cui si poteva andare ad una
discussione.
Infine le dichiarazioni fatte dal Presidente del Consiglio
Bettino Craxi, al momento della sua nomina, facevano presagire una
maggiore disponibilità da parte del Governo italiano di rivedere
questa posizione. Craxi disse che non sarebbe stata trascurata
nessuna iniziativa per cercare di inserirsi nelle trattative fra le
due superpotenze e cercare di modificare la situazione quale si era
presentata in questo momento, A questi segnali di distensione, che
erano emersi durante l'estate, è seguita una fase negativa e
preoccupante che ha trovato una sua significativa svolta
nell'abbattimento dell'aereo sud-coreano ed in tutta la campagna di
stampa perchè si è sviluppata attorno a quell'episodio; la tensione
si è poi rafforzata con la crisi libanese. E' di ieri la notizia di
un intervento militare americano nell'isola di Grenada nei Caraibi,
e questo dimostra che siamo andati verso una fase di acutizzazione
dei rapporti internazionali. Eppure credo che oggi non ci siano
tante vie che possano essere percorse; è nella coscienza di tutti
che una guerra nucleare non avrà né vinti né vincitori, per cui
l'unica strada ragionevole è quella del disarmo nucleare anzitutto
e del disarmo convenzionale possibilmente.
La parte deliberativa della mozione propone tre punti: chiede
che il Consiglio regionale della Valle d'Aosta si pronunci a
favori, di un rinvio dell'installazione dei missili a Comiso,
secondo lo spirito e la logica della proposta di Papandreu, primo
ministro greco; si chiede che il Governo italiano scelga una
posizione di maggiore autonomia nei rapporti fra le due
superpotenze e che così come Craxi è andato a parlare con Reagan,
vada nello stesso tempo a parlare direttamente con Andropov e
l'URSS; infine si chiede un impegno chiaro, attivo senza equivoci,
da parte dei due parlamentari valdostani che saranno chiamati
probabilmente a pronunciarsi nuovamente in Parlamento rispetto
all'installazione degli euromissili a Comiso.
Vorrei far notare che la parte deliberativa è stata presentata
in modo tale che potesse raccogliere il consenso di tutto il
Consiglio, ma non riflette esattamente la nostra posizione su
questo problema, che è molto più radicale. Come Nuova Sinistra
infatti siamo per il disarmo unilaterale, che vuol dire no
all'installazione di missili nucleari anche senza contropartita.
Crediamo che questa scelta del disarmo unilaterale sia l'unica
strada che può permettere di fare dei passi in avanti concreti
verso la via del disarmo, anche perché la storia recente ci insegna
che se non c'è qualcuno che fa il primo passo l'equilibrio nel
terrore è destinato ad accrescersi ed a diventare sempre più
spaventoso. Comunque vadano le trattative a Ginevra siamo contro
un'installazione degli euromissili a Comiso, come siamo sempre
stati per un'uscita dell'Italia dalla NATO; siamo per una riduzione
delle spese militari in Italia, siamo per l'obiezione di coscienza
contro il servizio militare e per il potenziamento dei servizi
civili, siamo per una riconversione della logica della cultura di
guerra che domina anche la nostra società.
Ripeto, questo è un discorso nostro, non contenuto nella
mozione, in cui invece si cerca di trovare il consenso di tutto
quanto il Consiglio su una base molto più di mediazione, che può
essere importante rispetto all'evoluzione successiva.
Vorrei fare un ultimo rapido accenno alla questione, che secondo
me è veramente emblematica, dell'aereo sudcoreano abbattuto dai
sovietici, non solo per la discussione che su questo episodio c'è
stata, importante e significativa, ma perché credo che segni
abbastanza - ancora più forse che il Libano e Grenada - una certa
situazione da cui dobbiamo trarre degli insegnamenti. Ci sono state
due ipotesi sull'abbattimento dell'aereo sud-coreano da parte
dell'Unione Sovietica: che si fosse trattato di una scelta
deliberata oppure che si fosse trattato di un errore. Qualunque sia
stato il caso, le conseguenze sono ugualmente gravi e tragiche e la
lezione che dobbiamo trarre è la stessa.
Non a caso ricordo che dopo quell'episodio gli organi di
informazione dissero che il movimento pacifista dell'Europa
occidentale era finito; dopo che i sovietici avevano dimostrato la
loro carica aggressiva, la loro volontà di morte abbattendo
quell'aereo, non c'era più possibilità di trattativa, non c'era più
spazio per le idee e le aspirazioni del movimento pacifista.
Invece è successo l'opposto; da una riflessione proprio su
questo episodio il movimento pacifista ha tratto nuova forza e
vitalità e lo dimostrano le manifestazioni delle settimane scorse,
in cui milioni di persone hanno riempito le piazze e le strade di
quasi tutta l'Europa occidentale. Anche in Italia, a Roma, c'è
stata una manifestazione imponente, alla quale hanno partecipato
oltre cento valdostani, molti di questi non appartenenti a nessun
partito politico, altri militanti di partiti politici e schierati
in forze che sono presenti anche in questo Consiglio e che hanno
voluto fare una scelta chiara.
L'episodio dell'aereo sud-coreano è significativo sotto due
aspetti: se si è trattato di una scelta deliberata vuol dire che
c'è il tentativo di mettere in difficoltà l'URSS da parte degli
Stati Uniti, di negarle quel ruolo di superpotenza che attualmente
essa ha e che difende; da parte dell'URSS si è affermato nel
momento in cui si è rivendicato l'abbattimento dell'aereo - anche
se non si sapeva, si è detto che era un aereo civile, si pensava
che fosse un aereo spia - che l'URSS avrebbe risposto colpo su
colpo, che non era disposta a farsi mettere in un angolo, che era
pronta ad usare qualsiasi mezzo, quali che fossero le conseguenze
di fronte ad un atteggiamento di tensione internazionale.
Si tratta quindi di una situazione di estremo pericolo che non è
più sopportabile. Se non è stata una scelta deliberata ma un
errore, il pericolo e la lezione che dobbiamo trarre è ancora più
preoccupante. In questo ultimo caso mi chiedo cosa potrebbe
significare un errore che
si
verificasse nel momento in cui
saranno installati i Pershing, che impiegano 10 minuti per andare
dalla Germania a Mosca. Quell'aereo è stato abbattuto due ore dopo
che sorvolava lo spazio aereo sovietico; quando avremo i missili
installati in Europa occidentale non ci sarà più margine di
errore.
Non possiamo permetterci di vivere in una società in cui non c'è
possibilità di errore, quindi la lezione da trarre da questo
episodio deve essere chiara e profonda e tutto il Consiglio
regionale deve pronunciarsi oggi su questo problema delicato.
PRESIDENTE:
E' aperta la discussione generale sugli
oggetti 4 e 8.
Ha chiesto di parlare il Consigliere Perrin, ne ha facoltà.
PERRIN - (U.V.):
Tout le monde se rend compte que la
tension est en train d'augmenter de jour en jour; l'épisode de
l'abattement de l'avion civil sud-coréen, les conflits qui existent
à peu près partout dans le monde, en Afghanistan, au Liban, dans
l'Afrique ou dans l'Amérique du Sud ou Centrale, sont là pour le
démontrer.
Face à cette tension le Conseil régional ne peut pas être
insensible. Nous savons très bien que n'importe quoi puisse être
délibéré par ce Conseil, n'aura pas une grande valeur, dans le sens
de faire aboutir dans la direction que nous voulons les
pourparlers; je crois cependant que si partout des voix de paix,
des voix contre les armements se levaient, quelque chose pourrait
quand même être modifiée dans le monde. Et donc nous, en tant que
représentants du peuple valdôtain, nous avons non seulement le
droit mais le devoir de nous exprimer à cet égard.
Nous devons essayer d'avoir une position nettement impartiale
face à la gravité du problème. Nous représentons ici un petit
peuple qui a subi très souvent dans le passé mais qui, dans le
passé comme aujourd'hui, a toujours démontré sa volonté de paix, sa
volonté de pouvoir vivre à travers sa culture, mais qui veut aussi
permettre que tout le monde puisse vivre à travers sa culture et
sans aucun conflit.
Et donc nous ne croyons pas que la paix dans le monde puisse
être obtenue à travers la politique de l'équilibre des armements,
parce que cette politique est contradictoire, parce que l'équilibre
sera toujours instable et chaque puissance voudra, dès que
l'équilibre aura été rejoint, dépasser son adversaire. Et donc une
politique de paix ne peut pas être établie que sur la tolérance, la
confiance réciproque des peuples et, dans ce cas, entre les grandes
puissances qui possèdent les grands armements et surtout les
armements nucléaires. Et pour cela nous sommes préoccupés et nous
croyons que l'on doit intervenir, de la part de ce Conseil
régional. Mais nous croyons que l'Europe a un devoir qui n'est pas
celui d'assister passivement à cette tension entre les deux grandes
puissances - Union Soviétique d'un côté et Etats-Unis de l'autre -
mais qu'elle devrait intervenir à travers une politique à elle,
elle devrait prendre conscience et donc oeuvrer ensemble pour être
le noyau duquel devrait partir cette politique de paix, de
tolérance, indispensable pour pouvoir arrêter les tensions et les
possibles conflits du futur.
Pour cela, au nom des forces de la majorité, je vais présenter
une motion qui essaie d'être suffisamment équilibrée, parce que
nous ne croyons pas de pouvoir prendre position ni pour les uns ni
pour les autres, parce que l'Europe ne doit pas devenir le théâtre
d'une guerre future, ne doit pas devenir le territoire sur lequel
avant tout pourrait se développer un conflit mondial qui serait la
fin de l'humanité, la fin de l'Europe et de sa civilisation. La
motion est la suivante:
MOTION
AYANT PRIS acte des propositions avancées par les Etats-Unis et
par l'URSS à l'égard de l'installation des fusées nucléaires
Pershing et Cruise en Europe occidentale et SS-20 en Europe
orientale;
PREOCCUPE' pour l'augmentation de la tension entre les deux
grandes puissances mondiales causée surtout par les problèmes des
armements;
CONSTATANT que cette tension a déjà dégénéré en des actes
criminels tels que l'abattement d'un avion civil sud-coréen par
l'aviation militaire de l'URSS;
CONSIDERANT qu'un vaste mouvement populaire pour la paix réclame
non seulement la réduction des armes nucléaires mais un désarmement
complet;
SOULIGNANT que l'Europe ne doit pas se prêter à devenir le
théâtre d'une guerre nucléaire et que, par contre, elle devrait
adopter une politique qui fasse d'elle un élément de paix et de
stabilité;
RAPPELANT que le Conseil régionale valdôtain dans la séance
du 24 février 1983 a déclaré la Vallée d'Aoste "zone libre des
armes nucléaires" et a souhaité que les pourparlers pour le
désarmement nucléaire puissent aboutir par un succès;
ATTENDU que les négociations de Genève pour le désarmement
ont repris;
LE CONSEIL REGIONAL DE LA VALLÉE D'AOSTE
interprétant la volonté de paix du peuple valdôtain
INVITE
le Gouvernement italien à oeuvrer efficacement pour un
aboutissement favorable de ces négociations et à retarder, en
attendant, l'installation des fusées nucléaires NATO sur le
territoire italien;
DEMANDE
aux parlementaires valdôtains de soutenir toutes les
initiatives qui peuvent conduire à une politique de coexistence
pacifique et de détente;
DELIBERE
d'envoyer une copie de cette motion au Président du Conseil
des Ministres, aux chefs de groupe de la Chambre et du Sénat, aux
parlementaires valdôtains, aux ambassadeurs des états membres de la
NATO et aux principaux organes d'information italiens et
valdôtains.
Le but, comme vous voyez, est celui de montrer la voix de la
Vallée d'Aoste à travers une délibération du Conseil régional face
au grave moment qui incombe sur nous.
PRESIDENTE:
Consigliere Perrin, volevo solo una
precisazione; lei ha parlato di mozione che non può essere
presentata a termini di regolamento, quindi si tratta di un ordine
del giorno? Perfetto.
Ha chiesto di parlare il Consigliere Pascale, ne ha facoltà.
PASCALE - (P.S.I.):
Credo che l'aspirazione alla pace e
al disarmo sia ormai un ideale sentito dalla stragrande maggioranza
della popolazione mondiale, al di là di quelle che possono essere
le adesioni ai vari Comitati per la pace o delle manifestazioni
pacifiste che in questi giorni si stanno realizzando in Europa,
che, anche se imponenti, vedono però una partecipazione minoritaria
e non possono essere prese a metro di valutazione, nel senso che
sono pacifisti anche coloro che non marciano, che non aderiscono a
queste manifestazioni, così come certo sono pacifisti anche coloro
che non possono marciare perché impediti da regimi autoritari. E
questo perché penso che solo i folli oggi possono desiderare un
conflitto nucleare al punto in cui è giunta la tecnica militare,
con le conseguenze catastrofiche che si avrebbero per tutta
l'umanità.
Il punto centrale allora non è se volere o non volere la pace,
ma quali sono i mezzi, gli strumenti, le iniziative che si
ritengono necessarie per preservare la pace e per arrivare al
disarmo generale ed è su questo punto che ci sono opinioni
differenti, in questo dibattito politico che si è aperto in tutta
l'Europa ed anche in Italia, man mano che si avvicina la data
dell'installazione dei missili a Comiso.
C'è un'opinione - l'ha espressa prima chiaramente il Consigliere
Riccarand - che è quella del disarmo unilaterale, comunque vadano
le trattative; a noi questa sembra una posizione molto pericolosa,
perché il disarmo unilaterale per l'Italia significherebbe essere
oggi alla mercè di quella che è già stata sperimentata come volontà
di potenza e di dominio, cioè l'URSS, che non ha esitato ad
intervenire in Ungheria, in Cecoslovacchia ed in Afghanistan.
Ci sono poi le opinioni che sono state espresse in modo molto
accorato dal Vice-Presidente Dolchi, di fare tutto il possibile per
evitare l'installazione dei missili a Comiso ed in tutta l'Europa,
di portare avanti tutte le iniziative necessarie per impedire
questa installazione perché la trattativa a Ginevra produca un
effetto positivo e quindi quantomeno se non il disarmo totale, una
riduzione dell'attuale situazione militare. E su questo siamo
d'accordo: mi pare che il governo Craxi tenendo fede agli impegni
che aveva preso all'atto dell'insediamento, stia svolgendo le
iniziative necessarie per arrivare a questa soluzione, iniziative
di carattere autonomo, iniziative di mediazione su quelle che sono
le posizioni contrapposte. E' vero, è già stato in America, ma ha
anche chiesto di andare a parlare con i governanti dell'Est, benché
su questo ci siano delle difficoltà e certo non per volontà del
governo italiano.
Siamo anche d'accordo che prima di procedere alla installazione
dei missili a Comiso il Parlamento debba riesaminare l'intera
vicenda. A tale proposito c'è un impegno preciso del Governo a
ridiscutere la cosa alla luce di quella che sarà la situazione al
momento della decisione.
Dove noi abbiamo delle forti perplessità, e lo diciamo con
estrema chiarezza, è la dove si chiede un rinvio di sei mesi non
condizionato, cioè un rinvio - in base a quella che è la proposta
del governo greco - dell'installazione in Italia ed in tutta
l'Europa anche se questa trattativa di Ginevra non desse nel
frattempo dei risultati positivi.
Noi riteniamo che se c'è la volontà di trattare da parte sia
dell'URSS che degli USA, se ci sono delle proposte operative
concrete che fanno sperare in un esito positivo di questa
trattativa, allora è giusto che questa installazione venga rinviata
fino a che le trattative non vengano concluse. Ma se questa volontà
non c'è e se il dialogo avviene fra sordi, come pare stia
avvenendo, il rinviare autonomamente questa decisione ci sembra
estremamente pericoloso, perché potrebbe significare una posizione
di debolezza nei confronti di quelli che sono oggi i rifiuti da
parte sovietica.
E' vero, come diceva il Vice-Presidente Dolchi, che l'equilibrio
del terrore è instabile nel senso che un errore tecnico è sempre
possibile, ma è anche vero che è più pericoloso il disarmo
unilaterale perché questo equilibrio comunque ha consentito fino ad
oggi di preservare la pace da un conflitto mondiale. Non ha
consentito di evitare quelle che sono le guerre locali nell'ambito
delle sfere di influenza delimitate, quindi abbiamo l'esempio
dell'America centrale oggi così come avevamo ieri l'esempio
dell'Afghanistan; ma cosa succederebbe se l'Europa nel suo insieme,
o anche solo l'Italia, si estraniasse da questo ombrello - così
come è stato a volte chiamato - della NATO e decidesse un disarmo
nucleare unilaterale? Noi non potremmo che ricadere sotto un altro
ombrello, quella della sovranità limitata sovietica, con i rischi
che corrono oggi i paesi soggetti a questa influenza.
Quindi sulla base di queste considerazioni siamo disponibili a
concordare un ordine del giorno possibilmente unitario con tutte le
forze politiche, che però tenga conto di quelle che sono le nostre
posizioni, altrimenti non potremmo votare nè le mozioni così come
sono state presentate, nè l'ordine del giorno proposto dalla
maggioranza.
PRESIDENTE:
Ha chiesto di parlare il Consigliere Fosson,
ne ha facoltà.
FOSSON - (D.C.):
E' giusto che il Consiglio regionale, in
quanto espressione del popolo valdostano, si occupi di problemi che
vanno al di là del piccolo dato amministrativo e del dato politico
limitato al mondo valdostano. E' giusto che si esprima anche su
temi più ampi e soprattutto su un tema importante ed indifferibile
come quello della pace, pace che tutti quanti sentiamo al di là
delle diverse posizioni, delle differenziazioni che ci possono
essere, come esigenza fondamentale per l'umanità ed ovviamente per
ogni uomo e per ogni comunità. E' già stata fatta da altri
l'analisi estremamente precisa e circostanziata di quello che è
l'equilibrio del terrore, di quello che è il potenziale di
distruzione esistente negli arsenali di ogni Stato e soprattutto
delle superpotenze; è un dato del quale tutti ci rendiamo conto, è
estremamente pericoloso e tutti lo temiamo.
La domanda che tutti ci poniamo è come uscire da questa
situazione di stallo, da questa situazione di equilibrio del
terrone. Dicevo prima che la pace è un'esigenza fondamentale;
intendiamo per raggiungimento della pace una modifica interiore
dell'uomo nel senso che ogni iniziativa verso la pace deve guardare
a modificare la mentalità di ognuno di noi, a rispettare ogni
libertà, ogni cultura particolare e locale.
Non è pacifista, solo chi partecipa alle marce o alle
manifestazioni a comando: rifiutiamo questo assioma, perché abbiamo
visto negli ultimi anni la piazza riempirsi e manifestare per
l'invasione americana del Vietnam; oggi la piazza non manifesta più
contro le prevaricazioni del nuovo governo ad ispirazione comunista
che nel Vietnam si è instaurato, forse ancora peggiore di quello
che c'era prima. Fatti analoghi avvengono in Cambogia e nel Laos,
ma oggi vengono relegati nelle ultime pagine dei giornali, non
essendo più all'attenzione della grande opinione pubblica.
E' questo che ci fa pensare che molte volte le manifestazioni di
pace di queste dimensioni siano forse il frutto di interesse
precisi. Non intendiamo confonderci con gli interessi di una parte,
intendiamo sostenere la pace, che sia per tutti come esigenza
fondamentale ed interiore, non come vittoria di una parte piuttosto
che dell'altra.
Parlava prima qualcuno dell'abbattimento dell'aereo sud-coreano
denunciando la pericolosità di un tipo di mentalità; è vero, quando
una nazione è abituata a sentirsi assediata, le conseguenze non
possono essere che quelle del generale, o dell'ufficiale, che
schiaccia un bottone e dà l'ordine di abbattere un aereo, ed esempi
di questo tipo potremmo farne da una parte e dall'altra.
Per quanto riguarda il fatto specifico della base di Comiso, su
cui qualcuno ha posto una domanda precisa, ci sentiamo di affermare
che la pace può essere raggiunta solo se c'è un equilibrio che in
questo momento è del terrore, purtroppo, un equilibrio che vorremmo
di disarmo bilaterale, globale e bilanciato. Riteniamo - lo diceva
già qualcuno prima - che non si possa andare alla pace avendo una
parte completamente disarmata e l'altra armata. La storia ci
insegna purtroppo che quando i popoli non hanno saputo difendersi
sono stati sempre preda dei loro avversari, quindi noi ci muoviamo
in questa prospettiva.
Lo stesso Consigliere socialista sottoscriveva questa posizione
e questo dimostra quanta strada certe forze politiche hanno
compiuto dal 1948-49, quando l'Italia è entrata nella NATO; allora
forse avversavano questa posizione sostenuta da altre forze
politiche, mentre oggi riconoscono che quella posizione dell'Italia
in quel momento ci ha potuto permettere di essere ancora - malgrado
le grandi contraddizioni - un paese libero.
PRESIDENTE
: Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Ritengo che la discussione che stiamo
affrontando oggi sia necessaria ed utile, quindi non una perdita di
tempo perché affronta un argomento che è attuale e drammatico. Sono
contento perché intervengono quasi tutte le forze politiche
presenti in questo consesso regionale: avremo così la posizione di
ogni partito su questo tema. E dopo questa premessa voglio dire
quale è la posizione del mio Gruppo.
Noi stiamo vivendo in un mondo diviso in due blocchi: da una
parte abbiamo l'URSS, dall'altra il mondo occidentale e gli USA;
ogni piccolo staterello ruota attorno a loro.
In questa situazione si inserisce il problema dei missili
nucleari: da una parte l'Unione Sovietica, che a detta di quasi
tutti è lo Stato più potente attualmente sull'emisfero, poiché i
rapporti di forza fra il mondo occidentale ed i paesi dell'Est, in
Europa, si aggira su 5-6000 testate nucleari occidentali contro
11-12.000 testate nucleari sovietiche. E allora d'accordo, ognuno
di noi vuole la pace e penso che nessuno sia contrario a questo
principio; abbiamo visto in questi giorni le grandi manifestazioni
in Europa occidentale, però non abbiamo visto la stessa cosa nel
mondo dell'Est, eppure anche là siamo convinti che la gente voglia
la pace.
Da noi i movimenti pacifisti chiedono la non installazione dei
missili nucleari americani, il disarmo unilaterale; le marce della
pace nel mondo occidentale inveivano in Italia contro il Presidente
Craxi, in America contro il Presidente Reagan, negli altri paesi
occidentali contro i governanti di quei paesi ed in minima parte
chiedevano il disarmo o la non installazione o la eliminazione
degli SS-20 nei paesi dell'Est. Quindi abbiamo l'impressione che si
voglia portare avanti un discorso unilaterale, come ha fatto notare
il Consigliere di Nuova Sinistra, dicendo no ai installazione in
Europa dei missili occidentali, perché così facendo possiamo
contribuire a raggiungere l'obiettivo della pace. Questo discorso
mi trova senz'altro dissenziente, in questo contesto, perché dal
momento che ci sono in Europa testate nucleari sovietiche nel
rapporto di 5000 a 12.000, come si può chiedere di non installare i
missili in Europa occidentale, visto che dall'altra parte non c'è
la volontà politica di arrivare ad una soluzione pacifica del
problema?
L'Europa occidentale aveva preso la decisione di installare i
missili americani nel 1979, e vi è una moratoria che si protrae
ormai da quattro anni; infatti siamo nel 1983 e a tutt'oggi non
sono stati installati.
L'occidente ha dato la dimostrazione lampante di voler
raggiungere l'obiettivo della pace, di voler trattare con il mondo
comunista, il quale però dà l'impressione di non sentirci perché
vuole il predominio. E di esempi ne abbiamo che si ripetono nel
tempo: nel 1956 c'è stata l'invasione dell'Ungheria, che non
dobbiamo dimenticare, abbiamo avuto in seguito l'oppressione della
Cecoslovacchia, della Polonia, l'occupazione dell'Afghanistan,
tutti avvenimenti che dimostrano la volontà da parte di una grande
potenza imperialista qual'è l'URSS, di dominare il mondo. E noi in
questa situazione abbiamo il coraggio di chiedere di non installare
i missili in Europa, per difenderci, per impedire che si continui
con questo espansionismo militaristico? Su questo punto sono
contrario; non è che noi non siamo per la pace, vogliamo che anche
gli altri lottino per essa. Se c'è la volontà di pace da ambo le
parti siamo d'accordo, ma poiché esiste una sproporzione enorme, a
livello militare, fra i due blocchi e poiché per quattro anni si è
temporeggiato prima di prendere una decisione, dimostrando così la
volontà politica di arrivare ad un accordo mentre dall'altra parte
i sovietici sono sordi, sono favorevole all'installazione dei
missili.
PRESIDENTE:
Il Consigliere Pascale intende formalizzare
la richiesta di sospensione della seduta per trovare una
intesa?
Ha chiesto di parlare il Consigliere Pascale, ne ha facoltà.
PASCALE - (P.S.I.):
Ho sentito la disponibilità da parte
del Consigliere comunista e del Consigliere di Nuova Sinistra a
concordare un ordine del giorno unitario e chiederei la sospensione
per verificare questa possibilità, perché è accaduto altre volte
che alcune forze politiche dichiarano all'inizio dei loro
interventi la loro disponibilità a concordare un ordine del giorno
unitario e poi impongono il loro ordine del giorno, quindi vorrei
verificare in concreto se questa disponibilità è solo a parole o è
limitata ad alcune forze politiche, non a tutte le altre forze
politiche.
PRESIDENTE
: C'è una richiesta ufficiale di sospendere la
seduta per trovare un documento comune da sottoporre
all'approvazione del Consiglio.
Ha chiesto di parlare il Consigliere Riccarand, ne ha
facoltà.
RICCARAND - (N.S.):
Prima della sospensione vorrei fare
un breve intervento su alcuni elementi che sono emersi nel corso
del dibattito.... eventualmente potrò farlo anche dopo la
sospensione, è la stessa cosa.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Sono d'accordo per la sospensione e
credo che si debba fare uno sforzo per avere un documento del
Consiglio che abbia il massimo consenso possibile. Per quello che
ci riguarda siamo disponibili a discutere l'ordine del giorno
presentato dalla maggioranza, sia eventuali altri emendamenti che
possono venire nel corso della sospensione.
Vorrei fare alcune precisazioni sul dibattito: ho partecipato
alla marcia della pace che c'è stata sabato a Roma e devo dire che
non tutti i pacifisti erano presenti in quell'occasione, ma
sicuramente quelli che erano presenti non marciavano in difesa di
uno schieramento o di una parte. La gente che era presente a quella
manifestazione aveva posizioni diversissime, c'erano organizzazioni
religiose, i francescani, le suore, c'era inoltre un desiderio
comune che era il rifiuto della guerra e dei missili: può darsi che
alcuni gruppi calcassero più la mano rispetto ad una parte o
rispetto all'altra, ma il sentimento comune era il rifiuto della
logica dei blocchi e questo sentimento è quello che ispira anche la
parte politica che rappresento.
Quando l'URSS, in nome della difesa dei sacri confini della
patria, abbatte un aereo civile con 269 persone a bordo, vuol dire
che la tensione fra le due superpotenze, lo stato di paura
reciproca, è giunto a un livello tale che non si rispettano più
neppure elementari doveri di umanità, di controllo della realtà
perché la paura dell'aggressione porta a non guardare più a
nulla.
Quando gli Stati Uniti invadono un isoletta di 400 kmq di
superficie con 100.000 abitanti che si trova a migliaia di km. di
distanza dal loro paese, dicendo che i fatti interni di quell'isola
rappresentano un pericolo per quella superpotenza e quindi c'è
un'aggressione militare, c'è da pensare che davvero la logica dei
blocchi sia arrivata a dei livelli che risultano incomprensibili
per la maggior parte dei cittadini di questo pianeta: in nome della
logica dei blocchi si vogliono giustificare atti che non hanno
alcuna giustificazione. Questi fatti che ho citato, assieme ad
altri che ricorrono quotidianamente da una parte e dall'altra, sia
nelle dichiarazioni di Reagan che in quelle di Andropov, dimostrano
come il pericolo di una guerra, di una scintilla che possa far
esplodere tutto, sia sempre più vicino, per cui tutti abbiamo il
dovere di dire no a questa logica, perché non possono due
superpotenze avere una visione bipolare e manichea del mondo e
dominare le sorti dell'intera umanità. Tutti i popoli del mondo
debbono far sentire la loro voce, devono pesare perché continuino
le trattative, perché si ponga fine a questo tipo di atteggiamento
che è molto pericoloso per tutti i paesi.
Al di là di questo, c'è sempre da ricordare che le spese
militari hanno una tale espansione da rappresentare un fattore che
porta alla fame intere nazioni; quello che si spende oggi per le
spese militari sarebbe sufficiente ad elevare il reddito di molti
popoli della terra.
Da questo Consiglio regionale deve venire questa volontà di
pace, di rifiuto della logica dei blocchi, ed in questo senso mi
sembra che l'ordine del giorno proposto dal Consigliere Perrin, con
alcune integrazioni che potremmo proporre nel corso della
sospensione, sia una base che può essere accettata come
discussione. Non credo invece che si possa accettare una posizione
che sia all'interno di una visione che continua ad essere bipolare
e che è sempre più lontana dal sentimento della popolazione, che è
invece contraria a questi ragionamenti di equilibrio, che poi non
hanno molte giustificazioni, quando ci sono già missili
intercontinentali che possono tranquillamente distruggere sia una
parte che l'altra.
Il senso della nostra mozione è quello che la Regione Valle
d'Aosta si esprima contro la logica dei blocchi, perché il Governo
italiano dia un contributo, perché continuino le trattative, perché
si arrivi ad un disarmo graduale ma che va in una certa direzione,
perché si ponga fine a questo clima di pericolo per l'intera
umanità. Quindi accettiamo la sospensione.
Si dà atto che alle ore 11,03 assume la Presidenza il Presidente
Giovanni Bondaz.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Sono d'accordo con la richiesta
di sospensione fatta dal Consigliere Pascale, però penso che ci sia
una enorme difficoltà considerato come sono state formulate le due
mozioni e l'ordine del giorno.
Brevemente vorrei dire al Consigliere del P.C.I. - il quale
parlava della marcia della pace svoltasi a Roma con la presenza di
tante persone - che era una marcia pilotata dal P.C.I.. In Russia
non si riuscirebbe a fare neanche una marcetta, in Italia è stato
possibile considerare la marcia della pace dal punto di vista del
P.C.I.. E l'invasione che il Consigliere Mafrica definisce
"americana" nell'isola dei Caraibi, non è una invasione perché in
quelle isole sono stati catturati 600 cubani e 30 militari russi,
quindi l'invasione è stata quella precedente.
PRESIDENTE
: Ha chiesto di parlare il Consigliere
Riccarand, ne ha facoltà.
RICCARAND - (N.S.):
Non so chi sia più subalterno a certe
propagande, se il P.C.I., la Sinistra, chi è andato a manifestare a
Roma, oppure se non sia il Consigliere Baldassarre che
evidentemente ha sentito al giornale radio che la metà dei
volantini in preparazione della manifestazione di Roma sono stati
stampati a Praga e spediti in Italia e ci ha subito creduto.
Pensa forse che chiunque è andato a Roma sabato, anche dalla
Valle d'Aosta, appartenente al P.C.I. o a Nuova Sinistra o
all'Union Valdôtaine o ai Democratici Popolari - componenti tutti
presenti - sia servo di Mosca o comunque subalterno senza capacità
di discernimento rispetto alle proposte che vengono fatte? Questa,
come altre affermazioni fatte in questo Consiglio, sono più degli
slogan che dei ragionamenti obiettivi e sereni e credo che di
questi slogan ce ne siano stati molti. Vorrei solo soffermarmi su
quattro di questi: il primo è quello del P.S.I. che dice: se non
c'è la volontà di trattare a - cosa serve il rinvio? Io dico invece
che la volontà di trattare è emersa: quando Andropov dice di essere
disposto a distruggere tutti gli SS 20 che sono eccedenti rispetto
al livello di armamento nucleare della Francia e dell'Inghilterra,
fa una proposta discutibile - non dico che sia la cosa ideale - ma
è pur sempre una disponibilità a trattare. Il problema di fondo non
è quello che non c'è disponibilità a trattare, è che è stata fatta
una scelta da parte della NATO, e da parte degli USA in primo
luogo, che è quella di installare comunque gli euromissili entro le
date previste, e che quindi non si voglia in questa fase accettare
nessun livello di trattativa, come evidentemente c'è da parte
dell'URSS la coscienza che, anche con alcune concessioni, riuscire
a spostare la NATO rispetto alle sue decisioni sarebbe una sorta di
vittoria. Chiaramente se si installano i missili succede che
dall'altra parte ci sarà una ulteriore corsa agli armamenti, non si
risolve nessun problema, anzi si aggravano tutti i problemi, per
cui se vogliamo è meglio fare una scelta di debolezza - per così
dire - da parte del mondo occidentale, che diventerà un elemento di
forza domani, piuttosto che proseguire su questa strada che
sappiamo ci porterà solo alla distruzione.
Un secondo slogan che ha espresso il P.S.I. è che se non si
installano gli euromissili, l'Italia cadrà nell'orbita sovietica.
Ma l'Austria, la Svizzera, la Jugoslavia, che pure non hanno
missili americani o sovietici, forse sono nell'orbita sovietica? Il
partito socialdemocratico tedesco, il partito socialdemocratico
svedese, il partito laburista inglese, sono tutti pronti a gettare
i loro paesi sotto il tallone dell'URSS? Non mi sembra: eppure sono
partiti socialisti d'Europa.
E' preoccupante che l'unico partito socialista oggi in Europa a
sostenere a spada tratta gli euromissili sia il P.S.I., fra l'altro
in contraddizione con la sua storia che è all'insegna del
pacifismo, all'insegna dell'internazionalismo.
Credo che il P.S.I. farebbe bene a fare una riflessione un po'
più attenta sulle conseguenze derivanti da questa posizione sul
partito stesso e sull'insieme della sinistra. Infatti è
completamente isolato anche nel panorama europeo: l'abbiamo visto
nell'incontro, ad Atene, di Craxi e tutti gli altri segretari dei
partiti socialisti europei, nel bacino del Mediterraneo: la
posizione del P.S.I. è l'unica che sostiene a spada tratta
l'installazione degli euromissili, secondo la scadenza prevista
dalla NATO nel 1979.
Ci sono altre affermazioni che sono, secondo me, degli slogan:
una è che in Italia, in Europa, si può marciare, nei paesi dell'Est
non si può, a detta del M.S.I. e della D.C.. E' vero, però si pensa
forse che installando gli euromissili, rendendo l'Italia e l'Europa
occidentale più subalterna agli Stati Uniti, rafforzando quindi
questo clima di tensione, si permetta ai popoli dell'Est di
allentare la repressione in cui si trovano a vivere? Pensiamo forse
che installando gli euromissili, di là della cortina di ferro si
potrà marciare più liberamente? Avverrà esattamente il contrario e
lo verifichiamo già oggi, perché l'aumento di tensione acuisce la
repressione interna ed i fatti della Polonia lo dimostrano. Quindi
se abbiamo come obiettivo di fare in modo che si sviluppi una
situazione di democrazia nell'Est, che anche in un paese
dell'Europa orientale si possa marciare liberamente per la pace,
noi non dobbiamo fare altro che cercare di allentare la tensione,
fare in modo che da parte dell'URSS e da parte degli Stati
satelliti dell'URSS ci sia un minor complesso di fortezze
assediate. Altrimenti sempre meno potranno marciare i popoli
dell'Est.
L'ultima osservazione, che riguarda questa concezione del mondo
diviso in blocchi, è vera, però l'installazione dei missili
rafforzerebbe proprio questo tipo di divisione. Quando si dice che
il mondo è diviso in blocchi, che l'Europa non ha autonomia, per
cui installando i missili americani in Europa rafforziamo
l'autonomia politica o anche militare in Europa, si fa esattamente
il contrario, rafforziamo semplicemente la logica dei blocchi.
Basterebbe fare un minimo di ragionamento sereno, andando al di là
degli slogan, per capire quanto sia sbagliata questa strada che è
stata imboccata e come si debba invece svoltare per prenderne
un'altra.
Sono favorevole alla sospensione perché ritengo che l'ordine del
giorno presentato dal Consigliere Perrin contenga delle posizioni
accettabili, forse sarebbero necessarie alcune precisazioni, quindi
si può concordare un testo che sia votato dalla maggioranza del
Consiglio.
PRESIDENTE
: Se il Consiglio è d'accordo, dichiaro la
discussione chiusa e metto in votazione la sospensione in modo che
poi a ripresa dei lavori si possa arrivare ad una dichiarazione di
voto ed ad una votazione.
Il Consiglio all'unanimità approva la sospensione della
seduta.
Si dà atto che la seduta è sospesa dalle ore 11,14 alle ore
11,36.
PRESIDENTE
: Ha chiesto di parlare il Consigliere Perrin,
ne ha facoltà.
PERRIN - (U.V.):
Un accord global n'a pas été possible,
mais il y a quand même un accord de la grande partie des forces de
ce Conseil, qui prévoit certaines modifications à l'ordre du jour
présenté. Dans la partie expositive au troisième point, nous
retranchons une partie et donc il resterait uniquement "constatant
que cette tension a déjà dégénéré en des actes criminels"; cela
pour ne pas faire une longue liste de tous les actes qui ont été
commis.
Dans la partie délibérative, nous voudrions ajouter tout de
suite après "interprétant la volonté de paix du peuple valdôtain"
les mots "réaffirme l'urgence et la nécessité que l'Europe entière,
fidèle à ses valeurs de civilisation, exprime une volonté politique
autonome pour supérer la logique de la contraposition des
blocs".
Ensuite, dans la dernière partie, après "NATO", ajouter "et du
Pacte de Varsovie".
Au nom des forces de la majorité, j'exprime après cette
modification, notre volonté de voter cet ordre du jour.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Non siamo riusciti a trovare un
accordo per votare unanimemente questo ordine del giorno a causa
dell'intransigenza del P.C.I. e dei partiti della maggioranza. Noi
facciamo una politica autonoma dall'Union Valdôtaine, non siamo in
attesa che l'Union Valdôtaine ci rimorchi e questa è la seconda
volta che ci troviamo, sempre per l'intransigenza del P.C.I., a non
poter votare un ordine del giorno.
Avevamo chiesto che venisse modificata la prima parte, a
condizione che si raggiungesse un accordo si era disposti al
ritiro, alla non istituzione dei missili Cruise. Questo accordo non
è stato trovato, quindi noi ci asteniamo.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE - (P.S.I.):
Il Gruppo socialista si asterrà su
questo ordine del giorno presentato dal Consigliere Perrin. Avevamo
fatto, in sede di riunione dei Capigruppo, una sola richiesta, che
non era neanche una modifica all'ordine del giorno, era solo un
chiarimento esplicativo del disposto, là dove si parla di invitare
il Governo italiano ad operare per ritardare l'installazione dei
missili nucleari in attesa. Noi chiedevamo che il termine "in
attesa" venisse spiegato, in modo da recepire quella che era la
posizione del P.S.I., cioè ritardare l'installazione di questi
missili purché a Ginevra venisse manifestata in qualche modo la
volontà politica da ambo le parti di arrivare ad un accordo.
Questa piccola spiegazione ripeto non era una modifica - non è
stata accettata nè dalle forze di maggioranza nè da parte del
P.C.I..
Questo è un fatto che secondo noi deve essere preso in
considerazione anche per certe valutazioni politiche che vanno
fatte, perché é la seconda volta che vediamo molta disponibilità da
parte della maggioranza a recepire emendamenti e proposte che
vengono dal P.C.I., nessuna disponibilità nei confronti di quelle
che sono le indicazioni del P.S.I., cioè mi sembra che si vada ad
una sorta di compromesso strisciante fra la maggioranza ed il
P.C.I., e questo dovrà essere evidentemente oggetto di riflessione
politica.
PRESIDENTE:
Ha chiesto di parlare il Consigliere Fosson,
ne ha facoltà.
FOSSON - (D.C.):
A me pare che forse non ci siamo capiti
sui termini - e d'altra parte la lunga discussione lo dimostra -
poiché là dove c'è scritto che il Consiglio regionale invita il
Governo italiano ad operare efficacemente per una conclusione
favorevole dei negoziati di Ginevra ed a ritardare in attesa
dell'installazione dei missili nucleari, non è poi molto differente
da quello che pensano ed esprimono i socialisti; se loro ritengono
il contrario, padroni di farlo.
A me sembra che questo Consiglio regionale debba esprimere ed
inviare a Roma non dei termini precisi, delle date di scadenza o
chissà cos'altro, ma una esigenza fondamentale di pace, sarà poi il
Governo che farà la politica estera o la politica della difesa, noi
esprimiamo un concetto di pace. In questo senso voteremo questo
ordine del giorno così come è stato formulato e lo votiamo non
essendo, come qualcuno lascia trapelare, al rimorchio di
nessuno.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
L'ordine del giorno come viene
proposto dopo la discussione avvenuta nel corso della sospensione
rispecchia perfettamente, per quello che ci riguarda, le nostre
posizioni, quindi non facciamo qui nessuna questione di maggioranza
o di minoranza. Ho detto prima che sul problema della pace per noi
ciò che conta è avere sentimenti ed obiettivi comuni, non stiamo a
fare dei piccoli e meschini calcoli di schieramento addirittura
all'interno del Consiglio regionale.
Siccome questo ordine del giorno chiede di ritardare
l'installazione dei missili per favorire uno sbocco positivo delle
trattative, rispecchia fedelmente quello che è il nostro obiettivo
che era già contenuto nella mozione, quindi lo votiamo, non per
fare un favore all'Union Valdôtaine o alla maggioranza, ma perché
lo troviamo coincidente con le posizioni che avevamo voluto portare
in questo Consiglio.
Se il Consigliere Baldassarre o i compagni socialisti ritengono
che ci siano accordi sottobanco, dimostrano una visione un po' da
corridoio della politica; per noi la politica è soprattutto un
rapporto fra le forze su obiettivi, su principi e non sempre su
tutte le cose devono valere i ragionamenti di maggioranza o di
minoranza.
Sul problema del riparto abbiamo preso delle posizioni perché
quelle sono state, sono ancora adesso e penso saranno le posizioni
del nostro partito; sulla pace avviene la stessa cosa. Ovviamente
ci saranno e ci sono argomenti di carattere amministrativo in cui
diciamo "no" in modo fermo e netto, ma su queste cose siamo lieti
che la maggioranza, comprese quindi alcune forze che a livello
nazionale ci sembra la pensino come il P.S.I., votino un documento
che secondo noi rispecchia la posizione del nostro partito.
PRESIDENTE
: Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Sull'ordine del giorno presentato
dall'Union Valdôtaine mi asterrò per quella frase dove si chiede di
ritardare l'installazione dei missili. Sono quattro anni che si
continua a ritardare l'installazione dei missili da una parte, sono
quattro anni che si continua ad aumentare la installazione
dall'altra. La realtà - è questa e bisogna prenderne atto. La
volontà da parte dell'Occidente di dialogare, di discutere, di
arrivare ad una soluzione c'è stata, dall'altra parte - l'ho detto
prima e lo ripeto - si fanno orecchie da mercante, quindi è
ridicolo inserire quella frasetta per ritardare, poiché se c'è la
volontà siamo ancora in tempo oggi a discutere e ad evitare
l'installazione. Se manca questa volontà, sono d'accordo che
vengano installati i missili.
PRESIDENTE:
Ha chiesto dì parlare il Consigliere
Riccarand, ne ha facoltà.
RICCARAND - (N.S.):
Nella mozione che avevo presentato
c'erano tre richieste fondamentali: primo, che non fosse rispettato
il termine deciso dalla NATO nel 1979, del dicembre 1983 per
l'installazione dei missili e che quindi ci fosse una dilazione di
questa installazione in modo che le trattative potessero
continuare; secondo, che il Governo italiano fosse invitato ad
un'azione di maggiore autonomia rispetto all'atteggiamento finora
tenuto; terzo, che ci fosse un impegno preciso su questi temi da
parte dei due parlamentari valdostani.
Queste tre richieste sono sostanzialmente contenute nell'ordine
del giorno concordato in sede dei Capigruppo, quindi sono
favorevole a votarlo e ritiro la mia mozione.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Una brevissima precisazione, anche
perché qui non vorrei che si cadesse in alcuni equivoci: la
modifica che abbiamo proposto era di carattere formale, ecco perché
il Consigliere Pascale ha fatto le considerazioni che giustamente
riteneva di dover fare. Chiedere che il termine "in attesa" venisse
spiegato anziché sottintenderlo, come è stato dichiarato in sede di
riunione dei Capigruppo, a me sembra un tantino pretestuoso; è il
non voler accettare un suggerimento, neanche una impostazione di
carattere politico, perché in quel caso ci potevano essere delle
sfumature ben diverse a seconda dell'ottica con cui si guarda
questo problema. Non è la prima volta, ha ragione il Consigliere
Mafrica, che il P.C.I. prende delle posizioni che sono coerenti con
la sua impostazione politica e con la sua linea di tendenza. La
storia del riparto è storia di pochi giorni fa e l'abbiamo presente
tutti. Noi siamo altrettanto coscienti di aver detto il nostro
parere su un argomento che ci toccava da vicino come quello del
riparto, come da vicino ci deve toccare il problema della pace.
E' bene dire però chiaramente in questo consesso che a volte c'è
questo stato d'animo che ci pesa un po' addosso e che vogliamo
evidenziare: abbiamo avuto l'impressione, che il Gruppo comunista
ha negato, di un'apertura del P.C.I. alla maggioranza, se non c'è
lo vedremo poi nei fatti, ne prendiamo atto correttamente, come
credo che correttamente si deve prendere atto, una volta per tutte,
della nostra impostazione politica in questa sede. Abbiamo delle
coerenze che intendiamo rispettare quale forza di espressione
nazionale, lo facciamo credo con molta chiarezza, ci è parso che
atteggiamenti altrettanto coerenti in questa occasione ed in altre
non siano stati dimostrati da parte di forze di estrazione
nazionale: ognuno anche qui si assuma le proprie responsabilità.
Nessuna tragedia, anche se dispiace e lo diciamo con estremo
rammarico, non poter votare un ordine del giorno di questo tipo,
per cui la nostra adesione va vista anche sotto questa ottica, che
ho cercato di spiegare ai Consiglieri.
PRESIDENTE
: Metto in approvazione il testo dell'ordine
del giorno presentato dal Consigliere Perrin, così modificato, e
comunico al Consiglio che le due mozioni sono state ritirate,
pertanto non verranno messe in discussione.
ORDRE DU JOUR
AYANT PRIS acte des propositions avancées par les Etats-Unis
et par l'URSS à l'égard de l'installation des fusées nucléaires
Pershing et Cruise en Europe occidentale et SS-20 en Europe
orientale; PREOCCUPE' pour l'augmentation de la tension entre les
deux grandes puissances mondiales causée surtout par les problèmes
des armements;
CONSTATANT qu'un vaste mouvement populaire pour la paix
réclame non seulement la réduction des armes nucléaires mais un
désarmement complet;
SOULIGNANT que l'Europe ne doit pas se prêter à devenir le
théâtre d'une guerre nucléaire et que, par contre, elle devrait
adopter une politique qui fasse d'elle un élément de paix et de
stabilité;
RAPPELANT que le Conseil régional valdôtain dans la séance du
24 février 1983 a déclaré la Vallée d'Aoste "zone libre des armes
nucléaires" et a souhaité que les pourparlers pour le désarmement
nucléaire puissent aboutir par un succès;
ATTENDU que les négociations de Genève pour le désarmement
ont repris;
LE CONSEIL RÉGIONALE DE LA VALLÉE D'AOSTE
interprétant la volonté de paix du peuple valdôtain
INVITE
le gouvernement italien à oeuvrer efficacement pour un
aboutissement favorable de ces négociations et à retarder, en
attendant, l'installation des fusées nucléaires NATO sur le
territoire italien;
DEMANDE
aux parlementaires valdôtains de soutenir toutes les
initiatives qui peuvent conduire à une politique de coexistence
pacifique et de détente;
REAFFIRME
l'urgence et la nécessité que l'Europe entière, fidèle à ses
idéaux et à ses valeurs de civilisation, exprime une volonté
autonome pour supérer la logique de la contraposition des
blocs;
DELIBERE
d'envoyer une copie de cette motion au Président du Conseil
des Ministres, aux chefs de groupe de la Chambre et du Sénat, aux
parlementaires valdôtains, aux ambassadeurs des états membres de la
NATO et du Pacte de Varsovie et aux principaux organes
d'information italiens et valdôtains.
ESITO DELLA VOTAZIONE
Presenti: 23
Votanti: 18
Astenuti: 5 (Aloisi, Baldassarre, Breuvé, Pascale, Torrione)
Favorevoli: 18
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK