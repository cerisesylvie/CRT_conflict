Consiglio Regionale della Valle d'Aosta - Oggetto del Consiglio n. 108 del 1° ottobre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
FORMAZIONE PROFESSIONALE
Precedente
Successivo
Resoconto integrale del dibattito dell'aula
Oggetto del Consiglio n. 108 del 1° ottobre 2003 - Resoconto
OGGETTO N. 108/XII - Corso di formazione e riqualificazione del
personale OTA e ADEST organizzato dall'Assessorato della sanità.
(Interpellanza)
Interpellanza
Considerato che l'Assessorato alla Sanità e alle Politiche
Sociali aveva incaricato l'IRRSAE di una ricerca per la
progettazione delle esigenze di formazione e riqualificazione del
personale O.T.A e A.D.E.ST. in considerazione del D.M. che
predispone fondi per la riqualificazione del suddetto
personale;
Evidenziato che tale progetto di formazione coinvolgendo 800
operatori valdostani vedeva interessate le OO.SS.;
Preso atto che con numerosi incontri negli ultimi mesi
l'Assessorato e le OO.SS. avevano raggiunto un'intesa di massima su
moduli di formazione che garantivano la qualificazione del
personale e le esigenze della Pubblica Amministrazione;
In considerazione del fatto che nelle ultime settimane
sembrerebbero mutate le intenzioni dell'Assessorato che per
caratterizzare in termini europei tali corsi si orienterebbe in
processi di formazione più consistenti sia in termini di ore che in
materie trattate;
Evidenziato che tale processo creerebbe gravi disagi al
personale, alle amministrazioni locali e soprattutto rischierebbe
di vanificare la qualità di tale iniziativa;
il sottoscritto Consigliere regionale
Interpella
l'Assessorato competente al fine di conoscere gli
intendimenti in materia.
F.to: Lattanzi
Presidente - La parola al Consigliere Lattanzi.
Lattanzi (CdL) - All'inizio di quest'anno avevamo cominciato un
percorso per l'identificazione e la definizione di un processo di
formazione per OTA e ADEST nel settore dell'assistenza, una ricerca
che poi ha definito i numeri di questa possibile formazione in
circa 800 operatori. Erano state coinvolte anche le organizzazioni
sindacali, con le quali l'Amministrazione aveva dialogato in
maniera proficua, per giungere alla determinazione di un processo
di formazione che prevedesse una serie di passaggi e quindi il
raggiungimento di questa opportunità formativa. Mi sembra, da
notizie pervenute, che sia cambiato qualcosa nella strategia
dell'Assessore, ma anche nelle strategie di formazione e che, alla
base della modifica di queste strategie di formazione, vi sia di
fatto lo sfruttamento di quelle risorse del Fondo sociale europeo,
che modificano i criteri di formazione aumentando non solo la
quantità delle materie, come l'inglese e i processi informatici, ma
anche la quantità di ore da dedicare a questi processi. Questo,
come l'Assessore sa, va a modificare i tempi entro i quali questi
800 operatori possono rendersi disponibili, creando dei problemi
non solo agli operatori che dovrebbero aspettare degli anni per
poter essere formati, ma agli enti che devono utilizzare quegli
operatori, che dovrebbero aspettare questa riqualificazione per
molto più tempo di quanto inizialmente preventivato. Chiediamo qual
è il punto della situazione su questa materia.
Presidente - La parola all'Assessore alla sanità, salute e
politiche sociali, Fosson.
Fosson (UV) - Non voglio far polemiche con nessuno, tanto meno
con lei, però il problema qui non è posto correttamente, intanto
non c'è nessuna differenza fra quello che aveva preventivato il mio
predecessore e me…
(interruzione del Consigliere Lattanzi, fuori
microfono)
… questo tentativo di mettermi
contro il mio predecessore… comunque è
un problema complesso, ne do atto, nel senso che non il decreto
ministeriale, ma una Conferenza Stato-Regioni del 22 febbraio 2001
prevede la scomparsa delle due figure OTA e ADEST e la creazione di
una nuova figura che si chiama OSS; il tutto è complicato dal fatto
che vi sarà anche l'OSS specializzato. Il problema delle molte ore
di cui ha parlato il Consigliere parte da questo fatto, per formare
questa nuova figura sarà necessario un corso di 1.000 ore, quindi
un lungo percorso formativo per poter fare l'OSS, per un impiego
sia nel sociale che nell'ospedaliero.
Ci troviamo in una situazione molto complessa, che era stata
discussa con i sindacati, ma che non era ancora stata conclusa, nel
senso che ci troviamo soprattutto nel sociale più di 670 ADEST, di
queste alcune hanno fatto un corso di 60 ore, altre un corso di 500
ore, altre un corso di 700 ore, per cui il problema di
riqualificare tutto questo personale, che è una questione urgente,
non è semplice, dovendo prevedere percorsi differenziati. Molto
meno complessa è la riqualificazione dell'OTA in OSS. Abbiamo
lavorato molto su questo con l'IRSEA e non abbiamo ancora definito
il risultato; lei sa che c'era anche un gruppo interdivisionale,
questo gruppo ha finito il suo lavoro il 25 settembre, abbiamo
esaminato tutti questi loro elaborati ed è emerso il desiderio di
riqualificare, anche se la riqualificazione non è obbligatoria, nel
senso che un'ADEST potrà anche non fare la riqualifica. Saranno
corsi comunque che riconosceranno i crediti formativi, cioè se
un'ADEST aveva fatto 700 ore di corso, queste 700 ore vengono
riconosciute, cioè vi sarà un percorso estremamente differenziato,
quasi a cassetti che si integrano l'uno con l'altro. Non solo,
verranno riconosciuti dei crediti formativi, per cui chi ha
acquistato certe esperienze avrà una valutazione personale di
queste esperienze. Partiranno anche i corsi di 1.000 ore l'anno
prossimo e questo sarà un problema…
(nuova interruzione del Consigliere Lattanzi, fuori
microfono)
… è sempre stato di 1.000 ore, la
formazione dell'OSS è 1.000 ore con inglese, informatica, eccetera,
mentre 1.200 ore per l'OSS specializzato, per cui stiamo mettendo a
punto un sistema di riqualificazione a moduli, che tenga ben
presente quanto uno aveva acquisito in precedenza. Sarà sicuramente
un percorso non semplice, perché di queste 670 ADEST molte sono
inserite in case per anziani soprattutto nel sociale. C'è una
tendenza in atto, perché questo accordo Stato-Regioni prevede che
siano le regioni ad effettuare questa riqualifica; vi sono alcune
regioni che hanno perso l'occasione di poter fare formazione, hanno
identificato tout court la figura dell'ADEST con la figura
dell'OSS, ma questa non è la nostra posizione, nel senso che non
vorremmo perdere l'occasione per fare della formazione. Logicamente
questa formazione verrà fatta il più possibile accogliendo le
esigenze e i problemi di tutti questi operatori, cioè fare sì una
formazione, ma farlo in tempi ristretti, una formazione facilmente
accessibile, una formazione che non metta in difficoltà tutti gli
enti gestori che hanno in servizio questi operatori. Non sarà una
cosa semplice, ma il problema non è semplice. Il 15 ottobre vi sarà
una riunione di tutti questi gruppi con gli operatori, i sindacati,
noi e quanti hanno lavorato su questo; ne uscirà fuori una proposta
che porteremo in Giunta e che poi vi presenteremo.
Presidente - La parola al Consigliere Lattanzi.
Lattanzi (CdL) - Prendo atto e devo dare atto che è una
questione molto complessa, come avevo premesso illustrando
l'interpellanza, con tutte quelle che devono essere le
consapevolezze che stanno alla base del ragionamento: è complessa
per la quantità delle persone, complessa per i diversi processi
formativi.
Mi fa piacere, quindi esprimo soddisfazione per alcuni aspetti
che vorrei sottolineare, sui quali però chiederemo conto perché
quelli che lei ha affermato - e non ho dubbi che lo affermi con
assoluta onestà intellettuale - credo siano i punti cardine con i
quali si potrebbe risolvere quella che è un'intricata matassa. La
prima cosa che voglio sottolineare è che se è vero, come è vero,
che il processo è personalizzato, e quindi vengono riconosciuti
percorsi formativi personali, qui risolviamo già un grosso problema
di tutti quelli che, preoccupati di aver fatto già corsi, pensano
di dover iniziare un corso da zero, cosa che così mi dice lei non
sarà. Esprimo quindi soddisfazione. Credo che si debba altrettanto
esprimere soddisfazione su questa risposta: quando lei dice che, al
di là della complessità, l'Amministrazione cercherà di fare questo
in tempi ristretti, di dare risposte che mettano in condizione le
persone di accedere a questa opportunità, qualificante, non come
hanno fatto molte altre regioni - e qui concordo - di "arrangiarsi
con le mani", per dire che vi sono delle sigle che cambiano, ma di
fatto la sostanza professionale non cambia. Mi fa piacere che vi
sia la volontà di qualificare in maniera seria questo concetto e di
farlo non creando dei processi troppo lunghi nei tempi, perché
questo è un altro passaggio delicato. Sarà interessante capire come
avete trovato la soluzione di fare in modo di personalizzare ogni
processo e di fare in modo che ad aule di 10-20 persone al massimo
800 persone in un breve tempo… e cosa
intende lei per "breve" sarebbe importante
saperlo…
(
interruzione dell'Assessore Fosson, fuori microfono
)
… ecco, senza questo creare dei
problemi agli enti che usufruiscono di quel servizio.
Credo di poter dare un suggerimento: penso che alla base di
tutte queste preoccupazioni vi sia una scarsa comunicazione, dovuta
probabilmente dal periodo estivo, dal cambio di Assessore, da una
serie di problematiche di relazioni, che forse non hanno funzionato
come avrebbero dovuto, e mi fa piacere sapere che lei ha già
programmato una serie di incontri per informare chi rappresenta
queste persone su quali sono i processi, cosa intende fare
l'Amministrazione. Se posso dare un suggerimento, credo che la
comunicazione possa aiutare moltissimo l'Amministrazione a far sì
che questo processo di formazione ottenga gli obiettivi che si
prefigge, cioè che le persone comprendano i crediti formativi, che
il percorso non è obbligatorio - anche se di fatto lo è, perché chi
non lo fa rimane fuori da presupposti di attività professionale
futura -, ma che tutto questo viene fatto nel rispetto delle
persone, dei tempi, dei modi e delle esigenze degli enti pubblici.
Credo che su questo tema l'Assessorato possa fare un grosso salto
di qualità, non perché la voglia mettere in competizione o in
scontro con il suo predecessore, ma perché la comunicazione non è
stato il punto forte di questo Assessorato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK