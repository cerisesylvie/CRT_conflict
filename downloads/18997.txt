Consiglio Regionale della Valle d'Aosta - Oggetto del Consiglio n. 2136 del 25 luglio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 2136 del 25 luglio 2001 - Resoconto
OGGETTO N. 2136/XI Problematiche concernenti il mancato
rilascio da parte di Trenitalia di un unico biglietto ferroviario
per Aosta. (Interrogazione)
Interrogazione Segnalato da alcuni utenti che, per
Trenitalia, la tratta ferroviaria per Aosta (come servizio) non
esiste;
Verificato che, di conseguenza, per i passeggeri provenienti
dalle varie città d’Italia diventa impossibile
acquistare un unico biglietto ferroviario per Aosta, sommando il
percorso da percorrere su rotaia a quello da fare con il pullman
che sostituisce il treno (ora da Borgofranco ad Aosta);
Ritenuto che tale fatto genera disagio e confusione (determinati
quantomeno dalla necessità di munirsi di due biglietti) negli
utenti e non giova all’immagine turistica della
nostra Regione;
Appreso altresì di continui disagi subiti dai viaggiatori, sia
per quanto riguarda le coincidenze fra treno e pullman, sia per
quanto concerne il settore delle prenotazioni;
il sottoscritto Consigliere regionale
Interroga
l’Assessore competente per sapere:
1) se è a conoscenza che Trenitalia non rilascia un unico
biglietto ferroviario per Aosta e perché non ci si è attivati per
supplire a tale incongruenza;
2) se si è attivato per risolvere i più volte lamentati e
denunciati problemi di coincidenze fra gli orari del treno e quello
del servizio sostitutivo di pullman e per superare i disagi nelle
prenotazioni (con particolare riferimento al cosiddetto servizio
"auto sul treno");
3) in caso affermativo, quali sono i risultati ottenuti.
F.to: Curtaz
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Rispondendo all'interrogazione, al primo
quesito in particolare, siamo a conoscenza di quanto segnalato e
nel merito informiamo l’interrogante e il Consiglio
che ci siamo prontamente attivati mediante
l’organizzazione di una riunione ad hoc fra la
Direzione Trasporti e Trenitalia nella sede regionale.
Questa riunione si è tenuta il 26 giugno 2001, nel corso della
stessa è stato posto con forza da parte di questa Amministrazione
il problema concernente il disservizio lamentato.
La questione poi, assieme a quella concernente carenza di
comunicazione all’utenza, accesso agli orari
ferroviari tramite Internet, eccetera, è stata formalizzata anche
in modo riassuntivo con una nota del 27 giugno 2001.
In quella nota noi evidenziavamo con profondo disappunto
che:
"Malgrado lo scrivente Assessorato abbia già da tempo
provveduto a fornire e confermare nell’ambito delle
proprie competenze di coordinamento della politica del trasporto
gli indirizzi, le indicazioni e i chiarimenti circa le esigenze di
mobilità della popolazione valdostana e abbia ripetutamente
richiesto una più efficiente comunicazione alla clientela, giungono
comunque ancora numerose le segnalazioni dei cittadini che
lamentano l’assenza degli orari nel sito Internet di
Trenitalia S.p.A. nonché il mancato rilascio presso alcune
stazioni, vedi Milano e Torino ad esempio, di biglietti ferroviari
per la tratta Strambino-Aosta, le biglietterie forniscono il
servizio unicamente fino alla fermata di Strambino.
Nel prendere atto di tali segnalazioni, previa verifica delle
stesse, non si può evitare di constatare a nostro giudizio la
gravissima disorganizzazione di Trenitalia S.p.A. nei riguardi
delle legittime e minime aspettative degli utenti per quanto
concerne la comunicazione degli orari e la fornitura dei biglietti
ferroviari tenuto peraltro conto dei precisi impegni contrattuali
che sono stati assunti dalla società in indirizzo
nell’ambito telematico, scheda comunicazioni
generali all’utenza di cui al vigente contratto di
servizio.
Alla luce di quanto sopra, al fine di evitare il procrastinarsi
di disservizi in questione, si avanza l’ovvia
richiesta di porre immediatamente in essere tutte le azioni
necessarie a risolvere definitivamente i gravi disagi causati
dall’utenza".
Quindi parzialmente con queste ed altre comunicazioni
rispondiamo anche al secondo quesito con cui si chiede se ci siamo
attivati per risolvere i più volte lamentati e denunciati problemi,
eccetera.
La materia coincidenze, fra l’altro, fra pullman
e treni, rientrante nel più ampio discorso delle carenze del
servizio sostitutivo su gomma istituito a seguito degli eventi
alluvionali del mese di ottobre 2000, è stata ripetutamente oggetto
delle comunicazioni da parte di questa Amministrazione ed anche
argomento all’interno del Comitato paritetico di
gestione dei contratti di servizio Regione/Trenitalia.
Se l’interrogante vorrà, potrò fargli pervenire
copia dei verbali dove viene ripetutamente posto il problema non
solo in via teorica, ma anche in via sanzionatoria. Ci sono i
verbali del 27 marzo 2001, del 10 maggio 2001, c’è
il verbale successivo alla riunione del 10 maggio. La nota del
prossimo comitato, la cui convocazione è prevista per il mese di
settembre 2001, prevede nell’ordine del giorno
ancora l’esame di analoghe segnalazioni.
D’altro canto questo è quanto possiamo fare in base
al contratto di servizio e alla posizione
dell’Amministrazione regionale nei confronti di
Trenitalia.
Potrebbe essere necessario eventualmente di volta in volta
pubblicizzare sugli organi di informazione queste nostre
iniziative, però dal punto di vista della sostanza queste sono le
azioni concrete che abbiamo fatto. Nello specifico su questi
avvenimenti Trenitalia ha formulato anche alcune precisazioni e
posso poi fornire all’interrogante le risposte di
Trenitalia su queste note.
Ci sono due lettere di Trenitalia, una in particolare relativa
alle disfunzioni delle informazioni della biglietteria unica e
l’altra più in dettaglio sulle problematiche
relative ai disagi degli utenti legate alle coincidenze. Nelle loro
risposte affermano che non vi sono problemi di coincidenza fra i
treni in arrivo e la partenza degli autobus verso Aosta in quanto è
ovvio che il bus aspetti il treno anche se questo è in ritardo.
Pare invece che concretamente non sia proprio così.
Si cita poi un solo caso recentemente dovuto al malinteso fra
due autisti prontamente rimediato con l’invio di due
taxi per il trasporto dei clienti fino ad Aosta, comunque non è che
prendiamo per oro colato le risposte di Trenitalia infatti, come
emerge dalla documentazione che potrò fornire
all’interrogante, abbiamo applicato pesantemente le
sanzioni che erano previste.
In una di queste note, per completare le risposte ai contenuti
dell'interrogazione, viene fatto riferimento anche al problema
treni/auto.
Per quanto riguarda infine le prenotazioni del servizio auto a
seguito, Trenitalia ogni anno a livello nazionale predispone un
pacchetto di offerta quantitativa che si deve integrare nelle altre
tipologie di trasporto ed è quindi limitata per le varie località
in cui il servizio è usufruibile pertanto, una volta esauriti i
posti offerti nella stazione di destinazione, ci si deve appoggiare
a soluzioni alternative di partenza e arrivo in località limitrofe:
ad esempio invece di Torino Genova, invece di Lamezia Terme Villa
San Giovanni o viceversa.
Trenitalia inoltre, a seconda dei periodi di maggior richiesta,
nei limiti del possibile effettua anche treni straordinari. Ma il
problema vero - e queste regole non le abbiamo fatte noi, ma sono a
livello nazionale - è che questo tipo di prenotazione deve avvenire
sessanta giorni prima con ulteriori trenta giorni per quelli che
effettuano anche il ritorno, quindi è questa la problematica vera
perché chi ha bisogno di questo servizio normalmente pretende di
poterlo ottenere con una prenotazione che non rispetta questa
tempistica che peraltro è la regola che si è data Ferrovie dello
Stato.
"In caso affermativo?"
si chiede
"? quali sono i
risultati ottenuti"
. I risultati ottenuti a seguito del
costante intervento dell’Amministrazione regionale,
attraverso inviti, richiami, diffide, riunioni ad hoc,
nell’ambito della propria attività di indirizzo e
controllo del servizio pubblico, consistono
nell’avere per certi versi obbligato Trenitalia ad
approfonditi e puntuali esami sulle cause dei disservizi lamentati
e a porre in atto tutte le azioni tecnicamente possibili al fine
della corretta erogazione del servizio oltre al pagamento di penali
in quanto ove questo non avveniva noi abbiamo applicato le
penali.
Con questo pensiamo di aver fornito tutte le risposte
all'interrogazione, farò pervenire all’interrogante
copia delle nostre comunicazioni e delle risposte, copia dei
verbali del comitato paritetico. Con questo non è che diciamo che
problemi non ne esistono o sono tutti superati. Voglio anche
sottolineare che l’interlocutore Ferrovie dello
Stato è un interlocutore piuttosto complesso e il più delle volte è
molto disinteressato a questo tipo di sollecitazioni.
L’unico strumento forte che abbiamo è quello
delle sanzioni o dei richiami con un tenore abbastanza
perentorio.
Président
La parole au Conseiller Curtaz.
Curtaz (PVA-cU)
Prima di fare alcune osservazioni su
quanto indicato dall’Assessore, gli chiedo se mi può
indicare la data della lettera di contestazioni di cui ha letto
ampi stralci?
Lavoyer
(fuori microfono)
? il 27 giugno?
Curtaz (PVA-cU)
? il 27 giugno? Prendo atto, era solo
perché non ho ragioni di disconoscere la veridicità di quanto dice
l’Assessore in ordine al fatto che ci sono stati dei
solleciti.
Mi aveva sorpreso, ma la prenda in senso bonario, la mia
dichiarazione di essersi prontamente attivato. Mi era sembrato un
po' strano perché i risultati per mesi e mesi sono stati disastrosi
e in effetti il "prontamente attivati" non è tale; "ci siamo
attivati", ma non "prontamente", ma adesso non è questo il
punto.
Dico non prontamente perché, a fronte di problemi che ci sono da
ottobre, novembre 2000, abbiamo una lettera di contestazione di
fine giugno, dopo che sono passati sette o otto mesi. Comunque
ringrazierò l’Assessore se mi farà avere la
documentazione.
Credo che un’osservazione da fare, più che da
politici da cittadini, è che probabilmente questi strumenti della
convenzione, delle sanzioni di carattere economico, eccetera, nei
confronti di Trenitalia sono delle armi spuntate che non sortiscono
gli effetti sperati e c’è di fronte a questa
situazione di disagio e di malessere degli utenti un sostanziale
disinteresse da parte di Trenitalia.
Faccio solo un esempio che volendo posso anche documentare
all’Assessore: se qualcuno avesse cercato, come ho
fatto io, in data 3 luglio su Internet informazioni sulla stazione
di Aosta, avrebbe scoperto da Internet che la stazione di Aosta non
esiste.
Ad esempio se si cerca un tragitto con stazione di partenza
Milano e stazione di arrivo Aosta il sito Internet risponde che
nessuna soluzione è stata trovata. Con le Ferrovie non si può
arrivare ad Aosta e questo mi sembra un fatto clamoroso di come
questo disservizio, e stiamo parlando del 3 luglio, sia totale.
Voglio continuare a denunciare queste inadempienze da parte di
Trenitalia. Non metto in dubbio che l’Assessore
abbia mandato le diffide e che ci siano le verbalizzazioni durante
le riunioni, però i risultati sono pressoché nulli come credo debba
riconoscere anche l’Assessore.
Credo che la Giunta e l’intero Consiglio debbano
fare una riflessione sull’efficacia delle sanzioni
economiche che vengono irrogate a Trenitalia in caso di
inadempienza: sono inadeguate e inefficaci; bisognerà trovare degli
altri strumenti altrimenti il servizio pubblico che viene dato
dalle ferrovie nella nostra Regione continuerà ad essere assai
scadente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK