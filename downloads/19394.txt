Consiglio Regionale della Valle d'Aosta - Oggetto del Consiglio n. 2551 del 3 aprile 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula
Oggetto del Consiglio n. 2551 del 3 aprile 2002 - Resoconto
OGGETTO N. 2551/XI Attività della Società Centro Sviluppo S.p.A.
(Interpellanza)
Interpellanza Considerata la delibera di Giunta n. 1037 del 3
febbraio 1992 con la quale la R.A.V.A. costituiva attraverso
Finaosta S.p.A., la Società Centro Sviluppo S.p.A.;
Preso atto che l'atto costitutivo della Società Centro Sviluppo
S.p.A. recita: "la società ha per oggetto la promozione dello
sviluppo e della diversificazione innovativa delle imprese
esistenti; la promozione di nuove iniziative imprenditoriali e la
prestazione di servizi tecnici, economici, finanziari, tecnologici,
localizzativi e di mercato;
Per il raggiungimento di tali obiettivi la società può svolgere
attività di consulenza, assistenza verso operatori sia pubblici che
privati per la messa a punto e la gestione di progetti che possano
incentivare la nascita di nuove imprese, la diffusione
dell'innovazione, lo sviluppo di imprese già operanti e la
conoscenza di settori economici;
In particolare la società opera al fine di:
- promuovere presso gli operatori pubblici e privati studi e
progetti per una maggiore comprensione delle diverse realtà
settoriali, delle relative dinamiche e strategie aziendali;
- raccogliere, elaborare e distribuire informazioni e dati di
settore;
- elaborare progetti di fattibilità tecnica, economica e
finanziaria per le nuove iniziative imprenditoriali e piani di
diversificazione e sviluppo delle imprese esistenti;
- gestire strutture di localizzazione per nuove iniziative e/o
per iniziative innovative;
- assistere tecnicamente e finanziariamente l'avviamento e lo
sviluppo iniziale di nuove iniziative imprenditoriali;
- predisporre e gestire iniziative di formazione direzionale e
imprenditoriale.
Per il conseguimento dello scopo sociale la società, in
particolare, potrà:
a) assumere partecipazioni in società o in enti già costituiti o
da costituire, nel limite massimo del 5 o del 10% del capitale
della partecipata a seconda che la stessa sia quotata o non
quotata, aventi finalità strumentali al raggiungimento dell'oggetto
sociale;
b) prestare ad imprese costituende per la creazione di nuove
iniziative imprenditoriali, assistenza economico-finanziaria,
esclusa l'assunzione di partecipazioni;
c) prestare assistenza tecnica, amministrativa ed organizzativa
alle imprese già operanti nel territorio regionale?;
Considerate le numerose lamentele pervenuteci da molti
imprenditori che rivoltisi al Centro Sviluppo non hanno riscontrato
le aspettate assistenze e i necessari supporti alle iniziative
imprenditoriali proposte;
il sottoscritto Consigliere regionale
Interpella
la Giunta regionale al fine di conoscere:
1) nel corso di questi anni, quanti progetti imprenditoriali
sono stati esaminati dal Centro Sviluppo, quanti hanno avuto
riscontro positivo e quanti si sono successivamente
concretizzati;
2) quanti progetti imprenditoriali sono stati adottati e
sostenuti direttamente dal Centro Sviluppo;
3) quanti progetti, di quelli supportati dal Centro Sviluppo,
hanno interessato aziende valdostane con obiettivi mirati
all'export;
4) se ritiene ancora valide le motivazioni che hanno portato
alla costituzione del Centro Sviluppo e/o se esistono intendimenti
finalizzati a ottimizzarne l'attività.
F.to: Lattanzi
Président
La parole au Vice-président
Lattanzi.
Lattanzi (FI)
In queste settimane - non so se usare il
termine - si festeggiano i dieci anni del Centro Sviluppo, non so
se è una vera e propria festa, nel senso che in questi dieci anni
molte sono "le nuvole" che hanno attraversato il cielo operativo di
questa società strumentale, così si usa dire di quelle aziende nate
dalla volontà politica del febbraio 1992 dell'allora Giunta
regionale che, con provvedimento n. 1037, attraverso Finaosta
costituiva la società Centro Sviluppo, una società che aveva nel
suo atto costitutivo una formula molto importante e che recitava:
"La società ha per oggetto la promozione dello sviluppo e della
diversificazione innovativa delle imprese esistenti, la promozione
di nuove iniziative imprenditoriali e la prestazione di servizi
tecnici, economici, finanziari, tecnologici, localizzativi e di
mercato"
e quell'atto costitutivo così importante diceva anche
che la società operava al fine di, per riassumere alcuni dei
fattori più importanti di quella attività, "
elaborare progetti
di fattibilità tecnica, economica e finanziaria per le nuove
iniziative imprenditoriali e piani di diversificazione e sviluppo
delle imprese esistenti, come anche assistere tecnicamente e
finanziariamente l'avviamento e lo sviluppo iniziale di nuove
iniziative imprenditoriali"
.
Fra i servizi che avrebbe dovuto offrire alle aziende che
venivano operare in Valle d'Aosta vi erano anche quelli da prestare
alle imprese costituende per la creazione di nuove iniziative
imprenditoriali, assistenza l'economico-finanziaria, esclusa
l'assunzione di partecipazioni.
Il giudizio che abbiamo voluto dare di questi dieci anni
operativi non è un giudizio estremamente positivo e questo senza
doversi soffermare sulle lamentele di chi magari, presentando un
proprio progetto in maniera personale ed individualistica, non
abbia avuto riscontri dal Centro Sviluppo, ma perché
l'insoddisfazione verso questo ente strumentale della Regione è
stata crescente. Sempre meno è percepito da parte degli
imprenditori l'utilizzo di questa struttura e sempre più è evidente
il costo della stessa che dobbiamo riassumere in questi dieci anni
di decine e decine di miliardi.
Con l'interpellanza chiediamo allora di fare il punto della
situazione di questo ente strumentale, quindi chiediamo
all'Assessore alcuni dati che avranno impegnato il Centro Sviluppo
nella sua elaborazione perché dieci anni sono un lasso di tempo
importante, ma ritenevamo importante che il Consiglio regionale
potesse fare una riflessione su queste attività. Abbiamo chiesto
quindi in questi anni quanti sono stati i progetti imprenditoriali
esaminati dal Centro Sviluppo, quanti hanno avuto riscontro
positivo e quanti si sono successivamente concretizzati, quanti
progetti imprenditoriali sono stati adottati e sostenuti
direttamente dal Centro Sviluppo.
Riteniamo altresì importante che il Consiglio venga a conoscenza
di cosa è successo in questi dieci anni rispetto alle aziende
valdostane che avrebbero dovuto avere finanziamento e supporto
strategico per l'export di prodotti valdostani verso altre regioni
o altri paesi e soprattutto riteniamo che sia il momento opportuno,
dopo un decennio, di sentire da parte dell'Assessore qual è la
riflessione su questo ente strumentale, se lo si ritiene ancora un
organo importante per l'economia valdostana o se ci sono
riflessioni diverse e, in caso affermativo, se esistono
intendimenti finalizzati ad ottimizzarne l'attività di questo ente
che immagino anche l'Assessore sappia essere un'attività
migliorabile.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Credo che, anche sulla base
dell'illustrazione del Consigliere Lattanzi, sia risultata a tutti
evidente l'ampiezza delle domande poste: un consuntivo di attività,
una valutazione delle attività e gli intendimenti per il futuro,
per cui mi scuso fin d'ora della lunghezza della risposta e anche
dei numeri che dovrò fornire.
Per quanto riguarda l'attività, il Centro Sviluppo è stato
attivato nel 1992, ma l'operatività della società è del 1994,
quindi non siamo a dieci anni, ma a otto anni di attività.
L'attività del centro era stata avviata nel 1994 per elaborare il
"Piano di ristrutturazione del settore edile", che era stato
promosso dalla Regione per far fronte ai problemi strutturali di
questo settore, che in quel periodo attraversava una situazione
particolarmente critica.
Successivamente all'esame dei problemi connessi all'edilizia, il
Centro Sviluppo è stato coinvolto in prime attività formative, in
consulenze sull'introduzione dei sistemi di qualità, ha fatto
analisi sul ruolo della pubblica amministrazione quale committente
di opere pubbliche e relativa qualificazione di queste opere
pubbliche: il risultato più significativo all'interno di questo
Piano di ristrutturazione del settore edile è stata l'elaborazione
della bozza di legge che ha portato all'approvazione della legge n.
11/98, concernente la normativa urbanistica e di pianificazione
territoriale della Valle d'Aosta.
Sempre nel corso del 1994 il centro ha iniziato, nell'ambito
delle finalità per cui è stato costituito, a svolgere attività di
assistenza e consulenza verso operatori pubblici e privati per lo
sviluppo dell'imprenditorialità regionale e, pur limitandosi alle
sole attività svolte nei confronti degli operatori privati, così
come viene richiesto dall'interpellante, la risposta deve essere
articolata in almeno tre filoni di intervento riguardanti
rispettivamente un'area di attività che viene definita "economica
aziendale", un'area legata agli interventi di
internazionalizzazione e un'area collegata alle problematiche
relative alla qualità, sicurezza ed innovazione tecnologica.
L'area economico-aziendale ha preso spunto dall'attivazione e
gestione della misura di animazione economica obiettivo n. 2:
vorrei sottolineare come il centro abbia utilizzato, negli anni
della propria attività e continui ad utilizzare ancora oggi, dei
fondi in gran parte provenienti dall'Unione europea. Per venire
alle questioni relative all'attività economica aziendale, ogni anno
viene fornita assistenza a più di 100 imprese, 25 ogni anno sono
state oggetto di interventi specifici: affiancamenti, analisi
puntuali, eccetera.
Dal 1995 al 1998, insieme all'Agenzia del lavoro, è stato
gestito il punto "Neo impresa" al quale si sono rivolti negli anni
di attività circa 800 persone e sono stati svolti corsi di
formazione a 175 neo imprenditori, 25 dei quali sono stati
affiancati individualmente nella predisposizione del piano di
impresa e nelle fasi di avvio. Sono stati avviati progetti
specifici per l'imprenditoria femminile, quali "Espace à elle", che
ha coinvolto 14 partecipanti su 41 donne selezionate, nell'ambito
del quale sono state realizzate due guide sulla neo imprenditoria.
È attivo lo sportello informativo della legge n. 215/1992, legge
relativa all'imprenditoria femminile, al quale si sono rivolte, nel
2000, 80 utenti nonché potenziali imprenditrici. L'attività di tale
sportello ha contribuito al successo di 6 progetti presentati da
società valdostane e approvati dal Ministero dell'industria. Sono
stati realizzati progetti come "ADAPT turismo", che ha coinvolto in
corsi di formazione circa 400 operatori del commercio e del
turismo; dal 1998 viene gestita la Pépinière d'entreprises
Pont-Saint-Martin nella quale sono state inserite 6 nuove aziende
per la cui individuazione sono stati esaminati 88 progetti e,
sempre nel campo della Pépinière d'entreprises, il centro gestirà
la fase di insediamento e l'assistenza alle imprese nella struttura
che è in fase di ultimazione nell'area della "Espace Aosta". È
stato realizzato un progetto denominato "Carta dei servizi", in
collaborazione con le associazioni di categoria, finalizzato a
offrire una serie di garanzie e di tutele in materia di qualità dei
servizi sempre nel settore turistico.
La buona qualità delle attività svolte è dimostrata dal fatto
che il centro è stato scelto nell'ambito del "Progetto europeo
IQADE II" per sostenere e assistere la creazione di 6 agenzie di
sviluppo in Portogallo e collabora attivamente ad altri progetti
comunitari internazionali quali "Eurada benchmarking", finalizzato
all'elaborazione di modelli di confronto della competitività delle
diverse aree geografiche. Di recente è stata avviata l'attività di
promozione della Pépinière di Aosta orientandosi verso una
possibile specializzazione settoriale della struttura anche
attraverso il coinvolgimento della rete IBAN (Italian business
angels network), rete di investitori rivolta a sostenere l'avvio di
nuove iniziative imprenditoriali. Il Centro Sviluppo è responsabile
per l'attività della rete nord-ovest di questa rete IBAN e in rete
sono presenti più di 150 business angels e circa 200 idee
imprenditoriali risultano selezionate e presentate ai business
angels, che non sono altro che imprenditori che valutano delle
proposte imprenditoriali e le sostengono anche finanziariamente con
proprio impegno di spesa.
Per quanto riguarda l'attività di supporto
all'internazionalizzazione delle imprese locali, svolta anch'essa
sulla base di programmi comunitari, oltre all'attività di
sensibilizzazione e promozione, i principali dati relativi al
biennio 1999-2000 riguardano: assistenza a 140 imprese sulle
opportunità commerciali e sulle agevolazioni nazionali e
comunitarie per le imprese; corsi di formazione sul commercio
internazionale ai quali hanno partecipato 10 imprese;
organizzazione di stands collettivi in mostre e fiere a Zurigo,
Londra, Bruxelles, Monaco, Parigi, Parma, Lussemburgo, con la
partecipazione di 60 imprese; apertura di un sito Internet con
l'accesso a 150 aziende del settore alimentare e della subfornitura
e la realizzazione di un catalogo. Il centro è corrispondente del
BRE (Bureau de rapprochement des entreprises) per la Valle d'Aosta
dal settembre 1995 e dal 1998 fa parte della rete Euro Infocenter,
rete che collega i BIC a livello europeo.
L'attività nel settore della qualità, della sicurezza e
dell'innovazione tecnologica nei primi anni si è orientata sul tema
della sicurezza e salute nei luoghi di lavoro, fornendo assistenza
alle imprese e realizzando specifici corsi di formazione ai quali
hanno partecipato più di 700 operatori del commercio e del turismo,
nonché artigiani e piccoli imprenditori.
Successivamente, per quanto riguarda il tema della qualità, si
sono sviluppate attività di promozione della legge n. 84/93, quella
relativa alla qualità, con la costituzione di un Club della Qualità
rivolto ai responsabili della qualità delle aziende valdostane -
sono state 58 le aziende partecipanti - con la fornitura di
assistenze tecniche e di consulenze con la realizzazione di
specifici incontri (workshops e corsi).
Nell'ambito dell'innovazione tecnologica è stato sviluppato il
"Programma ALPS Innovation relay center", finalizzato al
trasferimento tecnologico, stabilendo più di cento contatti fra
imprese valdostane e straniere, fra queste iniziative si segnalano:
234 assistenze sulla qualità, fra cui spicca la consulenza alla
SITRASB (Società del Traforo del Gran San Bernardo) per
l'ottenimento della certificazione ISO 9002; il progetto pilota che
ha riguardato 11 imprese valdostane per l'istituzione della Carta
dei servizi e sono state svolte alcune consulenze sulla
soddisfazione del servizio a quattro aziende valdostane e
piemontesi nel settore dei trasporti.
Complessivamente nell'area qualità, della sicurezza e
dell'innovazione tecnologica vengono attivati ogni anno circa 150
assistenze e 20 specifiche consulenze; di recente sono stati
avviati ulteriori progetti per l'introduzione di sistemi di qualità
per l'accreditamento dell'attività formativa e per la
certificazione ambientale coinvolgendo alcune imprese localizzate
in Valle.
I progetti imprenditoriali esaminati dal centro in questi anni
sono quindi di natura eterogenea: dalla nuova attività
imprenditoriale, al progetto relativo ad una singola fase del
processo produttivo e hanno riguardato la piccola impresa come
anche il singolo artigiano e imprese di dimensioni più
rilevanti.
Per rispondere infine al quesito relativo alla validità delle
motivazioni che hanno portato alla costituzione del Centro, occorre
evidenziare alcune cose; in conclusione farò alcune valutazioni
finali. Innanzitutto il Centro ha svolto anche attività di
consulenza nei confronti di alcuni enti, quali Finaosta, Vallée
d'Aoste Structure, Autoporto, ARPA e comuni della Valle in materia
di appalti e progetti. Ha realizzato specifici studi per le
pubbliche amministrazioni, ad esempio: indagini socio-economiche,
indagini sulla qualità dei servizi turistici, gestione e
predisposizione di progetti comunitari nell'ambito del settore
agricolo. Collabora con la Pubblica Amministrazione e le
associazioni di categoria nello sviluppo di iniziative tese al
miglioramento dei servizi offerti dalla Pubblica Amministrazione,
quali lo Sportello unico, il sistema informativo del commercio e
del turismo, centri di assistenza tecnica (CAT), legge sul
commercio e relativi ai provvedimenti attuativi.
Fa parte di organismi internazionali, come ho detto
precedentemente (l'Euro business center); realizza specifici
progetti in collaborazione con le associazioni di categoria, ad
esempio, per quanto riguarda la formazione sull'introduzione
dell'euro, operazione che ha coinvolto 850 operatori economici
valdostani e ha interessato anche un migliaio di dipendenti
pubblici, 500 studenti e 500 cittadini oltre a 200 commercianti e
artigiani del Piemonte. Un insieme quindi di attività che
riguardano in primo luogo attività di consulenza e assistenza alle
imprese private, ma anche momenti di consulenza per quanto riguarda
le strutture pubbliche.
Per completare il quadro penso che valga la pena fornire alcune
informazioni su come vengono espletate anche in altre realtà
italiane le funzioni che sono proprie del Centro. Le funzioni
descritte nell'area economico-aziendale sono gestite dai BIC - e a
tutti gli effetti il centro si configura con un BIC - la cui
struttura societaria è del tutto simile a quella del Centro, nel
senso che qui è presente capitale pubblico, di banche, di
associazioni di categoria ed esempi di queste strutture ve ne sono
in diverse regioni italiane, in Lombardia così come in altre
regioni del nord e del resto del Paese.
Le funzioni dell'Euro Infocenter, e le attività di
internazionalizzazione vere e proprie, sono svolte da strutture
ospitate dal Sistema Camerale e vengono svolte sia direttamente
dalle Camere di Commercio, come a Torino, penso al centro estero,
ma anche indirettamente attraverso aziende speciali, come in
Lombardia. Le attività legate alla Qualità e all'Innovazione sono
svolte da società miste, pubblico-private e laddove esistono da
centri universitari o istituti di ricerca. L'utilizzo infine dei
BIC per azioni di sistema a favore delle pubbliche amministrazioni
è condiviso nell'attività di consulenza verso il settore pubblico
da diverse Regioni, quali l'Emilia Romagna, il Lazio, la Calabria,
la Sardegna, la stessa Provincia di Milano. Ora l'esperienza dei
BIC, detti anche Centri europei di impresa e di informazione,
secondo l'ultima denominazione, non si limita solo al territorio
nazionale: dal 1984 la Commissione europea ha promosso la
costituzione di questi centri soprattutto nelle regioni
svantaggiate dell'Unione europea e d'altronde questi sono uno
strumento al servizio delle piccole e medie imprese e degli enti
locali che si sta diffondendo in diversi paesi. Non dimentichiamoci
che questo tipo di struttura, che vede una presenza mista di
capitale pubblico e privato, ha avuto origine prioritariamente
negli USA, ma poi ha avuto un forte sviluppo negli anni '80 in Gran
Bretagna quali strumenti per l'attuazione di politiche pubbliche di
sviluppo e di sostegno alle imprese in un periodo di grave crisi,
come è stata quella degli anni '80, soprattutto per i settori
"maturi", di cui tutti ci ricordiamo.
Nelle intenzioni è stata la volontà dell'Amministrazione
regionale di non gestire direttamente i servizi, ma di coinvolgere
in linea prioritaria le imprese e le associazioni; se andiamo a
vedere il capitale sociale del Centro Sviluppo, è in maggioranza
Finaosta, ma vede anche la presenza delle banche, dell'Associazione
degli albergatori della Valle d'Aosta, dell'Associazione del
commercio e del turismo, dell'Associazione degli industriali, della
Federazione delle cooperative, delle associazioni dell'artigianato,
imprese private singole, quindi la volontà dell'Amministrazione è
sempre stata quella di offrire uno strumento alle imprese affinché
lo utilizzassero al meglio, sapendo che ogni strumento è sempre
perfettibile, tant'è che nel consiglio di amministrazione c'è una
presenza di rappresentanti delle associazioni imprenditoriali e nei
patti parasociali è previsto che il Presidente del Centro Sviluppo
venga indicato dall'Associazione industriali.
Ora, sul funzionamento degli strumenti di servizio alle imprese
la discussione è ampia e da questo punto di vista, riconfermando la
validità dello strumento, si tratta di fare in modo che questo
strumento funzioni meglio e venga percepito dalle imprese come uno
strumento sempre più utile per la loro attività.
Per venire incontro anche a questa problematica, - e concludo -
il disegno di legge in esame alle commissioni consiliari, che verrà
portato in discussione in Consiglio, il disegno di legge n. 149,
relativo al riordino dei servizi camerali in Valle d'Aosta, pone
nei suoi articoli iniziali il problema di mettere in campo dei
momenti di verifica, di analisi e di esame della situazione
relativa al funzionamento dei servizi alle imprese - si parla di
superamento di carenze e di eventuali insufficienze dei servizi
stessi - precisando che questa è una delle funzioni che andranno
coordinate dall'istituenda camera di commercio.
Con questo non voglio dire altro che è necessario svolgere delle
funzioni di coordinamento più strette fra i diversi enti e
organismi che operano nel settore dei servizi alle imprese, un
maggiore collegamento e coinvolgimento delle imprese stesse e da
questo punto di vista credo che quanto previsto in questa normativa
potrà essere un elemento utile per migliorare la funzionalità di
una struttura che nel corso degli anni ha operato e io ritengo che
abbia operato anche positivamente nei confronti del mondo delle
imprese, avendo avuto la capacità di collegare le imprese
valdostane alle imprese europee e quindi fare in modo di costruire
una rete in campo europeo, cosa che è indubbiamente utile sia per
la possibilità di utilizzare finanziamenti, sia per cercare di
incrementare l'internazionalizzazione delle imprese valdostane,
questione, come tutti sappiamo, che va rafforzata.
Président
La parole au Vice-président Lattanzi.
Lattanzi (FI)
Intanto chiedo alla gentilezza
dell'Assessore di farci pervenire la lunga relazione, ricca di dati
e di riflessioni, che ha svolto. Credo che nessuno umanamente possa
oggi, alla luce di tutti i dati che lei ha dato, esprimere un
giudizio sui dati e sull'efficienza di questo strumento.
Mi permetto di aggiungere alcune riflessioni di tipo generale
riservandomi di tornare su questo argomento e di interessare il
Consiglio, dopo attenta valutazione dei dati che l'Assessore ha
citato, perché lo ritengo importante per l'economia valdostana sul
ruolo strategico del Centro Sviluppo. Lei ha chiesto il suo
intervento dicendo che molto si può ancora fare e che è proprio
nell'ambito dei prossimi impegni che si dovrà andare a verificare
l'efficienza di una maggiore internazionalizzazione, di una
maggiore qualità dei servizi alle imprese che sono fra l'altro
coinvolte nella gestione di questo ente.
Parto da una considerazione: l'insoddisfazione da parte degli
enti più direttamente interessati, che avrebbero dovuto e
dovrebbero maggiormente beneficiare di questa opportunità, è
un'insoddisfazione crescente, come credo anche l'Assessore abbia
percepito, diversamente lo invito a fare un sondaggio rispetto a
questi utenti.
Può essere che - lo dico come attenuante - i cambiamenti in atto
nel mercato economico e che inducono le imprese a cambiamenti
importanti anche di tipo radicale o all'impostazione
strategico-operativa di tipo economico molto diversa rispetto agli
anni passati e anche rispetto alle nuove iniziative
imprenditoriali, siano delle barriere grandi sulle quali
l'imprenditorialità valdostana sta incontrando qualche difficoltà,
però credo che, proprio nella direzione di dare un supporto a
questi enti economici valdostani, così importanti per il nostro
futuro, visto che dovrebbe tendenzialmente venire meno il ruolo
dell'amministrazione pubblica, per cui sempre più il futuro della
nostra Regione sarà equivalente alla capacità di impresa delle
imprese valdostane, il ruolo del Centro Sviluppo debba essere
profondamente ripensato.
Mi limito a dare alcuni giudizi ampi, non analitici come lei ha
invitato a fare perché i dati sono da guardare con attenzione, però
le riflessioni si incanalano lungo due temi importanti. Intanto, i
tempi operativi del Centro Sviluppo: lei ha parlato di una capacità
di analisi, di elaborazione dati, di analisi dei progetti che,
secondo quanto ci proviene dal tessuto economico, sono fuori dai
tempi del mercato; il Centro Sviluppo opera con tempi di risposta
da Uganda, quindi è evidente che qualunque tipo di progetto o di
prospettiva che un'azienda chieda al centro, se i tempi di risposta
sono di mesi, portano evidentemente le aziende a non considerare
più questa struttura come un interlocutore consulenziale credibile.
Apro una parentesi: è quanto mai singolare che una quarantina di
dipendenti del Centro Sviluppo diventino anche consulenti per
l'amministrazione pubblica…
(interruzione dell'Assessore Ferraris, fuori
microfono)
… però con consulenze esterne si
arriva ad una trentina di
collaborazioni… è singolare, dicevo,
che il Centro diventi anche consulente di quegli strumenti - vedi
Finaosta - che dovrebbero essere loro stessi consulenti dei loro
settori, ma questo è un argomento su cui torneremo perché le
operatività a cascata nella nostra Regione sono molteplici e tutte
oggetto di un nostro ripensamento.
Dicevo che prima di tutto c'è una questione di tempi:
l'operatività di Centro Sviluppo è un'operatività molto voluminosa,
ma poco efficiente. Secondo aspetto: la concretizzazione dei
progetti offerti a Centro Sviluppo. Lei ha citato alcuni dati -
però su questo fattore torneremo - di progetti proposti e poi
realizzati, si parla di centinaia di progetti proposti e di decine,
poche decine di progetti in questi dieci anni realizzati. Allora
chiuderei il mio intervento con una riflessione di tipo politico:
quando lei ha iniziato il suo impegno in questo Assessorato ormai
quattro anni fa aveva già dato nei suoi impegni quello di rendere
più efficienti gli enti strumentali della Regione, fra cui anche il
Centro Sviluppo. Io credo però che poco sia cambiato, Assessore,
sotto l'aspetto dell'efficienza e della capacità di risposta agli
utenti imprese del tessuto del territorio valdostano.
Le lamentele sul Centro Sviluppo sono in esponenziale crescita e
questo è un sintomo di un malessere di un "carrozzone" - così si
suole dire da parte degli utenti, non da parte del sottoscritto -,
del Centro Sviluppo che non è pronto a dare quelle risposte se non
in termini di formazione nebulosa di quella consulenza lenta,
burocratica che impegna molto le aziende, ma che alle aziende dà
molto poco. Credo che sull'operatività di Centro Sviluppo si dovrà
tornare, noi crediamo che il ruolo di Centro Sviluppo possa essere
importante per l'economia valdostana a patto che diventi più
coerente con quelli che sono i bisogni e con i tempi delle aziende
valdostane e del mercato nel quale esse operano e che soprattutto
ci sia una sburocratizzazione dei processi di rapporto con Centro
Sviluppo che è un po' la caratteristica di tutti gli enti
strumentali della Regione perché la burocratizzazione dei rapporti
con Centro Sviluppo fa sì che la sua potenzialità di analisi, di
consulenza, di supporto, di indirizzo, di capacità di risposta
sulla fattibilità dei progetti ne venga inficiata, portando a dei
tempi di risposta che sono fuori dal mercato nel quale le aziende
valdostane devono competere.
Per quanto ci riguarda, lavoreremo perché la futura legislatura
faccia in modo che ci sia in questa struttura una radicale e
profonda riforma che la renda più coerente con i bisogni delle
aziende valdostane perché, per effetto del suo operato di questi
quattro anni, Assessore, il Centro Sviluppo non è che un carrozzone
burocratico che dà molto poco e assorbe molto perché le decine di
miliardi investiti in questo decennio non sono coerenti con le
aspettative di quell'atto costitutivo che abbiamo citato in
premessa. Ribadendo il nostro impegno a tornare con una maggior
serenità e con maggiore riflessione sui dati che lei ci ha
esternato, sicuramente impegneremo questo Consiglio nelle prossime
settimane a riflettere sul ruolo strategico del Centro Sviluppo
nell'economia valdostana.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK