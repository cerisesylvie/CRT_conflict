Consiglio Regionale della Valle d'Aosta - Oggetto del Consiglio n. 964 del 3 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
ASSISTENZA SANITARIA E OSPEDALIERA
Igiene e sanità pubblica
Personale medico e paramedico
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 964 del 3 novembre 2021 - Resoconto
OGGETTO N. 964/XVI - Interrogazione: "Criticità rilevate in
ordine alle assenze di dipendenti regionali, della scuola e della
sanità a seguito dell'applicazione del green pass in ambito
lavorativo".
Bertin (Presidente) -
Punto n. 14. Risponde il Presidente
della Regione.
Lavevaz (UV) -
Si chiede con questa interrogazione
"quanti siano stati i dipendenti regionali della scuola e della
sanità effettivamente in servizio dal 15 ottobre alla fine del mese
stesso rispetto al totale degli assunti con esplicitazione altresì
del dato percentuale risultante, quale sia stato il dato risultante
dello stesso arco temporale nell'anno 2019 specificando anche qui
il dato percentuale risultante".
Questa è un'interrogazione interessante, perché permette di
mettere a conoscenza di tutti la situazione delle criticità, o
comunque dei numeri, che ha comportato il D.L. citato già più volte
questa mattina e quindi l'obbligo di green pass.
Per quanto riguarda la prima domanda, il dato così come
richiesto sconta in effetti un problema di fondo che è quello di
non poter distinguere le motivazioni che possono essere alla base
dell'assenza dei dipendenti; questa è una situazione che in
particolare nei primi giorni è stata abbastanza complicata dalla
proclamazione dello sciopero in maniera contestuale.
Comunque da una prima fase di partenza e partendo dai dati
dell'Amministrazione regionale, nel periodo tra venerdì 15 ottobre
e venerdì 29 ottobre la media del personale presente in servizio
rispetto alle circa 3 mila unità di personale è del 73%.
Fra le stesse giornate del 2019 la media del personale presente
era del 79%, quindi con una differenza pertanto di sei punti
percentuali.
Nella sanità il confronto è stato effettuato sui dati certi
disponibili che sono riferiti al periodo tra il 15 e il 25 ottobre:
la media del personale presente in servizio nel 2021 è stata circa
del 65% mentre nello stesso periodo del 2019, all'incirca con lo
stesso numero di dipendenti assunti, la media era stata circa del
72%, quindi con una differenza un poco più marcata di circa
l'8%.
Infine la scuola, che però ha delle peculiari particolarità che
rendono un po' più complicato un confronto con il 2019, intanto
bisogna ricordare che per la scuola l'obbligo della certificazione
verde è stato introdotto già qualche settimana prima, in
particolare a far data dal primo settembre, e anche che il
personale dirigente scolastico e docente non è soggetto alla
timbratura.
Gli insegnanti che dal primo settembre sono risultati assenti
ingiustificati per mancanza di certificazione verde sono stati
complessivamente 23 su un totale di 2.482, quindi pari allo
0,93%.
Di questi 23 soltanto 2 sono stati poi sospesi in quanto hanno
raggiunto il quinto giorno di assenza ingiustificata.
Anche per il settore della scuola vi è stata poi la novità della
proclamazione dello sciopero - da parte dell'associazione sindacale
FISI, che nulla ha a che vedere con gli sport invernali, ma che è
la Federazione Italiana Sindacati Intercategoriali - a oltranza dal
15 al 19 ottobre, poi ancora dal 21 al 31 ottobre.
L'adesione allo sciopero ha riguardato una percentuale media
molto bassa pari a circa l'1,99%, l'adesione massima è avvenuta
nella giornata di venerdì 15 ottobre - che è il primo giorno di
entrata in vigore dell'obbligo, che è stata del 6,62% - e la più
bassa nella giornata di sabato 23 ottobre, con una percentuale
dello 0,32%.
Si chiede poi nell'interrogazione "se siano state rilevate
criticità in qualche ambito di servizio e se se ne prevedano nei
prossimi mesi".
Per quanto riguarda l'Amministrazione regionale, la situazione
non è uniforme in tutte le strutture, ci sono ovviamente delle
strutture in cui l'assenza di personale è più marcata e quindi ci
sono delle criticità più complicate e la difficoltà maggiore
risulta proprio quella dell'impossibilità di previsione né a breve
termine né a medio termine di queste assenze, perché sono assenze
che possono essere legate alla possibilità di fare un tampone o
alla volontà di fare il tampone piuttosto che altre cose, quindi
sono e possono essere anche abbastanza irregolari.
Per la sanità, invece, l'Azienda segnala che la minore presenza
rispetto al 2019 ha determinato un rallentamento dell'attività
sanitaria in termini di erogazione di servizi, particolari
difficoltà si rilevano nelle relazioni dei servizi diagnostici con
allungamento delle liste d'attesa conseguenti alla sospensione di
numerosi tecnici sanitari di radiologia medica.
Inoltre, come già comunicato, si registra un differimento per
l'apertura del nuovo reparto ospedaliero recentemente ristrutturato
e messo a norma.
Per la scuola, alla Sovrintendenza degli Studi non sono state
segnalate situazioni di criticità importanti; si è verificato
soltanto qualche disagio soprattutto all'inizio dell'azione di
sciopero, in particolare in alcuni plessi della scuola
dell'infanzia e del primo ciclo, dove era richiesto alle famiglie
di esercitare le opportune forme di verifica e di controllo sullo
svolgimento dell'attività, come la verifica dell'apertura del
plesso, l'eventuale sospensione del servizio di trasporto o,
ancora, eventuali riorganizzazioni e riduzioni dell'orario. Questo
è un aspetto che è stato sollevato e sottolineato anche in altri
tavoli dove c'erano delle disparità di servizio, o meglio di
disservizio da Comune a Comune, perché in alcuni Comuni magari si
riusciva a garantire il servizio di trasporto perché il personale
garantiva la presenza, in altri, in Comuni vicini, magari, o per lo
sciopero o per la mancanza di comunicazione da parte del personale,
non c'era la possibilità di garantire il servizio e quindi le
famiglie dovevano recarsi personalmente a scuola accompagnando i
bambini per vedere se la lezione era garantita o meno, ma questo
sta un po' nella logica dello sciopero e del disservizio connesso
allo sciopero.
Presidente -
Per la replica, la consigliera
Spelgatti.
Spelgatti (LEGA VDA) -
La ringrazio per avermi fornito
tali dati.
Sostanzialmente il tutto parte non solo da varie segnalazioni di
molti problemi in relazione al funzionamento degli uffici in
generale e soprattutto delle criticità molto pesanti sulla sanità
che si stanno ripercuotendo sui servizi e sull'erogazione dei
servizi, ma anche di per sé da quanto è emerso sostanzialmente
nella riunione straordinaria del Consiglio delle politiche del
lavoro, dove emergeva questo dato: a lavorare c'erano 1.710 persone
su 2.726 come fotografia relativa al giorno 15, quindi era
importante arrivare a capire che cosa fosse poi successo nel
periodo successivo.
Però chiaramente in tutto questo dato emerge anche il problema
non solo delle assenze in generale ma anche proprio di tutte quelle
che sono - come emerge anche dall'articolo e come è stato riferito
da alcuni esponenti dei sindacati - le varie richieste di mutua e
di ferie.
Le chiedo solo una cosa, se può rispondermi, nei dati
percentuali che mi ha fornito e di cui prendo atto, sono
conteggiate anche tutte le richieste di mutua e di ferie? Perché so
che c'è anche tutto un problema in relazione a questo. La ringrazio
per la risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK