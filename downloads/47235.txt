Consiglio Regionale della Valle d'Aosta - Oggetto del Consiglio n. 3529 del 17 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Alcolismo e tossicodipendenze
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3529 del 17 aprile 2024 - Resoconto
OGGETTO N. 3529/XVI - Interrogazione: "Strategie adottate per
spiegare gli effetti negativi dell'uso delle sostanze stupefacenti
tra i giovani".
Bertin (Presidente) -
Punto n. 12. Risponde l'assessore
Jean-Pierre Guichardaz.
Guichardaz J. (FP-PD) -
Leggerò una risposta concordata
anche con il collega Marzi relativamente al contributo da parte
della sanità.
Lei interroga relativamente a un evento avvenuto il 29 febbraio
2024, dice nelle premesse: "Nel pomeriggio un alunno minorenne
dell'Istituto Manzetti di Aosta ha accusato un malore così forte da
richiedere l'intervento di un'ambulanza. Evidenziato che secondo
quanto riferito dallo stesso" - credo che sia il ragazzo - "il
malore era attribuibile al consumo di sostanze psicotrope,
probabilmente cannabis, non si sa se durante l'orario scolastico o
nella pausa pranzo. Considerato che tale evento, che ha richiesto
addirittura l'intervento di personale medico, evidenzia una
gravissima situazione, sia per quanto riguarda il consumo di
sostanze stupefacenti sia per il rischio che questo sia avvenuto
nelle strutture scolastiche", chiede alla domanda n. 1 "Se siano
stati effettuati i dovuti approfondimenti per comprendere quando
tali sostanze siano state consumate".
Alla prima domanda leggo - perché essendo una situazione molto
delicata, bisogna non andare a voce libera - che "La Sovrintendenza
agli studi, che non era a conoscenza del fatto, ha provveduto a
sentire la dirigente scolastica dell'Istituto Manzetti, la quale ha
confermato che un alunno, al rientro dalla pausa pranzo, non stava
bene. Pertanto ha provveduto ad avvisare la famiglia e
immediatamente a chiamare l'ambulanza.
Sul fatto che lo studente abbia eventualmente consumato sostanze
stupefacenti durante la pausa pranzo, la dirigente non ha
informazioni.
Non si ritiene tuttavia opportuno che l'episodio in questione
sia oggetto di discussione in sede di Consiglio regionale anche a
tutela dello studente coinvolto".
Alle domande n. 2 e 3 a questo punto rispondo perché non
riguardano specificamente il minorenne. "Quali strategie siano
state messe in campo per evitare il ripetersi di tali gravi eventi
e soprattutto per individuare" - chiede lei - "ed assicurare alla
giustizia il soggetto che ha fornito tali sostanze al minore in
questione": credo che, rispetto soprattutto alla parte 2, non si
tratti ovviamente di una competenza in capo alla scuola, anche
perché la scuola ovviamente non può fare indagini su minorenni, ma
sono le forze dell'ordine che stanno procedendo immagino a definire
il quadro della situazione, quindi a fare le dovute indagini.
Invece riguardo alla n. 3, "Quali strategie sono state adottate
per spiegare gli effetti negativi che tale consumo di sostanze
stupefacenti provoca per prevenire e scongiurare questa pratica
illegale profondamente nociva" concordo in pieno.
Ricordo che al fine di sensibilizzare i ragazzi sul tema delle
dipendenze in termini generali, perché questo è un problema, ma le
dipendenze sono come...
Tra l'altro, stando alle ultime rilevazioni raccolte per l'anno
2023 - questo è un contributo del SERD - i pazienti in carico al
SERD nella fascia di età 0-19 sono cinquantacinque, quindi il
numero è piuttosto considerevole, però è vero che il numero
complessivo di disturbi da uso di sostanze da alcol, perché c'è
anche il grosso problema della dipendenza, mi fanno rilevare che
vale la pena ricordare che questa fascia di età attende al poliuso
addirittura, cioè alcool, cannabis, farmaci e altro, quindi è un
fenomeno anche piuttosto diffuso e generalmente non può, secondo i
criteri clinici, classificarsi ancora come dipendenza, questo
poliuso diciamo che è la fase prodromica.
Ricordo che, al fine di sensibilizzare i ragazzi sul tema delle
dipendenze in età scolare, sono state proposte diverse azioni
mirate che vedono coinvolti non solo gli studenti ma anche i
genitori e i docenti.
Specifici progetti sono stati destinati all'attività di
prevenzione e informazione sia nell'ambito delle iniziative
promosse dal tavolo tecnico permanente sulla corresponsabilità
educativa e sulla legalità, sia dall'Assessorato sanità sia
dall'azienda USL, in particolare dal SERD, di cui leggerò poi un
contributo, che è il servizio per le dipendenze patologiche.
Nello specifico, gli ambiti sui quali si è intervenuti
riguardano la sensibilizzazione e la prevenzione da svolgere nelle
scuole di ogni ordine e grado, attraverso programmi d'informazione
che tengono conto degli attuali dati scientifici e poi progetti
educativi orientati secondo un appoggio globale a una sana crescita
psico-sociale.
In particolare si informano gli studenti con questi progetti sui
danni per la salute legati al consumo di alcool e droga,
soprattutto in giovane età, e si sensibilizzano in merito ai rischi
derivanti dalla navigazione, che è l'altra dipendenza, su siti
internet e social network, per esempio col progetto "Smartphone",
che è stato proposto nella scuola secondaria di primo grado, in cui
tra l'altro si commercializzano anche pericolose sostanze
psicoattive, perché ho saputo che si trovano anche liberamente su
internet.
Nei confronti dei docenti sono previsti momenti
informativi/formativi svolti da soggetti qualificati; anche i
genitori sono coinvolti in campagne d'informazione e incontri,
volti a individuare e trattare i disturbi comportamentali e
possibili criticità connesse a fenomeni di dipendenza.
Sono già state attivate campagne d'informazione e comunicazione
a scopo di prevenzione, anche con il coinvolgimento degli studenti,
incentivando nelle scuole la divulgazione di materiale
informativo.
Le leggo il contributo del SERD, con il quale collaboriamo
quotidianamente, che ha in atto diverse iniziative di prevenzione
presenti e approvate sulla piattaforma "Web École" dell'Assessorato
istruzione, inviata alle scuole per l'anno scolastico 23-24 dalla
quale si possono estrarre...
Faccio degli esempi: quattro sportelli di ascolto presso le
scuole enti di formazione accreditati ancora in fase di
svolgimento, il Lexert, Don Bosco di Châtillon, Fondazione
Turistica Alberghiera e CNOS-FAP, che è l'ente di formazione, in
ciascuno di questi vi sono l'educatrice o lo psicologo.
Con la DGR 6 febbraio del 2023, la 111, il cosiddetto "Binge
Drinking", è prevista la formazione di operatori di Pronto
Soccorso, a cui 58 operatori hanno aderito; nel progetto
"Challenge" sono coinvolti 190 studenti più 58 docenti, sia di
scuole secondarie di primo grado (San Francesco, l'Einaudi, il Duc
di Châtillon) sia di scuole secondarie di secondo grado (il
Manzetti); si sono svolti in questo caso interventi di
sensibilizzazione nelle classi per sostenere studenti e docenti
alla realizzazione di materiale digitale relativo al progetto di
cui sopra.
Poi mi segnalano che sono state fatte delle uscite sul
territorio con pazienti giovani in carico, per esempio uscite in
mongolfiera... le Terme di Pré-Saint-Didier e anche Skyway sono
state coinvolte, si sono rese disponibili a prendersi carico anche
di queste uscite con pazienti giovani.
Poi è stata fatta una campagna pubblicitaria rivolta a studenti
e popolazione in generale, sempre dal SERD. La giornata alternativa
proposta al liceo Berard, questo il 12 gennaio del 2024, sono 60
studenti coinvolti più 5 docenti. La giornata al liceo classico del
6 marzo: 50 studenti coinvolti più 3 docenti.
L'evento organizzato dall'associazione "Silvy Parlato" il 27
gennaio del 2024 presso la scuola secondaria di primo grado di
Variney, sono 44 studenti e 6 docenti coinvolti.
Poi è stato fatto un progetto, "Bambini e soldini", che è stata
messa in atto dal personale SERD e momentaneamente mi segnalano che
non è pervenuta alcuna adesione da parte delle scuole primarie; è
comunque un'iniziativa collaterale sempre fatta con il SERD,
probabilmente di educazione anche finanziaria all'uso ragionevole
dei soldi che non devono essere spesi, ovviamente, per acquistare
alcool e altre cose.
Poi c'è il Piano regionale di prevenzione programma predefinito
PP04, sono in programma alcune iniziative sul territorio al
contrasto di abuso dell'alcool che si svolgeranno nel periodo 2024,
che non sto a dire per motivi di tempo.
L'avvio del progetto "Youngle" con i fondi GAP 2022.
Poi c'è avvio gruppi promossi da una psicologa e un'educatrice
del SERD, in collaborazione con il tavolo tecnico nell'ambito delle
iniziative SERD, settimana della legalità, questo dal 19 al 21
febbraio: 240 studenti partecipanti e 29 partecipanti.
Il progetto "Aosta sicura", con i fondi della Presidenza, sono
755 studenti partecipanti più 400 docenti, che ha coinvolto tutte
le istituzioni di secondo grado, secondarie, sempre sull'uso
consapevole dell'alcool eccetera, e altre iniziative.
Ricordo ancora che il 13 maggio verrà fatta a Saint-Vincent
un'iniziativa nell'ambito, anche questa, dell'educazione alla
legalità con Federico Samaden che sarà un incontro rivolto alle
famiglie e agli studenti proprio sulla prevenzione dell'utilizzo
delle sostanze stupefacenti.
Presidente -
Consigliere Manfrin ne ha facoltà.
Manfrin (LEGA VDA) -
Grazie, Assessore, per la sua
risposta, per il lungo elenco che lei ha voluto fare di iniziative
che sono state poste in essere per prevenire gli eventi che abbiamo
descritto nella nostra interrogazione e, ancora guardando il lato
positivo, ho apprezzato il suo spunto, cioè il fatto che lei
condanni comunque azioni di questo tipo fermamente, e di questo ne
prendiamo atto.
Quello che però non può soddisfare e soddisfarci è la reticenza
che è stata evidenziata da parte dell'istituzione scolastica che o
non ha capito la gravità dei fatti o forse vuole coprire quello che
è accaduto, che forse è peggio. Allora non si mette in difficoltà
qualcuno perché si parla di un problema senza fare nomi, ma è bene
che quest'Aula sappia e che i Valdostani sappiano al di fuori che
in una scuola - l'Istituto Manzetti, lo ha giustamente richiamato -
un ragazzino di 13-14 anni si è sentito male perché ha fumato
sostanze psicotrope, ed è stato lui stesso a dirlo ed è stato male
al punto da dire a chi lo ha soccorso di sentirsi morire e ha
richiesto la necessità di un accompagnamento con l'ambulanza in
Ospedale il 29 febbraio.
Questo è un evento assolutamente grave, un evento di una gravità
inaudita e, a maggior ragione, sarebbe stato importante capire se
il consumo di queste sostanze sia avvenuto nell'istituto scolastico
o al di fuori, e su questo purtroppo mi spiace che non sia stata
fatta chiarezza, perché, guardi, io mi aspettavo la risposta
burocratica "Ah, ma noi non sapevamo, non abbiamo visto, non è
successo qui, ne abbiamo solo preso atto", invece no, addirittura
si evoca la reticenza per coprire in maniera presunta una persona
che ha compiuto dei fatti gravi, che gli si sono rivoltati contro,
peraltro. Il fatto che lei dica che la nostra richiesta - cioè
"Quali strategie siano state messe in campo per evitare il
ripetersi di tali eventi, e soprattutto per individuare ed
assicurare giustizia al soggetto che ha fornito tali sostanze al
minore in questione" - è materia delle forze dell'ordine, in realtà
è completamente sbagliato.
Noi non abbiamo chiesto di fare un'indagine, cosa che
evidentemente è demandata alle forze di Polizia, abbiamo chiesto di
evidenziare, per il tramite della scuola - che deve essere la
pietra angolare del nostro sistema di istruzione e che deve
trasmettere anche dei valori, non soltanto delle nozioni - di
chiedere a questa persona d'indicare chi è stato colui che gli ha
ceduto questo tipo di sostanze per poter evitare che questo possa
accadere nuovamente. Questo evidentemente deve partire dal ragazzo,
e questa è un'azione di educazione che evidentemente deve partire
dalla scuola, ma se la scuola in primis decide di essere così
reticente e se noi facciamo in modo che questa cosa non venga
condannata ma passi sotto silenzio, passi sotto questa campana di
vetro che si costruisce per evitare di parlare del problema, forse
per evitare di fare una brutta nomea a qualcuno... che però non è
nominato, non c'è né nome né cognome, qui nessuno sa di chi stiamo
parlando, ma stiamo parlando di un ragazzino di 13-14 anni che è
stato male e che ha richiesto l'intervento di un'ambulanza, perché
ha consumato delle droghe a scuola, o fuori da scuola e si è
sentito male a scuola. Questo è bene che la scuola lo prenda in
carico, questa è una cosa gravissima, e sorvolare su questi fatti e
su quello che è successo è altrettanto grave; bisogna evidenziare a
questa persona che ha compiuto un'azione grave, perché innanzitutto
si è procurata illegalmente delle sostanze stupefacenti di cui non
c'è libera vendita - è di tutta evidenza - ed è stato male, e chi
gli ha venduto la droga è uno spacciatore, ha commesso un reato e
deve essere punito e deve essere messo nelle condizioni di non fare
ma più un'azione del genere, e soprattutto deve essere spiegato a
questo ragazzino... perché nonostante siano state messe in campo
diverse azioni di comunicazione o di sensibilizzazione, come lei ha
elencato, evidentemente questo ragazzino non è stato colpito al
punto da dire: "Sai che c'è? Io mi drogo e poi sto male".
Questa è una cosa che non deve accadere mai più.
Io spero, Assessore, che lei abbia compreso la gravità di questi
fatti e che ci siano delle azioni conseguenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK