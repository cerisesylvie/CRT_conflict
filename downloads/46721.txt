Consiglio Regionale della Valle d'Aosta - Oggetto del Consiglio n. 3099 del 10 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3099 del 10 gennaio 2024 - Resoconto
OBJET N° 3099/XVI - Communications du Président du
Conseil.
Bertin (Presidente) -
Buongiorno a tutti. È la prima
riunione del Consiglio per il 2024, pertanto buon anno a tutti.
Alla presenza di 33 Consiglieri, possiamo dare avvio ai lavori
del Consiglio. Punto n. 1.
In apertura permettetemi di ricordare l'Ami de la Vallée
d'Aoste, Guido Sportelli, deceduto nella notte di ieri. Era stato
insignito della decorazione regionale nel 2007. Lo ricordiamo per
la sua profonda dedizione per la musica e per il coro Penne Nere,
che diresse per molti anni. Il suo amore per la Valle d'Aosta lo
portarono a comporre canti quali "Ma Vallée" e "Le Pays Natal".
Alla sua famiglia vanno le nostre sentite condoglianze.
Oggi ricordiamo anche un evento importante per questo Consiglio:
78 anni fa, nel pomeriggio del 10 gennaio 1946, si tenne la prima
riunione del Consiglio Valle nominato dal Governo italiano su
indicazione del Comitato di Liberazione Nazionale. Tra i primi
provvedimenti adottati dai 25 Consiglieri riuniti nell'allora sede
di via Ollietti figuravano il ripristino nella loro forma
originaria dei nomi di località che erano stati soppressi o
modificati nel regime fascista e le modalità per la ricostituzione
dei Comuni esistenti in Valle prima del 1922. Con il Consiglio
Valle del CLN la Valle d'Aosta ha ripreso in mano le redini del
proprio destino, cominciando un nuovo percorso di autonomia,
responsabilità, libertà e ricostruzione. I 25 Consiglieri
avvertivano tutta l'urgenza e l'importanza di questa responsabilità
per uscire dall'isolamento e dall'impoverimento economico e
culturale che venti anni di regime fascista e la guerra avevano
causato. Oggi il loro esempio deve essere fonte di ispirazione per
le sfide che ci attendono.
Il 2 gennaio la Giunta regionale ha depositato un disegno di
legge che contiene disposizioni in materia di agricoltura e
sviluppo rurale. L'atto è stato assegnato alla III Commissione.
La Conferenza dei Capigruppo di ieri ha deciso di rinviare alla
prossima riunione la discussione dei punti 4 e 5 iscritti a questo
ordine del giorno. In merito al Co.Re.Com., sono stati riaperti i
termini per la presentazione delle candidature fino al 19
gennaio.
La Conferenza ha poi convenuto l'abbinamento dei punti 8.04 e
8.05 riguardanti l'afflusso al Pronto soccorso nel periodo
natalizio.
Ha chiesto la parola il consigliere Marguerettaz, ne ha
facoltà.
Marguerettaz (UV) -
Sicuramente il gruppo dell'UV si
associa alle condoglianze della famiglia dell'avvocato Sportelli
che purtroppo è deceduto, ha sicuramente lasciato una traccia
indelebile nel mondo culturale della Valle d'Aosta. La sua vita, in
qualche modo, mette in evidenza tutta una serie di caratteristiche
e di aspetti che contraddistinguono la nostra regione. È approdato
in Valle d'Aosta grazie alla Scuola Militare Alpina (SMALP), perché
è arrivato in Valle d'Aosta per fare il corso da sottotenente.
Vorrei però anche approfittare per ricordare in quest'aula una
figura che ha collaborato per molti anni con l'Amministrazione
regionale, ho visto l'intervento in ricordo del Presidente del
Consiglio del Governo regionale: sto parlando di Ezio Donzel, che è
scomparso prematuramente, anche lui una figura che possiamo
ricordare come veramente al di là dei titoli, Chevalier delle
autonomie o meno, ma che ha lavorato per la nostra Regione, prima
di tutto come Segretario regionale del SAVT, un'espressione
sindacale nostra di cui dobbiamo essere fieri, dopodiché, come
collaboratore, è stato Presidente dell'ARS, è stato Presidente di
Project Formation, così come in altre società, ma queste sono delle
attività particolari dove ha messo a frutto la conoscenza del mondo
del lavoro, la conoscenza delle esigenze dei lavoratori e ha dato
un contributo importante allo sviluppo della nostra Regione. In
questi casi si ricordano le attività istituzionali, ovviamente si
ricorda anche l'amico di tanti momenti, di tante battaglie;
ovviamente la nostra Regione non può fare a meno di evidenziare i
legami personali, quindi, a nome del gruppo dell'UV, porgiamo le
condoglianze alla famiglia, alla figlia Denise in particolare, ai
suoi amati nipotini e tutto il gruppo degli amici che lo ha
salutato a Charvensod all'inizio dell'anno. Ciao Ezio.
Presidente -
Non vedo altre richieste... ha chiesto la
parola il consigliere Lucianaz, ne ha facoltà.
Lucianaz (RV) -
Bondzò a tceut. Bon an! Rapello eunco mè
lo queseun Etsio Donzì, eh... Ezio l'ie euna personna seunpla,
dirette, l'a pa fata de gran loandze.
[traduction du patois: Bonjour à tout le monde. Bonne année!
Je rappelle à mon tour la mémoire de mon cousin Ezio Donzel... Ezio
était une personne simple, directe, il n'a pas besoin de grandes
louanges].
J'ai seulement dit que je rappelle mon cousin Ezio Donzel et qui
est une personne franche, concrète...ce n'est pas le cas de dire
trop de choses. On salue seulement sa famille et ses chers.
Mecheu lo Presidan, dze vo prèdzo eun patoè, mecheu lo
presidan Bertin... perquè n'i demandou-lo eun italien, n'i demandoù
eun francé, prouven euncò eun patoè : l'è eun an de ten que demando
euna convocachon que predzèye de "criminalità".
Oueu no
vegnen a savei què que lo professeur Nando Della Chiesa teun euna
conferance fran cé dezò de no, lo plan inque dezò, e fran quan l'è
lo moman di travail di Conseille.
[traduzione dal patois:
Signor presidente, mi rivolgo a
lei in patois, signor presidente Bertin... perché l'ho richiesto in
lingua italiana, l'ho richiesto in lingua francese, proviamo anche
con il patois: è da oltre un anno che richiedo una convocazione sul
tema della "criminalità". Oggi apprendiamo che il professore Nando
Della Chiesa terrà una conferenza proprio qui, al piano inferiore,
e proprio in contemporanea con i lavori in Consiglio]
.
Traduco: è da più di un anno, almeno da quando sono qui, quindi
da 14 mesi, che chiedo che un organo del Consiglio regionale come
la I Commissione per una volta affronti il tema della criminalità
in Valle d'Aosta. Non è mai stato fatto, non so come formalmente
posso richiedere questo consesso, in ogni caso è grave che oggi ci
sia la presenza di una persona importante come il professore Nando
Dalla Chiesa qui ad Aosta, nel salone che sta al piano inferiore di
questa sala, e apparentemente non ci sarebbe stata la possibilità
di partecipare. Oggi il Capogruppo mi informa che ieri in
Capigruppo è stata decisa una sorta di corridoio, una possibilità
di abbandonare i lavori dell'aula, vedremo come saranno organizzati
e ringrazio i Capigruppo per la scelta.
Quello che io denuncio in quest'aula è che un fenomeno
preoccupante come quello della criminalità... ho qui i dati del
settembre 2023 dove si parla che la Valle d'Aosta è la Regione con
il più alto incremento di riciclaggio rispetto all'anno precedente.
Non saranno dati preoccupanti per il Governo, io comunque in quanto
Consigliere chiedo la possibilità di essere informati e che almeno
l'Osservatorio, una volta l'anno, come previsto dalla legge,
riferisca in Commissione su quanto avviene in Valle d'Aosta. C'è un
Comitato tecnico, che, tra l'altro, tra i suoi compiti ha anche
quello di raccogliere informazioni accessibili ad analizzare la
principale causa dei fenomeni di infiltrazioni malavitose,
eccetera, io credo che insisterò ancora perché vedo che risposte
non ce ne sono, però sappiate che è vergognoso che i Consiglieri
regionali non vengano informati minimamente della situazione.
Presidente -
Ci sono altri interventi? La parola al
consigliere Manfrin.
Manfrin (LEGA VDA) -
Approfittiamo dell'occasione,
associandomi ovviamente al fatto che nulla di questa celebrazione è
stata detta in Capigruppo , quindi probabilmente i prossimi passi
saranno assolutamente da condividere nelle prossime Capigruppo, per
parlare della lettera che le abbiamo trasmesso, Presidente, una
lettera a firma appunto del nostro gruppo per segnalarle che alcuni
organi d'informazione hanno riportato alcune dichiarazioni da parte
del collega Chatrian rispetto alle forze politiche e ai Consiglieri
rappresentati in quest'aula.
Come lei sa, in quell'articolo che le abbiamo indicato nella
comunicazione c'era questo
excursus
politico dove si evocava
una potenziale alleanza dell'Union Valdôtaine con Italia Viva e poi
si parlava del dibattito delle forze politiche nazionali e delle
potenziali alleanze in Regione. Si è citata una parte del dibattito
che è avvenuto in aula nel quale il collega Chatrian dichiarava
sostanzialmente: "Alle forze nazionali non interessa la Valle
d'Aosta" e la replica è stata: "Ma guardate che siete alleati con
il PD che in Italia ha un partito, quindi un partito nazionale". La
controreplica del collega Chatrian era che è vero che il PD è un
partito nazionale, ma è democratico e antifascista; sostanzialmente
a sottolineare che invece ci sono forze antidemocratiche e fasciste
all'interno di questo Consiglio o potenzialmente: ecco perché
riteniamo che sia utile fare un passaggio per chiarire se
all'interno di quest'aula sono sedute forze antidemocratiche e
fasciste per verificare a chi nello specifico si rivolgessero
queste affermazioni e quindi poi dopo fare le dovute valutazioni,
anche perché è lei, presidente Bertin, che dovrebbe verificare le
norme basilari di quest'Assemblea e il funzionamento, quindi la
democrazia che questo tempio alla democrazia deve garantire, e
soprattutto il fatto che non vi siano forze che si rifanno al
disciolto partito fascista.
Con questa lettera noi ci siamo rivolti a lei anche immaginando
che nell'articolo, con le considerazioni politiche rispetto alle
alleanze, quasi si adombrava la possibilità di un'alleanza con
Italia Viva, Italia Viva che... come sappiamo, Matteo Renzi nel suo
libro "Stil novo" scrive che bisogna cancellare le Province e le
Regioni a statuto speciale (pagina 71 "Stil novo" per chi vuole
andarselo a vedere).
Abbiamo trovato un po' tutto curioso e surreale questo
dibattito, speriamo con questa nostra comunicazione di poter far
chiarezza sulle forze che siedono all'interno di questo Consiglio e
di capire quali sono i passi che poi dovremo seguire per garantire
la democrazia e la cittadinanza democratica in quest'aula.
Presidente -
Ci sono altri interventi? Ha chiesto la
parola il consigliere Padovani, ne ha facoltà.
Padovani (FP-PD) -
Sul punto io ricordo di aver letto le
dichiarazioni del collega Chatrian riportate sul giornale, non
ricordo invece di averle sentite in quest'aula, quindi mi chiedo
l'opportunità di quest'iniziativa da parte del gruppo della Lega,
perché se è vero che lei, Presidente del Consiglio, è arbitro e
garante di quest'aula, lei ovviamente non può essere censore di
quello che i colleghi pensano e dicono fuori da quest'aula.
Nel merito io penso che esistano in questo Consiglio forze che
si rifanno direttamente all'antifascismo, forze che magari non si
rifanno all'antifascismo sia in maggioranza che in minoranza. Fuori
da questo Consiglio - e, se non mi ricordo male, il collega
Chatrian parlava di forze democratiche antifasciste non
direttamente riferendosi all'aula ma al panorama politico italiano
- nel panorama politico italiano esistono forze antifasciste di
varie provenienze politiche e di vari pensieri, esistono forze
fasciste, quali CasaPound e Forza Nuova, per dirne due, ma non lo
dico io che lo sono, lo dicono da soli. Tra l'altro, se non ricordo
male, CasaPound per un quinquennio ebbe rapporti molto stretti con
un partito che è presente in quest'aula che si chiama Lega, Lega
che ha avuto il primato di far entrare anche un membro di
quest'organizzazione fascista del Terzo Millennio, come si
definivano loro, nel Consiglio comunale di Aosta. Poi esistono
forze come quelle il cui socio fondatore sdoganò l'MSI, esistono
forze, come Fratelli d'Italia, che hanno nel loro simbolo ancora le
radici di un passato che speriamo non torni e con il quale ancora
non hanno fatto i conti.
Io sinceramente mi chiedo davvero se quest'iniziativa sia
opportuna e se lei, Presidente, si debba assumere l'onere di essere
censore di quello che noi diciamo, facciamo e scriviamo fuori da
quest'aula.
L'altra cosa che mi chiedo è: quindi i colleghi della Lega
pensano davvero che un Presidente del Consiglio debba essere
censore di quello che noi diciamo fuori dall'aula? Noi cioè non
siamo liberi di dire, scrivere e pensare quello che riteniamo più
opportuno, politicamente, perché è un giudizio politico, non è né
un giudizio personale né un insulto personale a nessuno.
Facendo questo pensiero, ho anche pensato che tutti gli sforzi e
il lavoro fatto in questi anni per avere e per tenere in piedi
quest'alleanza, che si rifà anche ai valori della democrazia e
dell'antifascismo... credo che se questi sforzi hanno tenuto in
minoranza una forza politica che pensa che un Presidente del
Consiglio debba essere censore dei colleghi anche fuori da
quest'aula, forse non sono stati proprio vani.
Presidente -
Consigliere Aggravi, a lei la parola.
Aggravi (RV) -
Presidente, intervengo sulle sue
comunicazioni in maniera molto sintetica per fare due osservazioni:
la prima è relativa all'anniversario importante di questo Consiglio
che forse avrebbe meritato un'attenzione in più nel corso della
Capigruppo di ieri, per dargli anche una dignità in più e
probabilmente anche per approfondire o organizzare momenti di
approfondimento sul tema e l'importanza comunque sia della
principale istituzione della comunità valdostana: il Consiglio
regionale. Qui invito lei e l'Ufficio di Presidenza a fare un
ragionamento specifico su questo punto visto che spesso e
volentieri comunque tra le attività anche della sua Presidenza e
dell'Ufficio di Presidenza c'è appunto quello di portare avanti,
come si è fatto, ad esempio, sulle funzioni prefettizie e non
soltanto, un approfondimento delle caratteristiche e delle basi
della democrazia valdostana.
Dall'altro lato sinceramente avrei preferito trattare
l'argomento di cui i colleghi che mi hanno preceduto hanno parlato
anche in Capigruppo, che sarebbe stata l'occasione per confrontarsi
in maniera più diretta e comprendere meglio. Poi giusta la libertà
dei colleghi sia di rappresentare una lettera che le è stata
inviata, che comunque è di interesse di tutti i gruppi consiliari,
sia anche di altri colleghi di lamentarsi delle censure che vengono
chieste. Mi perdoni una battuta: proprio perché lei è presidente di
V Commissione consigliere Padovani, io oggi sarei potuto
intervenire e chiedere al Presidente se poteva farle rilevare che
anche lei utilizza molto i
social
, ci ha parlato sui social
del suo grande lavoro in V Commissione; le vorrei ricordare che ha
un grande lavoro ancora da fare che oggi non è espletato. Non so se
vuole attendere il 2025 per dirci che nel 2024 ha fatto il lavoro
che doveva fare nel 2023, però non abbiamo chiesto un intervento
del Presidente, chiedo un intervento a lei visto che mi ha dato la
palla, gliela ripasso e quindi spero che nelle prossime
convocazioni di V Commissione ci siano tutti i punti che la V
Commissione non ha affrontato nel 2023 e si è impegnata ad
affrontare.
Presidente -
Altri? Non vedo altre richieste
d'intervento. Rispondo brevemente alle divagazioni rispetto alle
comunicazioni per quel che riguarda la conferenza del professor
Dalla Chiesa di oggi. Questa si colloca alla fine di un percorso
intrapreso dall'Osservatorio antimafia con l'Università della Valle
d'Aosta, un percorso che vede la formazione di giovani, come sono
stati definiti, ambasciatori della legalità, al termine di questo
corso svoltosi nel mese di dicembre, si è ritenuto d'invitare il
professor Dalla Chiesa per una conferenza conclusiva.
L'unica giornata a disposizione del professor Dalla Chiesa era
quella del 10 gennaio. I suoi molteplici impegni impedivano,
purtroppo, di poter scegliere un'altra data, se non nella tarda
primavera che, a quel punto, non aveva particolare significato,
pertanto, l'unica data possibile era quella di oggi.
Per quello che riguarda la questione della lettera inviata dal
gruppo della Lega, ritengo che le dichiarazioni che sono state
fatte non ledono nessuna onorabilità o altro e che fanno parte di
un libero dibattito al quale assistiamo giornalmente, sia a livello
nazionale che non sui giornali, e certo non possiamo in qualche
modo impedire queste dialettiche, anche polemiche, che giornalmente
si svolgono a tutti i livelli.
Punto n. 2 all'ordine del giorno... consigliere Manfrin, è già
intervenuto... uno a testa consigliere... un minuto
consigliere.
Manfrin (LEGA VDA) -
Innanzitutto solo per dirle che
queste che abbiamo fatto non sono divagazioni, ma è un suo preciso
impegno quello di dare comunicazione a quest'Aula delle lettere che
le pervengono; questa è una delle prerogative che lei ha come
Presidente. In secondo luogo siamo lieti di apprendere che vi siano
delle volontà non censorie di quest'aula, sono lieto di apprenderlo
dalla viva bocca di un rappresentante di questa maggioranza, mi
pare che siano state presentate direttamente da questa maggioranza
alcune iniziative che invece erano volte a censurare delle
dichiarazioni all'interno di quest'aula di Consiglieri, quindi sono
lieto di apprendere che a questo punto non ci saranno più
iniziative e ci sarà la libertà di potersi esprimere in completa
libertà. D'altra parte siamo anche liberi, e sono contento, di
esprimerci sugli organi d'informazione e sugli organi
social
in maniera che così lei possa continuare a scrivere che odia, anzi,
si augura, che un membro della sua maggioranza non venga eletto e
poi lei sia costretto a votarlo per la Commissione paritetica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK