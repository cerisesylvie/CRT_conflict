Consiglio Regionale della Valle d'Aosta - Oggetto del Consiglio n. 56 del 5 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 56 del 5 novembre 2020 - Resoconto
OGGETTO N. 56/XVI - Reiezione della risoluzione: "Impegno del
Governo regionale e del Presidente della I Commissione consiliare a
porre in essere ogni azione utile alla salvaguardia dell'integrità
dell'autonomia speciale". Approvazione della risoluzione:
"Richiesta di audizione dei Parlamentari valdostani in I
Commissione consiliare in merito alle funzioni prefettizie del
Presidente della Regione".
Bertin (Presidente) -
Per l'inversione dell'ordine del
giorno si deve procedere a una votazione o se c'è l'unanimità,
procederei senza la votazione. Nessuno si oppone, pertanto l'ordine
del giorno è modificato con questa variazione. Passiamo pertanto
alla discussione delle due risoluzioni (punti n. 38.01 e n. 38.02
dell'ordine del giorno). Qualcuno vuole prendere la parola per
illustrarle? Ha chiesto la parola il Consigliere Aggravi, ne ha
facoltà.
Aggravi (LEGA VDA) -
Io ovviamente presenterò quella da
noi presentata, quindi la n. 1. La risoluzione è il combinato
disposto con l'interrogazione a risposta immediata che abbiamo già
discusso nella giornata di ieri. Non vado a rappresentare le
motivazioni della nostra interrogazione e di questa risoluzione che
è firmata anche dai colleghi del gruppo di Pour l'Autonomie. La
risoluzione vuole ribadire quelli che, secondo noi, sono dei
concetti fondamentali, perché, come abbiamo avuto anche l'occasione
di esprimere nel corso del dibattito che ha riguardato più la
questione zona rossa e Covid, ci sono dei principi fondamentali che
non devono mancare, non devono venir meno anche in situazioni di
crisi, soprattutto delle prerogative, dei poteri, delle possibilità
che, tra l'altro, nel passato hanno consentito una più agevole
gestione di tutta una serie di problematiche.
Ovviamente l'azione portata avanti in autonomia da quello che
abbiamo appurato con l'interrogazione a risposta immediata da parte
dell'onorevole Tripodi vuole andare a modificare l'articolo 4 del
decreto luogotenenziale n. 545, che attribuisce le funzioni
prefettizie al Presidente della Regione e le altre funzioni
prefettizie al Presidente della Regione. La risoluzione ribadisce
il fatto che qualsiasi eventuale modifica di questo disposto
prevede la procedura rafforzata dell'articolo 48bis dello Statuto
speciale, quindi passa da una Commissione paritetica, e questo è un
punto fondamentale perché, come si è già ricordato, il nostro
Statuto ha forza di legge costituzionale e quindi anche l'articolo
4, il principio soprattutto dell'articolo 4 del decreto
luogotenenziale n. 545 ha una forza maggiore, e questo non deve
essere visto in maniera negativa, bensì proprio come una
prerogativa, e soprattutto nell'ottica di quella leale
collaborazione con lo Stato, di quel rapporto paritario tra l'Ente
Regione e l'Ente Stato che caratterizza la nostra autonomia
speciale. Rammentiamo il fatto che la validità di questo
dispositivo, il dispositivo dell'articolo 4 è stato più volte, tra
l'altro, confermata da numerosi leggi statali successive, che fanno
espressamente riferimento alle funzioni prefettizie del Presidente
della Regione. Ricordiamo anche che, purtroppo, la risoluzione in
Commissione affari istituzionali è passata con il voto favorevole
non soltanto dei Commissari del Movimento Cinque Stelle ma anche
del Partito Democratico, e con il voto invece espresso contrario
dei soli Commissari di Lega e di Fratelli d'Italia. Non si capisce
quindi quale sia l'obiettivo dell'onorevole Tripodi, ma
sicuramente, dal punto di vista dei firmatari della risoluzione,
questo è stato un fatto molto grave, soprattutto che uno dei
rappresentanti della nostra Regione, già ne abbiamo due, in seno al
Parlamento italiano persegua un obiettivo che mira sostanzialmente
a limitare le prerogative dell'autonomia speciale.
Riaffermando la necessità di salvaguardare la peculiarità del
nostro modello di autonomia speciale, che assegna l'esercizio delle
altre funzioni prefettizie al Presidente della Regione, sulla
scorta anche dell'influenza che l'assetto cantonale svizzero
esercitò nei confronti dei Padri dell'autonomia valdostana, così
come fu, tra l'altro, esplicitato nella Dichiarazione di Chivasso
del 1943 per cui le Valli alpine chiedevano appunto il diritto di
costituirsi in unità politico-amministrative autonome sul tipo
cantonale; rammentando per l'appunto che la stessa Corte
costituzionale ha sottolineato come l'impostazione del decreto
legislativo luogotenenziale n. 545 fosse, tra l'altro, ispirata
alla concezione dell'autogoverno, chiediamo l'impegno al Governo
regionale di porre in essere presso le sedi opportune ogni azione
utile volta a salvaguardare l'integrità di questo impianto
normativo e impegna il Presidente della I Commissione consiliare a
convocare quanto prima in audizione i Parlamentari valdostani per
avere contezza, alla luce di questa iniziativa, autonoma ricordo,
della posizione dell'operato da loro condotto in Parlamento per la
salvaguardia dell'integrità del nostro modello di autonomia
speciale. Se da una parte sappiamo quello che ha fatto appunto
l'onorevole Tripodi, è anche bene per
par condicio
delle
parti sentire un
compte rendu
o comunque anche da parte del
Senatore qual è la sua opinione, che immaginiamo non sia, almeno lo
spero, ma conoscendolo lo penso... penso che non condivida appunto
questa impostazione.
Voglio sottolineare un aspetto molto importante, perché spesso,
in occasione di molti incontri ufficiali, e soprattutto di molte
ricorrenze, dove si parla spesso di resistenza, di difesa dei
valori della Costituzione, di difesa di quella che è stata la
guerra civile che ha interessato appunto la Valle d'Aosta,
l'Italia, l'Europa intera e che ha portato alla creazione di un
regime democratico che è quello italiano, che ha nella Costituzione
la sua principale difesa... se effettivamente il disposto definito
dall'articolo 4 del decreto luogotenenziale n. 545, e soprattutto
il fatto che il nostro Statuto abbia una forza di rango
costituzionale... se per l'appunto questo non cozzi un po' con le
affermazioni che sono rappresentate da una dichiarazione
dell'onorevole Tripodi in cui si dice che la sovrapposizione dei
due ruoli si pone in contrasto con la Costituzione, che riconosce e
promuove le autonomie locali, terminando così in un notevole
conflitto di interessi. Al di là di tutto, io mi chiedo in sintesi:
ma i Padri Costituenti, i Padri dell'autonomia valdostana, la
nostra Costituzione, insomma si sono sbagliati all'epoca o forse il
ragionamento fatto è un ragionamento che deve essere salvaguardato?
Io quindi chiedo a chi spesso e sicuramente più di me difende,
almeno a parole, quella che è stata quella costruzione di Stato
democratico e soprattutto le prerogative che furono definite in
sede costituzionale, e soprattutto spesso è l'area diciamo più
gauchiste
rispetto alla mia collocazione attuale politica...
io mi chiedo se i Padri Costituenti si siano sbagliati, perché se
si sono sbagliati, ha ragione l'onorevole Tripodi, se non si sono
sbagliati, abbiamo ragione tutti noi.
Presidente -
Procediamo con discussioni separate o con la
discussione unica delle due risoluzioni? Separate. Si è prenotato
da remoto per chiedere la parola il consigliere Carrel, ne ha
facoltà.
Carrel (PA) -
Nel caso in cui non mi sentiate, fatemi un
cenno che così mi interrompo.
Per quanto riguarda le funzioni prefettizie in capo al
Presidente della Regione, credo che forse sia superfluo parlare in
quest'aula di tutto ciò che sta dietro a questa scelta, quindi
dovremmo andare a parlare di annessionismo, di De Gaulle, di
Maquisard, della Carta di Chivasso che ha giustamente citato il
collega Aggravi. Tutto ciò che porta ad avere questo caposaldo
della nostra autonomia. Credo che i rapporti tra il Governo
centrale e il Governo regionale e il Consiglio regionale siano
sempre stati alla base dello sviluppo del nostro progetto di
autonomia e con molto dispiacere devo ammettere che l'onorevole
Tripodi non ha avuto il rispetto di coinvolgere quanto meno prima
il Governo, o almeno il Consiglio, o almeno il Presidente della I
Commissione consiliare prima di andare a proporre una risoluzione
di questo tipo. Non aveva e non ha avuto rispetto nemmeno in merito
ai tempi, in quanto, in un momento così difficile anche per i
Valdostani, andare a porre in discussione un caposaldo della nostra
autonomia lo trovo irrispettoso e fuori tempo, fuori luogo.
Ci tengo però a dare una definizione di Prefetto, in quanto
paradossalmente negli ultimi tre giorni alcuni giornalisti mi hanno
chiesto il perché difendere le funzioni prefettizie in capo al
Presidente della Regione, qual era il motivo. Andare a spiegare
tutta la storia, andare a spiegare le motivazioni ideologiche era
difficile o, meglio, non avevano il tempo. A un certo punto sono
andato dunque sulla Treccani e ho cercato la definizione di
"Prefetto", cosi da stroncare ogni discussione: "il Prefetto è un
organo monocratico dell'Amministrazione statale con funzione di
rappresentanza governativa a livello provinciale". È questo quello
che vogliamo? Vogliamo qualcuno che rappresenti a livello
provinciale - tra parentesi non abbiamo la Provincia - il Governo
centrale? La nostra autonomia quindi cos'è? Se non siamo capaci di
rappresentare le istanze dei Valdostani, non siamo capaci di
sederci allo stesso piano del Governo nazionale, e, come ha detto
giustamente il collega Aggravi anche prima, la mia Costituzione è
lo Statuto e la Costituzione italiana, credo che allora il concetto
di autonomia sia messo in discussione.
Faccio poi solo un breve passaggio ricordando che la figura del
Prefetto è la figura che è stata utilizzata anche soprattutto da
Mussolini e dal Fascismo, un modo per centralizzare e far sentire
la potenza e la forza dello Stato. Credo dunque che la Valle
d'Aosta non abbia assolutamente bisogno di un Prefetto, in quanto
autonomista e federalista, sono fermamente convinto che l'onorevole
Tripodi debba venire in Commissione e in Consiglio a spiegare la
sua posizione e sono fermamente convinto che questo Consiglio debba
esprimersi chiaramente in merito a questa questione.
Presidente -
Altri intendono intervenire su questo punto
all'ordine del giorno, vale a dire il punto n. 38.01? La parola al
consigliere Marguerettaz.
Marguerettaz (UV) -
Preso atto delle modalità di
discussione delle due risoluzioni, noi ovviamente non abbiamo
nessun dubbio sulla figura del Presidente con funzioni prefettizie,
non riteniamo assolutamente questa funzione in contrasto con la
Costituzione, riteniamo che queste competenze siano da mantenere in
virtù delle interrogazioni a risposta immediata che sono state
fatte e avevamo preparato anche noi una risoluzione, per cui non la
faccio tanto lunga. Sulla risoluzione presentata dai colleghi della
Lega noi ci asterremo e procederemo poi alla presentazione della
nostra risoluzione, che ricordo è stata presentata da Union
Valdôtaine, Alliance Valdôtaine, Stella Alpina e Vallée d'Aoste
Unie.
Presidente -
Si è prenotato sulla piattaforma
zoom
il collega Padovani, al quale do la parola.
Padovani (PCP) -
Farò un unico intervento su entrambe le
risoluzioni, così da risparmiare tempo e far andare a casa un po'
tutti prima, visto che, data la situazione, abbiamo cose molto più
urgenti di cui discutere credo. Sicuramente la questione
dell'attribuzione delle funzioni prefettizie alla Presidenza della
Giunta deriva dalla volontà di porre fine al sistema centralista
del regime fascista, regime che in Valle d'Aosta, oltre a tutte le
atrocità commesse in tutto il resto d'Italia e nei Paesi occupati,
ha commesso un altro tipo di violenza, che è una violenza di tipo
culturale, ovvero l'italianizzazione forzata dei nomi dei Comuni,
dei cognomi dei Valdostani e la cancellazione della lingua francese
dalle scuole, violenza che è sicuramente da condannare e che
ovviamente per la mia storia politica... non condivido. Ho un'altra
idea di autonomia, io ho un'idea di autonomia che si mette in
discussione, un'autonomia che sa rinnovarsi per rendersi più forte
e quindi penso anche che dopo settant'anni da questo avvenimento si
possa quanto meno tornare a discutere di quello che è stato e lo si
possa fare anche perché la questione "Presidente-Prefetto" ogni
tanto ritorna e in questi giorni è ritornata più prepotentemente e
ritorna per vari fatti che non sto qui a riassumere proprio per
risparmiare del tempo, ma sono fatti che ci inducono, secondo me, a
riflettere su quest'attribuzione.
Io - non lo nascondo, credo che molti lo sappiano - sono una di
quelle persone che la separazione tra la carica di Presidente della
Giunta e delle funzioni prefettizie non la vede così di cattivo
auspicio. Questo non vuol dire trovare un Prefetto fuori dalla
Valle d'Aosta, ma ci possono essere, secondo me, varie soluzioni
per mantenere in capo alla Regione le funzioni prefettizie pur non
avendole in capo al Presidente della Giunta.
Penso anche che l'iniziativa della Deputata sia stata
eccessivamente drammatizzata. L'atto di indirizzo non impone nulla,
ma propone semplicemente di avviare un percorso di confronto tra
Stato e Regione, percorso e confronto paritario, mirato
all'individuazione di soluzioni condivise. È con questo spirito che
io accolgo con favore l'invito a una discussione dei Parlamentari
in Commissione, ma, per tutto quello che ho detto prima, non posso
condividere queste risoluzioni e quindi voterò contro a tutte e
due.
Presidente -
Ha chiesto la parola il collega Manfrin a
cui la concedo.
Manfrin (LEGA VDA) -
La ringrazio, ringrazio anche i
colleghi intervenuti e ricordo, visto che è giusto e d'obbligo,
anche i colleghi che ritengono sia superfluo parlare di alcuni
argomenti che, nel caso volessero risparmiare tempo, possono anche
non intervenire, così potranno farlo risparmiare anche a tutti noi.
Peraltro raccolgo anche in maniera positiva le affermazioni testé
proposte dal collega Padovani che ci spiegano che gli atti di
indirizzo di un organo politico siano atti inutili sostanzialmente
e che... come dire? non inducono alcun effetto. Evidentemente
quindi abbiamo passato - lo dico per questo Consiglio e per la
maggioranza che ha collaborato attivamente nella scrittura delle
risoluzioni che abbiamo approvato sul Covid - una mattinata e un
pomeriggio a discutere di questioni che sostanzialmente sono
inutili, questo a detta di un componente della vostra maggioranza.
Ringrazio quindi per il pregevole intervento che si conferma
davvero illuminante per capire chi attualmente governa la Valle
d'Aosta o perlomeno una parte di chi la governa.
Veniamo però all'oggetto della nostra iniziativa. Mi corre
l'obbligo di andare a leggere il resoconto dell'incontro in
Commissione perché effettivamente, grazie a questo incontro,
possiamo venire a conoscenza del dibattito sviluppatosi in
Commissione, visto che per noi invece gli atti politici, gli atti
di indirizzo politici e i dibattiti che avvengono nelle
istituzioni, siano esse regionali, comunali, nazionali, hanno un
peso. Ebbene, mi corre l'obbligo di ricordare che, oltre alla
proposta da parte del deputato Tripodi, c'è anche una presa di
posizione del viceministro Crimi che in Commissione - cito -
"esprime l'orientamento favorevole del Governo sul dispositivo
della risoluzione in oggetto". Il Governo del Paese, in cui il
Partito Democratico esprime una nutrita rappresentanza, quindi è
assolutamente a favore di questa risoluzione e pertanto
dell'impostazione che questa risoluzione propone. Diciamo quindi
che già qui abbiamo una prima differenza fra una parte del Governo
della maggioranza regionale e una parte che vede nel Partito
Democratico una sua rappresentanza politica. Proseguo con la
lettura del verbale perché anche qui è molto interessante, sono
molto interessanti gli elementi. Al netto di rilevare come
l'esponente onorevole Emanuele Prisco di Fratelli d'Italia, cioè
quelli che vengono considerati i più centralisti, la forza più
centralista di questo Paese, dice che ritiene che "questa
risoluzione proponga una soluzione approssimativa a una
problematica che apparendo complessa e delicata richiederebbe
piuttosto una visione più organica e di sistema", quindi esprimendo
le criticità per una proposta formulata con questa semplicioneria,
e credo che il collega Aggravi abbia ben spiegato quale sia
l'ambito in cui ci stiamo muovendo. Sono però felice di poter anche
riassumere l'intervento dell'onorevole Iezzi, che è il capogruppo
in Commissione affari istituzionali della Lega, che, preannunciando
il voto contrario del suo gruppo sulla risoluzione in discussione,
fa notare come "essa rischi di incidere negativamente
sull'autonomia di una Regione a Statuto speciale, intaccando le
funzioni di organi di vertice e rivolgendosi - fate bene attenzione
- in particolare al gruppo del Partito Democratico, invita i suoi
componenti a riflettere seriamente sulle conseguenze che tale atto
di indirizzo potrebbe produrre, ricordando come lo stesso Partito
Democratico abbia sostenuto le istanze delle forze autonomiste di
quei territori, che, a suo avviso, rischiano di essere messi in
discussione seriamente dal contenuto di tale risoluzione". Cioè
apprezzate il gesto del Capogruppo in Commissione Affari
Istituzionali della Camera che dice: "guardate, cari rappresentanti
del Partito Democratico che voi in Valle d'Aosta governate con
quelle forze autonomiste che si oppongono alla suddivisione di
queste due cariche, fate molta attenzione nel condividere, nel
votare questo provvedimento". Il rappresentante del Partito
Democratico Ceccanti risponde che quella mozione di indirizzo pone
una problematica... richiama la concentrazione di più funzioni in
un'unica figura di vertice di un Ente locale, e suggerisce di porre
rimedio a quella che appare un'evidente sovrapposizione di ruoli
istituzionali. Non solo quindi non coglie il suggerimento
dell'esponente della Lega che dice: "guardate che effettivamente se
votate questa risoluzione, vi fate del male", ma addirittura la
difende e poi vota a favore. Io quindi vorrei effettivamente porre
l'attenzione di quest'Aula se tra le posizioni espresse dal collega
Padovani, quelle che vedremo poi nel voto effettivo di quest'Aula e
il resoconto verbale che noi abbiamo potuto esaminare della
Commissione effettivamente possiamo vedere un'uniformità di intenti
e un'uniformità di idee, di programmi tra le forze autonomiste che
governano questa Regione e tra le forze evidentemente centraliste
che compongono una buona parte di questa maggioranza. Ovviamente la
Lega voterà a favore.
Presidente -
Il collega Padovani ha chiesto tramite la
piattaforma
zoom
di intervenire per fatto personale, lo
invito a esplicitare il fatto personale e ad attenersi strettamente
a questo.
Padovani (PCP) -
Solo per precisare la mia posizione,
perché ho troppo rispetto per le istituzioni democratiche nate
dalla Resistenza per lasciare correre quello che ha detto il
collega Manfrin. Io non ho mai sostenuto che quello che si vota in
un'Assise democratica sia inutile, ho soltanto tenuto a precisare
che l'iniziativa della deputata Tripodi è un atto che apre un
discorso tra lo Stato e la Regione, discorso che peraltro è
paritario e non obbliga la Regione, quindi non fa sì che lo Stato
obblighi la Regione a separare la carica di Presidente della Giunta
dalle funzioni prefettizie.
Presidente -
La collega Spelgatti ha chiesto la parola,
ne ha facoltà.
Spelgatti (LEGA VDA) -
I miei colleghi hanno già in
maniera assolutamente esaustiva e precisa detto tutto quello che si
doveva dire, infatti non sarei neanche intervenuta, se non fosse
per il collega Padovani che tende a provocare sempre delle
reazioni, non ho reagito stamattina, ma non posso non reagire su
contenuti di questo tipo, che non sono provocazioni ma sono
contenuti fondamentali. Lei ha esordito dicendo che bisognava fare
in fretta perché bisogna occuparsi di cose più importanti. Forse
non si è reso conto che i principi e i fondamenti della nostra
autonomia e la forma dello Stato italiano sono il fondamento del
nostro vivere quotidiano, perché le regole del gioco sono la parte
fondamentale. Andare quindi a decidere le regole del gioco e,
quando si toccano le regole del gioco, bisogna incominciare
veramente a tremare, perché forse non si è accorto, visto e
considerato che è uscito addirittura con la frase che "bisogna
rinnovarsi per rendersi più forti", cioè come autonomia bisogna
rinnovarsi per rendersi più forti, che gli attacchi alla nostra
autonomia sono quotidiani da parte dello Stato centrale; le ricordo
anche i tentativi di Renzi con le sue riforme centraliste, che
abbiamo, per fortuna, scampato soprattutto grazie alla Lega, quello
che lo Stato continua a fare, quello che molti partiti continuano a
fare,
in primis
il PD con le sue istanze centraliste che
cercano di portare via il più possibile competenze e poteri non
solo delle Regioni a Statuto speciale ma delle Regioni ordinarie.
Le ricordo che la Lega ha come cuore principale del suo agire
politico proprio la difesa non solo delle autonomie, ma il
tentativo di arrivare a portare ai territori anche che non hanno
appunto l'autonomia che è lo Statuto speciale, per quanto riguarda
le Regioni ordinarie, l'autonomia differenziata proprio per cercare
di portare il Governo il più possibile vicino ai territori e ai
bisogni delle persone, e ai bisogni veri delle comunità, per
evitare appunto che Roma decida tutto.
Proprio oggi, collega Padovani, stiamo assistendo a che cosa
significhi toccare le regole del gioco, lo stiamo vedendo con
questi DPCM, lo stiamo vedendo con l'arroganza centralista di Roma,
stiamo vedendo quali sono le conseguenze nel momento in cui si
toccano le regole del gioco direttamente sui cittadini, quindi non
è qualcosa di lontano il parlare di autonomia, il parlare della
democrazia, il parlare di ciò che siamo e il parlare del nostro
Statuto speciale. E venire a dire che l'iniziativa dell'onorevole
Tripodi, a parte che essere condivisibile è qualche cosa che non ha
conseguenze, allora forse lei non ha capito veramente che cosa sta
succedendo e quali sono le dinamiche che si innescano in questi
momenti. Chiudo qua quindi, però il suo intervento è estremamente
grave.
Presidente -
Altri intendono intervenire? Il collega
Sammaritani ha chiesto la parola, ne ha facoltà.
Sammaritani (LEGA VDA) -
Sarò breve perché molte cose
sono già state dette, però c'è una sfumatura che vorrei
sottolineare in particolare; si è già detto anche in parte
dell'assetto storico, da dove venga la figura del Prefetto che
risale a più 150 anni fa, quindi è una figura sicuramente
importante e che ha generato molte discussioni, non solo ma
soprattutto nel momento in cui è finita la Seconda Guerra mondiale
e c'è stata questa revisione di tutto l'impianto e la creazione del
nostro Stato come lo conosciamo adesso e quindi della nostra
Repubblica. Già allora era molto vivace appunto questo dibattito e
personaggi illustri, di cui vorrei leggere un passaggio, uno di
questi personaggi si esprimeva in questi termini a proposito
addirittura non tanto delle funzioni come distribuirle ma
dell'abolizione della figura del Prefetto. Diceva: "proporre in
Italia e in qualche altro Paese di Europa di abolire il Prefetto
sembra stravaganza degna di manicomio, istituzione veneranda venuta
a noi dalla notte dei tempi, il Prefetto è quasi sinonimo di
governo e lui scomparso sembra non esistere più nulla. Chi comanda
è chi esegue fuori dalla capitale, come opera l'Amministrazione
pubblica? Ma democrazia e Prefetto ripugnano profondamente l'una
all'altro, né in Italia, né in Francia, né in Spagna, né in Prussia
si ebbe mai e si avrà mai democrazia finché esisterà il tipo di
governo accentrato, del quale è simbolo il Prefetto. Finché
esisterà in Italia il Prefetto, la deliberazione e l'attuazione non
spetteranno al Consiglio municipale e al Sindaco, al Consiglio
provinciale e al Presidente, ma sempre e soltanto al Governo
centrale a Roma. Infatti, attraverso i suoi organi distaccati: le
Prefetture, il Governo centrale approva o non approva i bilanci
comunali o provinciali - naturalmente questo è il passato - ordina
l'iscrizione di spese di cui i cittadini farebbero a meno, cancella
altre spese e ritarda l'approvazione, intralcia il funzionamento
dei corpi locali. L'unità del Paese non è data dai Prefetti e dai
Provveditori agli studi e dagli Intendenti di Finanza e dai
Segretari comunali, l'unità del Paese è fatta dagli Italiani, dagli
Italiani i quali imparino a proprie spese, commettendo spropositi,
a governarsi da sé". Ecco colui che scriveva queste parole era
Luigi Einaudi, un grande statista, un grande economista
riconosciuto a livello mondiale e secondo Presidente della
Repubblica, oltre che uno dei Padri della nostra Repubblica. Credo
quindi che sia persona il cui giudizio sia da tenere in grande
considerazione, soprattutto in quella chiusura che fa, perché qui
si parla appunto dell'abolizione o non abolizione del Prefetto.
La Lega sapete che già da tempo ha proposto a sua volta di
abolirlo il prefetto a questo punto, ma, siccome così non è, perché
i Prefetti ci sono, è evidente che un impianto autonomista come il
nostro non può abdicare a queste funzioni prefettizie, perché
sarebbe come abdicare una parte della propria autonomia, una parte
importante. Allora non vorrei che venisse fatto sempre il solito
discorso che era tipico dei Cinque Stelle ma purtroppo questi
strascichi li abbiamo ancora, malgrado la loro
débâcle
, qui
non li abbiamo più, non abbiamo un interlocutore, mi spiace dover
parlare senza la loro presenza, avremo spero la nostra Deputata
presto in Commissione, e allora non si può fare il solito discorso
del tipo: "non facciamo le Olimpiadi perché se facciamo le
Olimpiadi, ci saranno probabilmente da fare tanti appalti, se
facciamo gli appalti, quasi sicuramente ci saranno delle
infiltrazioni mafiose". Qui è lo stesso discorso: visto che il
Prefetto c'è, ce lo teniamo e ce lo teniamo in casa, che è molto
meglio.
Ci sarebbe poi tutto un discorso da fare a proposito della
figura del Prefetto naturalmente, le funzioni prefettizie, a
dispetto di quello che scriveva appunto Einaudi all'epoca, sono
molto cambiate, ma sicuramente queste funzioni che il Presidente
della Regione esercita nelle sue funzioni prefettizie sono molto
importanti, perché sono funzioni di coordinamento a volte, di
controllo, di supervisione, di collegamento anche con lo Stato, ma
che comunque vengono esercitate in loco. Questo è fondamentale,
questo è un presidio fondamentale per l'autonomia e non possiamo in
alcun modo rinunciarci.
Presidente -
Ci sono altri che intendono intervenire? Se
non vi sono altri che intendono intervenire su questa risoluzione,
credo che si possa passare direttamente al voto. La votazione è
aperta.
Appello nominale dei Consiglieri presenti in remoto sulla
piattaforma zoom.
Carrel (PA) -
Favorevole.
Padovani (PCP) -
Contrario.
Restano (VdA Unie) -
Astenuto.
La votazione è chiusa.
Presenti: 35
Votanti: 15
Favorevoli: 14
Contrari: 1
Astenuti: 20 (Barmasse, Bertin, Bertschy, Caveri, Chatrian,
Cretier, Grosjacques, Erika Guichardaz, Jean-Pierre Guichardaz,
Jordan, Lavevaz, Malacrinò, Marguerettaz, Marquis, Marzi, Minelli,
Restano, Rosaire, Sapinet, Testolin)
Il Consiglio non approva.
Presidente -
Possiamo passare alla risoluzione
successiva. La parola al consigliere Marguerettaz per
l'illustrazione.
Marguerettaz (UV) -
Come ho avuto modo di dire prima, noi
che siamo i tre gruppi che hanno presentato l'iniziativa non
abbiamo nessun dubbio sul fatto che la funzione prefettizia in capo
al Presidente della Regione sia un valore aggiunto. Ho ascoltato
anche con favore il richiamo allo scritto di Einaudi fatto dal
collega vicepresidente Sammaritani, avevo avuto modo di leggerlo,
l'aveva ripreso anche l'onorevole Caveri qualche anno fa nelle sue
rappresentazioni via
internet
, sui suoi
blog
e
sicuramente il pensiero di Einaudi è un pensiero che possiamo
definire, ancorché fatto tanti anni fa, molto attuale, addirittura
direi di grande apertura e di grande innovazione.
Nella risoluzione, oltre a ribadire questi aspetti, abbiamo
ricordato l'alluvione del 2000, abbiamo ricordato il rogo del
Tunnel del Monte Banco, cioè momenti drammatici per la nostra
comunità, queste competenze in capo al Presidente della Regione
hanno permesso di dare delle risposte efficaci, immediate, un
centro decisionale in grado di dare delle indicazioni immediate.
Non possiamo però non evidenziare che su questo argomento ci sono
delle incomprensioni. Dire che abbiamo un Presidente con funzioni
prefettizie è cosa diversa da dire che il Presidente è Prefetto,
sono due cose diverse. Nella nostra risoluzione quindi richiediamo
all'Ufficio di Presidenza di promuovere delle iniziative pubbliche,
in modo tale che la nostra comunità capisca qual è la differenza,
capisca, per esempio, che in Valle il Questore ha delle funzioni
diverse rispetto ai questori di altre realtà, in modo tale che si
capisca che questa funzione è una funzione puntuale, specifica
della nostra autonomia, anzi è a monte, perché si rifà ai decreti
luogotenenziali.
Direi quindi che con questa risoluzione noi approfittiamo
dell'occasione rispetto a un'iniziativa, fatemi dire, di cui
avremmo fatto sicuramente a meno della Deputata, e chiediamo di
avere la possibilità di un confronto in I Commissione con i nostri
Parlamentari. Al di là dell'iniziativa di cui avremmo fatto
tranquillamente a meno, permettere un'analisi e una perimetrazione
di queste funzioni, in modo che giornali, giornalisti, coloro che
ascoltano una serie di interventi e vedono il Presidente della
Regione incaricato di queste funzioni, capiscano esattamente qual è
la portata delle funzioni prefettizie. Con convinzione quindi
presentiamo questa risoluzione, dicendo che le funzioni prefettizie
sono un valore aggiunto per la nostra comunità.
Presidente -
La parola al consigliere Aggravi.
Aggravi (LEGA VDA) -
Alcune considerazioni su questa
risoluzione, e vorrei anche citare però quella messa
precedentemente in votazione. Vedete, colleghi, noi non ci
nascondiamo e voteremo a favore di questa risoluzione, seppur
presentata dalla maggioranza. Mi spiace, sono dispiaciuto per il
voto di astensione precedente da parte di chi ha nel suo patrimonio
i valori dell'autonomia speciale, i valori di certi capisaldi di
cui l'articolo 4, e cito questo uno per tutti, sono parte
integrante. C'è una differenza sostanziale tra le due risoluzioni:
la risoluzione di cui ho l'onore di essere primo firmatario, che
non è passata, è una risoluzione forte, non soltanto nei contenuti,
ma in particolare nell'impegnativa. La prima impegnativa prevede e
impegna il Governo regionale, tutto il Governo regionale, tutte le
sue componenti a porre in essere presso le sedi opportune appunto
un'azione di salvaguardia dell'integrità dell'autonomia. Nella
risoluzione che stiamo discutendo la prima impegnativa è
un'espressione, la seconda è un'affermazione e le altre due sono
delle richieste. Mi auguro che l'Ufficio di Presidenza possa fare
un buon lavoro, e ne sono certo, di un'azione formativa nei
confronti della cittadinanza valdostana e anche di qualcuno di
quest'Aula e anche di qualcuno che sta a Roma a rappresentarci, o
almeno così sulla carta, ma affermare che le funzioni prefettizie
sono un aspetto centrale del nostro ordinamento autonomistico, da
mantenere e che l'abbinamento delle funzioni in capo al Presidente
della Regione è un elemento caratterizzante dell'autonomia
valdostana è cosa ben diversa che impegnare il Governo a porre in
essere presso le sedi opportune ogni azione utile a salvaguardia
dell'integrità dell'impianto normativo.
La ragion politica sicuramente e la necessità di contingenza
hanno tradotto in maniera
light
, in maniera leggera, un
pensiero, e me ne dispiaccio, me ne dispiaccio moltissimo, perché
sarebbe stato importante che quest'Aula, come lo abbiamo fatto
sulla risoluzione chiamiamola della zona rossa o comunque del Covid
precedentemente, si pronunciasse in maniera forte e netta nei
confronti non soltanto di un onorevole, non soltanto di un Governo,
ma che rimanesse questo segno, che facesse parte della storia di
quest'Aula, invece un concetto così importante... e mi chiederò
magari quanti ancora verranno messi in una condizione di leggera,
di light, sfumati. Dico una cosa: sono stato anch'io in
maggioranza, per carità, poco, ma ci sono stato e capisco benissimo
che in determinati giochi di aula o situazioni particolari la
maggioranza cerchi di sfumare, e vi assicuro che c'è una
risoluzione che vorrei sfumare ma non ce l'ho fatta in quel
momento, e guardo anche i colleghi dall'altra parte... però,
vedete, non riguardavano dei capisaldi della nostra autonomia, dei
pezzi fondamentali della nostra storia e soprattutto delle
salvaguardie di quello che siamo, perché l'attacco all'autonomia
torna ogni volta che fa comodo: una volta siamo quelli che
spendiamo un sacco di soldi, un'altra volta siamo quelli dove c'è
una commistione di poteri, un'altra volta per colpa di qualcuno
dobbiamo buttare via tutto l'impianto, ma se andassimo a vedere
magari i casi di corruzione o di cose anche ben peggiori fatte da
rappresentanti dello Stato italiano, purtroppo dico, purtroppo,
soprattutto per l'Amministrazione dello Stato italiano... non si
può buttare via tutto, non è perché troviamo un pubblico ufficiale
che sbaglia, dobbiamo distruggere completamente l'impianto oppure
sfruttare, perché qualcuno politicamente sfrutta gli errori di un
uomo per mettere mano con altri obiettivi a un sistema che comunque
dura da un sacco di anni e che, come giustamente ricordate, in
varie occasioni ha permesso di facilitare e di gestire le
situazioni in maniera più pratica, più autonoma e soprattutto con
responsabilità, citate giustamente il rogo del Bianco, l'alluvione.
Chi ha fatto certe scelte comunque si è assunto delle
responsabilità, e questo è importante, non è che l'ha fatto a cuor
leggero. Non è perché uno è seduto più alto, anche nella gerarchia
statale, non lo fa con responsabilità, però è più vicino al suo
territorio. Io mi dispiaccio di questo.
Ripeto: noi voteremo convintamente comunque, perché ci sono
degli elementi che noi condividiamo, ma questa è una scelta debole
ed esprime la debolezza con la quale, scusate, ma la vostra
maggioranza è stata incollata. Perdonatemi, ho ancora del tempo e
lo dico: quando ci fu il famoso incontro nelle varie trattative,
quando si parlò di programmi, io mi ricordo - e qualcuno di voi
c'era - che il primo punto di battuta fu: "sulle funzioni
prefettizie la vediamo alla stessa maniera". Bene, forse questo
punto, quando avete fatto la vostra maggioranza, non l'avete
discusso in maniera approfondita, peccato!
Presidente -
Ha chiesto la parola la consigliera
Spelgatti.
Spelgatti (LEGA VDA) -
Vedo il collega Chatrian che era
prenotato, però poi, quando ha visto che la mia prenotazione
arrivava successivamente al suo intervento, si è tolto per
rimettersi dopo in maniera tale da poter rispondere a me, non
faccio lo stesso giochino, invece io intervengo subito. Intervengo
subito perché quello che sta avvenendo in quest'aula è comunque
molto grave e va sottolineato con molta attenzione, perché i
partiti pseudo-autonomistici e coloro che si definiscono
autonomisti, però che a cuore non hanno evidentemente la nostra
autonomia, e abbiamo visto quello che è stato fatto della nostra
autonomia in tutti questi anni, oggi dimostrano effettivamente ciò
che sono: non solo sono al Governo con la forza che sta sferrando
un attacco così importante appunto alla nostra autonomia, e abbiamo
letto i verbali della Commissione, quindi non si scappa da quello
che è successo esattamente a Roma e da quelle che sono state le
posizioni del PD, quindi non solo governate con la forza più
centralista in assoluto, ma oggi siete corsi dietro a noi perché
noi ieri avevamo presentato questa risoluzione. Oggi voi, pur di
non votare una risoluzione della Lega, ne fate una a parte, una
successiva.
Noi siamo dei garanti dell'autonomia con tutte le nostre forze,
per cui, nonostante il giochino politico e nonostante voi non
abbiate votato la nostra, noi la vostra la votiamo, pur essendo
infinitamente più debole nelle impegnative rispetto a quella da noi
formulata. È pericoloso però questo atteggiamento, è gravissimo,
perché, ripeto, questo è un attacco fortissimo alla nostra
autonomia. La prima domanda che dovreste porvi quindi è: ma davvero
continuiamo a definirci noi partiti autonomisti e poi è questo il
gioco che noi stiamo facendo? È così che voi difendete la nostra
autonomia? Capisco il vostro imbarazzo politico visto e considerato
che vi trovate non solo al governo col PD, non solo con il PD che a
Roma sta facendo questo, ma in seno alla vostra maggioranza abbiamo
sentito il collega Padovani dire tranquillamente che non è un
problema rivedere le regole dell'autonomia, non è un problema
toccare il nostro Statuto speciale, non è un problema andare a
scorporare le funzioni prefettizie e quindi portare sostanzialmente
Roma direttamente in Valle d'Aosta. Per lui non è un problema ma,
ripeto, non solo non è un problema per il PD a Roma, ma non è un
problema per chi è seduto accanto a voi e con cui voi state
governando. Ripeto: noi, pur di difendere la nostra autonomia,
votiamo la vostra risoluzione presentata oggi, debole, eccetera,
però ponetevi seriamente delle domande su quanto per voi sia
davvero importante difendere lo Statuto speciale e difendere i
capisaldi della nostra autonomia, di ciò che siamo e quindi
dell'essenza della nostra valdostanità.
Presidente -
Si è prenotato il collega Chatrian, ne ha
facoltà.
Chatrian (AV-SA) -
Il collega Marguerettaz ha già ben
illustrato la nostra risoluzione. Nessun dubbio, per quanto
riguarda Alliance Valdôtaine e Stella Alpina, sulle prerogative e
su questa competenza. Ci fa piacere, collega Aggravi, prima
posizionandosi ci ha confermato che voteranno questa nostra
risoluzione. Qui non è una questione di giochini, la questione è
capitale, è capitale come la risoluzione che abbiamo approvato solo
pochi minuti fa, anche solo pochi minuti fa approvando la mozione
sul dibattito legato ai confini, sono importanti. Questa
indubbiamente ha un'importanza storica, ha un'importanza di base,
proprio è alla base della nostra autonomia e ha quelle funzioni che
sono estremamente importanti esercitate in loco.
Forse il dibattito più volte in quest'aula su queste funzioni da
parte di qualcuno è stata deviata legandola a delle persone
fisiche, ma oggi noi stiamo ribadendo con questa nostra risoluzione
l'importanza di mantenere questa funzione così importante e
prendendo le distanze invece da quello che è successo, da un
rappresentante che purtroppo dovrebbe rappresentare tutta la Valle
a livello romano. Poi se la nostra è più forte o meno forte, io
penso che, nel momento in cui non ci sono dubbi sulle funzioni
prefettizie, l'importante è essere chiari, l'importante è scrivere
nero su bianco un posizionamento chiaro. Io penso che questa
risoluzione metta un punto fermo per quanto ci riguarda
all'importanza di tali funzioni, senza sottovalutare il quarto
punto, che forse è ancora più importante, che è quello di spiegare
nel dettaglio, nel merito e anche nella forma a tutta la comunità o
chi non ha avuto modo di entrare nel dettaglio dell'importanza
delle funzioni prefettizie, a livello regionale a tutti quelli che
vorranno ascoltare e quindi approfondire ulteriormente l'importanza
di tali funzioni. Io penso che anche il punto n.  4 della
nostra risoluzione vada proprio in questa direzione. Forse
riavvicinare il Palazzo con i cittadini, con le persone, con le
piccole e grandi comunità, per quanto ci riguarda, è sempre più
importante e quindi penso che questo documento vada proprio in
quella direzione e, da una parte, afferma, dall'altra impegna e
dall'altra vuole spiegare nel merito a tutta la comunità
l'importanza di tali funzioni.
Presidente -
Si è prenotato il segretario del Consiglio
Jordan, ne ha facoltà.
Jordan (VdA Unie) -
Le ragioni dell'autonomia e della
specialità della nostra Regione vanno salvaguardate, per quanto
possibile, valorizzate ulteriormente. La difesa e l'attualizzazione
della nostra specialità, riconosciuta, come avete già detto, coi
decreti luogotenenziali, deve essere oggetto di un continuo
confronto tra i soggetti che istituzionalmente rappresentano la
nostra Regione. Non crediamo pertanto né opportuno, né utile da
parte di rappresentanti della comunità valdostana mettere in
discussione la nostra specialità e le nostre competenze senza
preventivamente aver avviato un confronto serio e costruttivo con
il Consiglio regionale. Le funzioni prefettizie, com'è stato ben
ricordato dai colleghi che mi hanno preceduto, sono un elemento
centrale della nostra specialità e dell'autonomia in quanto
attribuiscono al Presidente della Regione le funzioni di
articolazione territoriale del Ministero dell'interno e sono, e lo
ribadiamo con forza, uno dei solidi presupposti politici che hanno
consentito allora e tutt'oggi l'autodeterminazione della nostra
Regione come forma migliore per la gestione della realtà
valdostana.
Presidente -
Si è prenotato il consigliere Marquis, ne ha
facoltà.
Marquis (AV-SA) -
Faccio alcune considerazioni su questo
argomento. Spiace che sia stato messo in discussione uno dei
capisaldi dell'autonomia valdostana. Sarebbe stato bello parlarne
in quest'aula o nelle Commissioni consiliari competenti per
confrontarsi e per mettere anche a condivisione il percorso che è
stato fatto dal momento che sono stati firmati i decreti
luogotenenziali a oggi. E' stato fatto un percorso storico di
resistenza dal 1945 a oggi che dovrebbe essere posto a fattore
comune. Sulle funzioni prefettizie si è espressa più volte la Corte
Costituzionale che ha affermato, sempre, la loro piena legittimità
costituzionale e quindi sono una prerogativa che va difesa con ogni
forza. Uno degli auspici indicati nell'impegnativa di questa
mozione, ritengo potrà essere utile sia per il Consiglio sia anche
per la comunità valdostana per poter conoscere e valorizzare questo
istituto; sarà bene parlare di questo argomento, anche se
probabilmente era meglio farlo
chez nous
rispetto invece
alla situazione in cui ci siamo messi di dover andare anche
rapportarci con lo Stato.
Al di là comunque delle questioni di carattere ideologico e
storico, è anche bene sottolineare quali sono gli aspetti di grande
utilità che ha avuto questo strumento dal 1945 a oggi e, a questo
riguardo, dei colleghi che sono intervenuti hanno già fatto cenno
all'esperienza dell'alluvione del 2000, quindi alle questioni di
protezione civile. A questo proposito ricordo che la legge
fondamentale che regola la protezione civile è del 1992 e che
l'articolo 16 dice che in Valle d'Aosta le attività e le
organizzazioni di protezione civile fanno capo a un'unica autorità
di vertice rappresentata dal Presidente della Regione; nelle altre
Regioni c'è anche la presenza del Presidente della Provincia e del
Prefetto, quindi ci sono tre figure. Allora, in un momento in cui
il problema della sovrapposizione tra lo Stato, la Regione e i
Comuni è riconosciuto a tutti i livelli nel Paese come un freno
all'economia e allo sviluppo dei vari territori, la peculiarità
semplificata del nostro ordinamento è un aspetto su cui riflettere
e fare considerazioni. Se in Valle d'Aosta abbiamo potuto dare
delle risposte pronte e concrete, è perché c'è un'architettura
istituzionale che ce lo ha anche consentito. Quindi bisogna
valorizzare le cose che sono state fatte e dar loro la giusta
importanza. Anche la gestione della ristrutturazione della canna
del Monte Bianco a seguito del rogo del 1999 ha beneficiato
dell'aver avuto un Presidente con capacità di funzioni prefettizie.
E' stata semplificata la gestione, diversamente sarebbe dovuto
intervenire il Presidente della Regione, il Presidente della
Regione nella qualità di azionista e in più il Prefetto per
disciplinare tutti gli aspetti legati alla sicurezza e all'ordine
pubblico. Questi siano due piccoli esempi di quanto sia importante
questo istituto e quanto sia fondamentale e da valorizzare per
poter gestire al meglio la nostra autonomia. In questi anni sono
state fatte parecchie battaglie con lo Stato per tutelare questa
nostra prerogativa e credo che bisognerà continuare a farlo, perché
è estremamente importante, per poter gestire il territorio, avere
anche gli strumenti che possano essere il più adatti possibili
rispetto alle circostanze che vanno affrontate. Con l'iniziativa
che ha originato questa discussione ritengo sia stato sferrato un
colpo al cuore dell'autonomia della Valle d'Aosta, forse anche
inconsapevolmente. Il percorso di informazione proposto con questa
mozione, di messa a fattore comune delle informazioni di cui tutti
disponiamo e di cui dispone la Regione potrà forse far cambiare
idea a coloro che oggi la pensano diversamente su questo
istituto.
Presidente -
Si è prenotato sulla piattaforma
zoom
il collega Carrel al quale do la parola. Successivamente interverrà
la collega Erika Guichardaz.
Carrel (PA) -
Solo per dire che anche noi, come gruppo
Pour l'Autonomie, essendo firmatari della prima risoluzione, siamo
un po' delusi da questo approccio molto leggero, come lo ha
definito già il collega Aggravi, però, in tutela della nostra
autonomia, voteremo sicuramente a favore di questa risoluzione.
Ci tengo però a sottolineare quanto politicamente siamo
preoccupati di quello che è stato dichiarato dal collega Padovani,
cioè la maggioranza perde un voto su un tema per noi fondamentale e
cruciale. Questa maggioranza che il 19 di ottobre era a ventuno, il
20 di ottobre ha eletto il Presidente della Giunta e la Giunta con
venti Consiglieri, oggi dobbiamo notare nuovamente che un
Consigliere della maggioranza non vota una risoluzione della
maggioranza e soprattutto su un tema che per noi è cruciale e
fondamentale.
Noi lo abbiamo detto, faremo un'opposizione costruttiva, però su
certi temi, su temi come questi, ci troverete sempre pronti e
sempre attenti per difendere la nostra autonomia.
Invitiamo quindi i colleghi all'unità, noi faremo opposizione ma
dobbiamo e dovete rimanere uniti se vogliamo veramente governare
questa Regione.
Presidente -
Si è prenotata la consigliera Erika
Guichardaz alla quale cedo la parola.
Guichardaz E. (PCP) -
Progetto Civico Progressista, come
avevo detto nella prima seduta di questo Consiglio regionale, è
nato da poco, lo sapete, ed è nato mettendo insieme sensibilità
diverse, quindi non è un segreto, ad esempio, che io appartenga a
quella sensibilità autonomista progressista che appartiene alla
Sinistra.
Nella premessa del nostro programma elettorale proprio al punto
n. 2, quindi uno dei punti principali, si parlava del tema
dell'autonomia e lì abbiamo scritto che l'autonomia viene vista
come valore fondante per la Valle d'Aosta, la ragione stessa della
sua esistenza, ottenuta grazie alla sua storia, alla sua posizione
geografica, alle sue lingue, l'autonomia è il frutto di vari
fattori fra cui la particolare situazione internazionale venutasi a
creare alla fine della Seconda Guerra Mondiale e la resistenza al
Fascismo.
Sicuramente le potenzialità offerte dallo Statuto speciale
allora nel tempo hanno in qualche modo un po' esaurito il loro
slancio iniziale, vuoi un po' per le condizioni cambiate e vuoi
anche per il rispetto di alcuni vincoli, pensiamo, ad esempio, che
la competenza legislativa dello Stato in materia di coordinamento
di finanza pubblica ha sicuramente limitato, nel rispetto dei
vincoli europei, molte materie di competenza legislativa primaria
della Regione come l'ordinamento degli Enti locali.
Abbiamo quindi sottolineato in quel programma come fosse ora di
cambiare passo ma soprattutto di utilizzare più compiutamente la
potestà legislativa e amministrativa della Regione Autonoma Valle
d'Aosta.
Ritengo importante la risoluzione presentata perché credo che su
questo tema ci sia una grande confusione, sentiamo veramente troppo
spesso parlare del Presidente Prefetto, secondo me, dimenticando
una delle diversità rispetto alle altre Regioni e, da appassionata
di storia quale sono, non è un segreto neanche questo, naturalmente
ho potuto e ho seguito con interesse l'ultimo volume del professor
Louvin proprio riguardante i lineamenti di diritto costituzionale
dove un intero capitolo viene dedicato alle funzioni prefettizie e
che, secondo me, sarebbe da leggere.
Le ragioni che avevano portato allora ad attribuire le funzioni
prefettizie non si possono dimenticare, sicuramente meglio di me lo
potrebbe ricordare il collega Caveri, però in quel periodo vi era
una forte spinta verso l'annessionismo alla Francia e, per ragioni
di ordine pubblico, occorreva una figura ideale, interfaccia con la
realtà locale, un Prefetto governativo a quel tempo sarebbe stato
visto molto malamente. Capire le origini di quegli eventi quindi è
sicuramente importante al fine di analizzare.
I compiti del Prefetto riguardanti l'ordine pubblico e la
protezione civile hanno permesso nelle grandi situazioni di
emergenza della nostra Regione, e lo ricordavano i colleghi prima,
un unico centro direzionale e decisionale in grado di dare una
pronta ed efficace risposta alla comunità.
Molte delle funzioni di ordine pubblico e sicurezza altrove già
attribuite ai Prefetti in Valle sono invece esercitate dal
Questore. Anche questa è un'altra cosa che molto probabilmente
pochi fuori di qui, e forse anche qualcuno qui all'interno, non
conosce.
Credo quindi che promuovere e favorire iniziative pubbliche che
permettano di chiarire la differenza tra il ruolo del Prefetto,
quello del Presidente con funzioni prefettizie e quello del
Questore della Valle d'Aosta non possa che servire per sgombrare il
campo da attacchi continui.
Naturalmente tengo a precisare che ritengo che l'onorevole
Tripodi, prima di depositare una qualsiasi risoluzione su questo
tema, avrebbe dovuto coinvolgere prioritariamente il Consiglio
regionale avviando con esso una discussione, ricordandole inoltre
che qualsiasi modifica dovrebbe comunque passare attraverso una
norma di attuazione ma credo che l'iniziativa non nasca rispetto
all'oggetto del contendere ma è più che altro un modo forse per
avere visibilità in questo momento in cui non ne ha e forse per
esacerbare la conflittualità politica che è consona a quel
movimento.
È quindi più che mai importante, secondo me, audire l'Onorevole
nella I Commissione consiliare e su questo, ci tengo a precisarlo,
dobbiamo tenere conto che l'autonomia non è una nostra prerogativa
di noi trentacinque ma è patrimonio di tutti i Valdostani e quindi
le funzioni del Presidente Prefetto che fino ad oggi hanno portato
un beneficio a tutta la comunità valdostana debbono essere in
qualche modo messe in luce.
Forse le urgenze da trattare in Parlamento in questo momento
sarebbero state ben altre e ringrazio la risoluzione approvata
prima perché molto probabilmente in V Commissione riusciremo a far
capire all'onorevole Tripodi che molto probabilmente il suo
contributo a questa Regione può essere dato in maniera diversa.
Presidente -
Altri intendono intervenire? Ha chiesto la
parola il collega Testolin, ne ha facoltà.
Testolin (UV) -
Alcune considerazioni sono d'obbligo su
un tema così importante. Alcune delle affermazioni espresse da
quest'Aula mi trovano assolutamente convergente e rappresentano il
mio personale modo di vedere la funzione prefettizia esercitata
all'interno di un ruolo che è quello del Presidente della Regione,
ma, da un punto di vista mediatico e di impatto di quello che è un
atto politico come può essere una risoluzione, io penso che quello
che deve essere valutato come intensità siano i fattori di
penetrazione all'interno dell'opinione pubblica, la possibilità di
incidere sulle azioni future del nostro Governo e creare una
consapevolezza delle prerogative che ci devono guidare.
Per questo io trovo che questa risoluzione ci dà la possibilità
di fare tre tipi di valutazione che sono già stati parzialmente
analizzati e alcuni anche sviluppati in maniera molto opportuna e
puntuale ma che riprendo e che faccio miei nel sottolineare come
l'importanza delle funzioni prefettizie sia assolutamente attuale,
soprattutto in questo contesto, che è un contesto simile a quello
del
post
alluvione, è un contesto dove ci devono essere
delle sintesi forse ancora da mettere in atto in maniera più veloce
e tempestiva per riuscire a dare delle risposte alle necessità dei
nostri Enti locali e di fare sintesi con le situazioni di ordine
pubblico da gestire in momenti dove queste situazioni si modificano
molto rapidamente e molto celermente.
Vi assicuro che in questi mesi il confronto con le altre Regioni
ha messo in evidenza questa nostra peculiarità e ne ha sottolineato
l'opportunità... dell'esistenza di questa opportunità all'interno
del nostro ordinamento e della nostra situazione perché un
confronto diretto con le necessità del territorio, sia esso a
livello di necessità di interlocuzione con le aziende e con le
imprese che si devono confrontare su necessità che vanno a
intersecarsi con le funzioni prefettizie piuttosto che quelle di
ordine pubblico, piuttosto quelle di iniziative dei nostri Comuni
sul territorio, hanno avuto la possibilità di avere risposte
immediate grazie a questa funzione che viene esercitata dal
Presidente della Regione e che, se possibile, aumenta la
responsabilità delle scelte che vengono messe in campo e le fa
percepire sotto una responsabilità maggiore per l'assunzione e per
l'importanza che le stesse possono avere sul futuro del proprio
territorio.
Ringrazio anch'io il collega Samaritani per aver ripreso le
parole di Einaudi dalle quali ne estrapolo soprattutto una:
"intralcia". L'aspetto di intralcio che si percepiva nel
comportamento prefettizio e la difficoltà di confronto con i
Presidenti di Regioni in altre realtà territoriali la dice lunga su
quella che invece è questa prerogativa che ci dà questa opportunità
di essere molto più snelli ed efficaci.
Il secondo punto che mi permetto di sottolineare è quello che è
già stato ripreso da molti colleghi: l'inopportunità da parte di un
Onorevole che dovrebbe rappresentare gli interessi della nostra
Regione ad avanzare delle proposte senza una condivisione con il
referente locale. Credo che questo sia un insegnamento forte alla
popolazione valdostana per pensare magari un po' di più nel
prossimo futuro a quelle che saranno le indicazioni di voto per
esprimere il proprio rappresentante o esprimere i propri
rappresentanti a Roma. Credo che un'attenta valutazione permetterà
di evitare in futuro questo tipo di errori che sono capitali se non
presi in debita considerazione in tempi rapidi e questo passaggio,
questa risoluzione, questo momento di confronto e di sottolineatura
dell'inopportunità di questo tipo di comportamento penso che debba
poi essere ricordato nel prossimo futuro, come dicevo, per
indirizzare verso altre risorse, e ce ne sono tante in questo
territorio, che possono rappresentarci in maniera adeguata.
Il terzo aspetto che sembra di secondo piano - lo ha chi ha
presentato la risoluzione ed è stato ripreso in alcuni interventi -
è quello assolutamente del mettere a fattor comune
dell'informazione. Non è una citazione dai libri di storia ma
sicuramente le nostre popolazioni rurali qualche volta ci azzeccano
quando dicono che dare una caramella a un asino ha poca importanza,
io penso che se non si percepisce l'importanza delle opportunità
che possono essere svolte all'interno del nostro contesto
istituzionale, quindi la capacità e la possibilità di sfruttare a
favore della Valle d'Aosta delle funzioni che ci sono attribuite
dallo Statuto, penso che sia una carenza che va colmata: una
carenza che va colmata nel sottolineare e nello spiegare
all'opinione pubblica esattamente le situazioni che si possono
affrontare e come si possono affrontare proprio grazie alle nostre
prerogative rispetto ad altri territori. Questo farà acquisire
consapevolezza alla nostra gente di quello che è stato un percorso,
che sia garantito questo tipo di opportunità e il mantenimento
soprattutto perché, una volta acquisita una prerogativa, bisogna
anche mantenerla e utilizzare tutti i modi possibili per
migliorarla se si può ma non perderne gli effetti. Il fatto di
metterla in discussione non va sicuramente in questa direzione,
questo va fatto capire attraverso un confronto e un'interlocuzione
puntuale e precisa, così come su qualsiasi altro tema di questa
importanza e penso che gli effetti di questa risoluzione potranno
tracciare un percorso che renda consapevole il nostro territorio
delle nostre prerogative e darci la forza per andare avanti a
mantenerle nel futuro.
Presidente -
Aggiungo anch'io telegraficamente una
considerazione, lo faccio da qui per le ragioni evidenziate dalla
collega Assessore Minelli in precedenza.
Sono intervenuto diverse volte su questo argomento negli anni
che ritengo importante, le funzioni prefettizie sono un elemento
che caratterizza l'ordinamento valdostano e dovrebbero essere
conosciute maggiormente. Tra l'altro, evidenziavano anche un'idea
diversa di Stato rispetto a quella tradizionale, l'idea federalista
che avrei voluto fosse stata esportata in tutto il Paese, non
soltanto alla Valle d'Aosta alla quale da federalista attribuisco
molta importanza.
Ritengo sia necessario far conoscere meglio questo
particolarismo valdostano ed evitare quello che si ripete spesso
sentir dire: Presidente Prefetto, che di per sé è giuridicamente
prima e politicamente poi sbagliato. Sarà l'occasione questa per
far conoscere a più persone qui e altrove questo elemento che
caratterizza il nostro ordinamento. L'Ufficio di Presidenza
prenderà con la dovuta attenzione e importanza questo impegno che
gli è stato attribuito e credo che sia un elemento importante in
questo momento far conoscere a tutti in modo serio e approfondito
questa caratteristica del nostro ordinamento.
Altri vogliono intervenire? Il vicepresidente del Consiglio
Sammaritani ha chiesto la parola, ne ha facoltà.
Sammaritani (LEGA VDA) -
Poi magari in separata sede
approfondirò con il collega Testolin la sua metafora per capire chi
è la caramella e chi l'asino ma forse non è il caso di dirlo qui
esplicitamente.
Siamo decisamente disorientati e anche preoccupati peraltro,
come ha già accennato il collega Carrel, perché lo avevamo detto
già all'inizio nel primo Consiglio che questa maggioranza
probabilmente ha già al suo interno dei problemi e ne avrà
sicuramente anche altri nel prosieguo di questa consiliatura perché
lo vediamo oggi su un tema come questo che non è un tema banale,
non è un tema comunque soltanto istituzionale o di politica in
senso lato ma è quello dell'autonomia come viene esercitata e delle
funzioni prefettizie nel caso specifico. È importante vedere come
questa maggioranza già su certi temi non è maggioranza, non sta
assieme e addirittura all'interno stesso del PCP ci sono anime
diverse, sono anime diverse che, bene o male, prima o poi faranno
scaturire dei contrasti inevitabili su temi fondamentali, come
questo peraltro, perché effettivamente abbiamo sentito che qualcuno
di quella parte politica voterà a favore di questa risoluzione e
qualcun altro voterà contro questa risoluzione, quindi è chiaro che
questo è un segno di spaccatura già preoccupante soprattutto in un
momento come questo di difficoltà particolare.
In questo caso noi ci chiediamo anche allora a questo punto
quale potrebbe essere l'intervento da parte di quella forza
politica a livello romano per capire se potrebbe appoggiare l'una
piuttosto che l'altra di queste due teorie, cioè l'autonomia sì o
autonomia no, cioè centralismo o autonomia, perché è evidente che
qualcuno di quella parte propugna l'autonomia, qualcun altro invece
fa un discorso del tutto diverso e quindi si allinea alla deriva
centralista della Sinistra nazionale. Questo quindi ci preoccupa
non soltanto nel caso specifico ma anche in prospettiva futura.
Speriamo che così non sia e vedremo poi nei fatti quali saranno gli
sviluppi.
Presidente -
Si è prenotato sulla piattaforma
zoom
il consigliere Restano, ne ha facoltà.
Restano (Vda Unie) -
Questa legislatura è iniziata con
(interruzione audio)
l'unione delle forze autonomiste e
(interruzione audio)
proprio noi profondamente, su questo
non ci sono dubbi, siamo tutti d'accordo, tant'è che nei nostri
programmi all'unanimità abbiamo trattato l'argomento autonomia
nella stessa maniera. Noi crediamo fermamente che l'autonomia vada
valorizzata ma non possiamo accettare che il confronto su un tema
così delicato venga sollecitato in maniera negativa dal Governo
nazionale. Noi riteniamo che tutte le proposte che vanno in senso
migliorativo debbano essere portate avanti dal nostro Consiglio.
Gli autonomisti credono fermamente in questo e attorno a questo
argomento abbiamo creato questo nuovo progetto politico, progetto
che è stato ripreso anche
(interruzione audio)
di governo...
che è e rimane uno dei cardini centrali di ogni progetto di
governo della Valle d'Aosta. Ho ascoltato con attenzione le parole
della collega Guichardaz che mi hanno anche rincuorato rispetto
alla posizione del collega Padovani, collega che rispetto
(interruzione audio)
Presidente -
Abbiamo dei problemi di collegamento,
collega Restano, di fatto il collegamento si è interrotto. Possiamo
magari interrompere ed eventualmente riprendere dopo. Se nel
frattempo qualcun altro vuole intervenire... purtroppo mi pare che
diventi difficile proseguire il collegamento con il collega
Restano. A questo punto se nessun altro vuole intervenire, passerei
alla votazione della risoluzione... il Consigliere Marguerettaz ha
chiesto la parola, ne ha facoltà.
Marguerettaz (UV) -
Per dichiarazione di voto, questo è
il secondo Consiglio che fa parte di questa nuova consiliatura e
probabilmente dobbiamo un po' tutti prendere le misure, quindi
quello che dirò non vuole assolutamente essere una critica perché,
come abbiamo lavorato prima per la costruzione della risoluzione,
probabilmente avremmo potuto lavorare anche in questo caso però,
colleghi della Lega, nessuno ci ha chiesto niente, avete fatto le
due interrogazioni come gruppi di opposizione e avete costruito una
risoluzione.
Noi quindi, ieri per l'esattezza, abbiamo depositato una nota
risoluzione anche perché ci sembrava giusto esprimerci, credo non
sia un problema. Farò poi alcune considerazioni ma in futuro,
quando ci sono dei temi di questo genere, forse se si vuole trovare
un punto di incontro, prima di presentare la risoluzione, si può
avviare un confronto.
Per quanto attiene la discussione che abbiamo fatto, non
sfuggirà a nessuno che, per certi versi, i movimenti autonomisti
hanno la possibilità di muoversi meglio in un contesto nazionale
perché non abbiamo necessariamente degli interventi esterni. Questo
lo dico perché se noi portiamo la discussione sulla base dei
rappresentanti nazionali, rischiamo di confondere un po' le acque e
mi spiego. In tutti questi anni di militanza... e, da questo punto
di vista, potremmo farlo, magari non in modo ufficiale... quando
abbiamo tempo, all'Ufficio gruppi, andiamo a vedere tutti i disegni
di legge che sono stati depositati da movimenti nazionali, partiti
nazionali di Destra e di Sinistra che hanno attaccato la Valle
d'Aosta e troveremo un'ampia bibliografia: ecco perché è
fondamentale - e io vi ringrazio sul fatto che votiate questa
risoluzione - che si sviluppi un dibattito e un dialogo in Valle
d'Aosta perché dobbiamo mettere davanti a tutto l'interesse della
nostra comunità. Il gioco delle parti nell'individuare attacchi
all'autonomia che provengono da Destra o da Sinistra potrebbe
essere un gioco al massacro. Ecco che, da questo punto di vista, è
bene fare chiarezza ed evitare di fare il gioco delle parti - torno
a dire - sulle posizioni dei rappresentanti nazionali. Per certi
versi, portiamo a casa dal punto di vista pratico le dichiarazioni
che ci fanno molto piacere dei rappresentanti e dei movimenti
nazionali che hanno parlato a favore della nostra autonomia perché
potrebbero tornarci utili in futuro quando può accadere che questi
commenti non siano esattamente in linea come questa volta.
Prendiamo quindi il buono della discussione ma sviluppiamo un
sentimento comune qua all'interno della nostra Regione.
Ovviamente, come dichiarazione di voto, votiamo a favore e siamo
molto contenti dell'adesione della Lega e di Pour l'Autonomie.
Presidente -
Per dichiarazione di voto, la parola alla
consigliera Spelgatti.
Spelgatti (LEGA VDA) -
Come detto, noi voteremo a favore
però vede, collega Marguerettaz, può essere benissimo che fra tanti
Parlamentari che si hanno a Roma nelle varie forze del PD, nelle
varie forze della Lega possano sfuggire delle dichiarazioni
inconsulte del singolo. Il problema però un altro: il problema è
che voi siete alleati con una forza dichiaratamente centralista,
cioè la visione dello Stato è alla base del fondamento di quello
che noi siamo e di quello che noi vediamo in politica. Il cuore del
PD quindi è chiaramente una visione centralista dello Stato, il
cuore della Lega è una visione federalista dello Stato. Le
battaglie del PD... sto parlando genericamente, al di là dei
singoli membri, e sono contenta delle dichiarazioni della collega
Guichardaz e capisco benissimo che lei possa avere, giustamente
essendo in Valle d'Aosta, una posizione differente dai suoi
colleghi, però, comunque, è una visione politica sostanzialmente
differente quella del PD rispetto a quella della Lega, o quindi si
ha una visione che lotta per le autonomie, o si ha una visione che
lotta per il centralismo.
Ribadisco, ricordo un momento storico fondamentale che è stato
quello della riforma costituzionale portata avanti da Renzi, che,
grazie al cielo, è stata sventata, però Renzi all'epoca faceva
parte del PD e questa era la visione che veniva portata avanti e le
battaglie che venivano portate avanti erano da tutto il partito
esattamente quelle. Contemporaneamente la Lega stava lottando in
Lombardia, in Veneto con i referendum, che poi, grazie al cielo,
sono passati con grandi maggioranze da parte della popolazione per
rivendicare maggiori margini di autonomia. Da lì, sventata la
riforma di Renzi, è partita l'ondata al contrario della Lega, che è
riuscita a lottare e a portare a Roma queste istanze.
Ribadisco il concetto, lo hanno sempre detto tutti, lo hanno
detto anche tutti i nostri Parlamentari che sono venuti in Valle
d'Aosta: il motivo principale per cui sostanzialmente si è deciso
di staccare la spina è perché, purtroppo, eravamo al Governo a Roma
ma non riuscivamo a portare a casa l'autonomia differenziata. Non
portare a casa l'autonomia differenziata avrebbe significato
tradire il motivo principale per cui la Lega sostanzialmente è a
Roma e cerca di combattere per tutti quelli che sono i propri
territori, le istanze cruciali della Lega e le battaglie
fondamentali per i propri territori. Questa quindi è stata una
delle motivazioni, anzi la motivazione principale... e non si
poteva stare al Governo senza riuscire ad avere i numeri per poter
portare a casa le battaglie principi della Lega.
Capisco quindi benissimo il suo ragionamento, dire: "può essere
benissimo che anche a voi potrà capitare che qualcuno della Lega si
alzi e dica...", a parte il fatto che non sta capitando, comunque
il punto è: qual è il cuore del partito, cioè quali sono le
battaglie fondamentali che porta avanti un partito piuttosto che
l'altro, qual è la visione dello Stato.
Le ricordo anche che una delle motivazioni molto forti che ci
hanno portati appunto qui in Valle d'Aosta a rompere l'alleanza di
Centro-Destra non solo in questa tornata elettorale ma già nella
tornata elettorale del 2018 era proprio legata anche alla visione
soprattutto di Fratelli d'Italia - anche quella di Forza Italia ma
soprattutto quella di Fratelli d'Italia - che è una visione che per
noi è troppo centralista. Di conseguenza, la scelta della Lega
Valle d'Aosta è stata sempre quella di correre da sola sia nel 2018
che nel 2020. Noi siamo molto coerenti rispetto alla nostra
posizione, facciamo sempre delle scelte molto forti e molto
coerenti con il nostro pensiero, il nostro modo di vedere la Valle
d'Aosta e la visione dello Stato, non mi pare che ci sia
esattamente la stessa coerenza da parte vostra ma comunque vedremo
gli sviluppi anche di questo Governo.
Presidente -
Altri per dichiarazione di voto? Non ci sono
altre dichiarazioni di voto, possiamo passare la votazione.
Dichiaro aperta la votazione. Invito il collega Segretario a
procedere alla chiamata dei Consiglieri in remoto.
Appello nominale dei Consiglieri presenti in remoto sulla
piattaforma zoom.
Carrel (PA) -
Favorevole.
Padovani (PCP) -
Contraire.
Restano (VdA Unie) -
Favorable.
La votazione è chiusa.
Presenti: 35
Favorevoli: 34
Contrari: 1
La risoluzione è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK