Consiglio Regionale della Valle d'Aosta - Oggetto del Consiglio n. 1699 del 13 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1699 del 13 luglio 2022 - Resoconto
OGGETTO N. 1699/XVI - Interrogazione: "Modalità di
sostituzione di funzionari assenti responsabili dell'istruttoria di
procedimenti amministrativi in materia paesaggistica".
Bertin (Presidente) -
Punto n. 8. Risponde l'assessore
Guichardaz.
Guichardaz Jean-Pierre (FP-PD) -
Il quesito offre
l'occasione per chiarire, oltre che ai professionisti che ben
conoscono la situazione, in quanto frequentano assiduamente gli
uffici, anche alla cittadinanza che si rapporta con gli uffici
stessi come funziona, in dettaglio, il servizio che rilascia pareri
e autorizzazioni paesaggistiche che, per informazione, sono circa
4.500 all'anno e si riferiscono al territorio regionale intero,
che, peraltro, è sottoposto a vincoli di tutela per l'83% del
totale.
A tale proposito si fa presente che competente per materia è la
struttura Patrimonio paesaggistico architettonico della
Soprintendenza per i beni e le attività culturali, la quale dispone
ad oggi, oltre al dirigente, di un organico di dieci tecnici: sette
architetti e tre geometri, di questi due attualmente sono in
distacco per attività politica.
Degli otto tecnici attuali, due usufruiscono di part-time e tre
sono in regime di tele-lavoro. Un tecnico addetto si occupa di
urbanistica, valutazioni di impatto ambientale, progetti per
impianti da fonti rinnovabili relative a tutto il territorio
regionale, un tecnico architetto si occupa dei progetti edilizi per
il territorio del Comune di Aosta in via esclusiva e un tecnico
geometra si occupa degli aspetti sanzionatori derivanti da illeciti
edilizi su tutto il territorio regionale.
Per questioni organizzative, per omogeneità di valutazione, per
fungere da riferimento per l'utenza, i sette tecnici che si
occupano di istruire le pratiche progettuali edilizie sono
suddivisi rispetto alle aree territoriali delle otto Unités des
Communes, pertanto un tecnico segue due Unités.
Un geometra di recente pensionato non si è potuto sostituire per
i motivi legati alle normative che disciplinano gli organici del
settore pubblico e che tutti noi conosciamo.
Si evidenzia in ogni caso che l'attività dei tecnici non è solo
quella di valutazione dei progetti, ma anche di partecipazione a
conferenze di servizi - che oggi è sempre più diffusa, richiesta e
obbligatoria - sopralluoghi, incontri con professionisti o utenza
pubblica o privata e altre incombenze di contorno.
Attualmente inoltre gli uffici sono gravati dalla necessità di
rispondere in tempi brevissimi - per non far perdere i benefici
previsti dalle norme - a tutte quelle pratiche edilizie predisposte
per usufruire dei vari bonus statali, che conosciamo tutti, e che
peraltro non sempre sono trasmesse o integrate tempestivamente
dagli stessi professionisti, anch'essi evidentemente oberati da un
carico di lavoro che si concentra in un periodo molto
ristretto.
In ogni caso, laddove vi siano assenze di un referente
territoriale dovute a ferie, malattie o altri istituti, un altro
tecnico, in aggiunta alla sua attività ordinaria, si fa carico per
tutto il tempo dell'assenza del collega di istruire le pratiche che
rivestono particolare carattere di urgenza.
Peraltro i tecnici, in vista di assenze programmate, cercano,
per quanto possibile, di dare risposte a tutte le istanze a loro
assegnate, al fine di non dilatare i tempi di risposte e di non
appesantire il lavoro dei colleghi.
Per contro, in una, due o tre situazioni attuali, che gli uffici
pare aver individuato e che comunque sono in fase di definizione in
questi giorni, vi è stato un protrarsi del tempo di risposta,
sempre però nei limiti anzidetti, in quanto purtroppo si è
manifestata quella che si può definire una "Tempesta perfetta",
quindi assenze per congedi ordinari, per Covid - abbiamo avuto
diverse assenze per Covid - e un ricovero ospedaliero non
programmato. Per cui la gestione momentanea, coincidente
indicativamente con il mese di giugno, è risultata particolarmente
difficile.
Va comunque sottolineato - come ben sa il consigliere Marquis,
essendo anch'esso un professionista del ramo - che non vi sono
certo interruzioni di servizio ma semmai alcuni limitati e
numericamente ridotti rallentamenti di pratiche dovuti a momenti
particolari o a situazioni contingenti come quella di cui è
caso.
Io devo però puntualizzare che va riconosciuto al servizio -
che, come le ho spiegato in esordio, è dimensionato, intanto per
condizioni di normalità e con i limiti dovuti a tutto il sistema
assunzionale, che determina poi alla fine organici che conosciamo -
va riconosciuto al servizio - e credo che nessuno possa in qualche
modo smentire questo - un'efficienza che procede e garantisce
risposte, anche in situazioni di difficoltà legate all'incremento
di richieste, anche a fronte - come le dicevo prima - di un numero
di tecnici istruttori - che peraltro non sono neanche facilmente
reperibili al momento - ridotto per le questioni che le ho
evidenziato.
Presidente -
Per la replica, consigliere Marquis.
Marquis (FI) -
Grazie, Assessore, per l'esaustiva
risposta che ha fornito all'Interrogazione che ovviamente è stata
presentata a seguito di segnalazioni pervenute da chi opera nel
settore.
Sicuramente i dati che ci ha fornito sono dei dati importanti
che danno conto dell'impegno degli uffici. Sicuramente, anche in
funzione dei distacchi che ci sono, dei part-time e del
tele-lavoro, ha evidenziato una situazione di difficoltà
organizzativa.
Io ho sollevato quest'iniziativa anche perché tenuto conto
dell'alto numero di pratiche che vengono presentate, credo che
l'obiettivo dell'Amministrazione dovrebbe essere non solo quello di
non omettere le scadenze, cioè di lavorare nei termini delle
previsioni di legge, ma anche di riuscire ad agevolare gli
interventi, laddove è possibile. Viviamo in un territorio di
montagna e spesso e volentieri, nei Comuni più alti, sono pochi i
mesi dell'anno che si hanno a disposizione per fare degli
interventi sugli edifici e quindi, a volte, il protrarsi
l'espletamento delle pratiche, anche solo magari di un mese, in una
situazione che si può ritenere che non crei del danno, può
posticipare un intervento da un anno all'altro.
Questo cosa sta a significare? Che si differiscono interventi
che possono fare leva sull'economia del territorio,
sull'occupazione e su tutto ciò che ne deriva.
L'obiettivo era anche quello di mettere in luce - perché
segnalazioni ne arrivano anche su altri settori - che laddove è
possibile, si dovrebbe essere in grado di sovrapporre anche le
competenze, per evitare che per un effetto combinato, come è
avvenuto magari ultimamente, si possano creare delle situazioni in
cui in quel momento preciso c'è un'interruzione del servizio.
Quindi credo che l'obiettivo a livello organizzativo sia cercare
di evitare queste situazioni, perché, ad esempio, nell'ambito del
privato non è che se il ragioniere è in ferie, la ditta non emette
le fatture; c'è un'organizzazione tale per cui c'è qualcun altro
che subentra nell'espletamento dell'incarico.
Questa è una riflessione di carattere generale che andrebbe
estesa, a mio avviso, a tutti i comparti della pubblica
Amministrazione, di cercare di non interrompere i servizi laddove
lo si può evitare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK