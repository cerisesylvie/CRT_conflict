Consiglio Regionale della Valle d'Aosta - Oggetto del Consiglio n. 1147 del 2 dicembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1147 del 2 dicembre 2019 - Resoconto
OGGETTO N. 1147/XV - Approvazione del progetto di bilancio di
previsione e del relativo piano degli indicatori e dei risultati
attesi di bilancio del Consiglio regionale della Valle d'Aosta per
gli anni 2020-2021-2022.
Rini (Presidente) -
Punto 47 all'ordine del giorno.
Il bilancio del Consiglio regionale rappresenta il principale
strumento dell'autonomia consiliare e garantisce il corretto e
indipendente funzionamento dell'organo legislativo. La proposta di
delibera del bilancio di previsione per il triennio 2020-2022
comprende la relazione introduttiva al prospetto delle entrate e
delle uscite e il piano degli indicatori di bilancio. Sono allegati
alla proposta, ai solo fini conoscitivi, il prospetto analitico
delle entrate e delle uscite, le previsioni di costo del personale
del Consiglio e le previsioni di spesa, articolate per centro di
costo. Il bilancio di previsione del Consiglio regionale per il
triennio 2020-2022 è stato redatto anche in termini di previsioni
di cassa - secondo i principi contabili dell'armonizzazione,
sanciti dal decreto legislativo 118/2011 - suddividendo le entrate
in titoli e tipologie e le uscite in missioni e programmi,
allegando, ai soli fini conoscitivi, l'articolazione delle
tipologie delle entrate in categorie e capitoli e dei programmi
della spesa in macro aggregati e capitoli.
Il bilancio di previsione del Consiglio regionale si attesta per
l'anno 2020 sul valore di euro 10.973.030 di cui euro 8.704.990 per
entrate e spese effettive ed euro 1.868.040 per partite di giro ed
euro 400.000 quale parte dell'avanzo di amministrazione presunto da
restituire all'Amministrazione regionale. L'avanzo di
amministrazione presunto totale proveniente dell'esercizio 2019
ammonta a euro 600.000 del quale euro 200.000 verranno accantonati
per le liquidazioni delle indennità di fine mandato future. Per gli
anni 2021-2022 la previsione si attesta in entrambi gli esercizi su
euro 10.573.030 comprese le partite di giro. Le entrate e le spese
effettive di competenza dell'esercizio finanziario 2020 sono in
linea rispetto alle previsioni dell'anno precedente. Tra le entrate
si segnala l'incidenza dell'assegnazione a carico del bilancio
regionale ammontante a euro 8.500.000 che rappresenta il 97,65%
delle entrate totali. Le altre entrate sono rappresentate da
trasferimenti correnti, interessi attivi e altre entrate residuali.
Nelle spese sono comprese inoltre le previsioni per la copertura
dei costi dell'ufficio del difensore civico, per la gestione del
Corecom, per il finanziamento del programma della Consulta
regionale per le pari opportunità e per il funzionamento
dell'associazione degli ex Consiglieri.
Ci sono delle richieste d'intervento? Ha chiesto la parola il
collega Bertin.
Bertin (RC
-
AC)
- L'approvazione del bilancio del
Consiglio è un po' l'occasione per parlare di un argomento che,
anche per ragioni regolamentari, non si affronta mai in
quest'assemblea perché, come sappiamo, non sono ammesse le
interrogazioni e le interpellanze riferite alle attività del
Consiglio regionale. Peraltro, bisogna dire che le attività del
Consiglio regionale purtroppo sono sempre le stesse e non si vedono
grandi novità. Più o meno il tran-tran è il solito, con le stesse
tipologie di patrocini e le stesse attività e lo stesso schema da
sempre che caratterizza quest'assemblea nelle proprie
manifestazioni esterne. Ci vorrebbe, al contrario, un cambio di
passo, anche con nuove iniziative, magari concentrando di più
invece che diluirle in tantissime attività dall'acquisto di libri
ad altre iniziative che spesso si perdono facilmente.
Detto questo, volevo riprendere un argomento riguardante il
Consiglio regionale e che avevamo affrontato in occasione di una
mozione, credo, della consigliera Pulz e mi riferisco all'esigenza,
emersa già molti anni fa, di avere, come supporto all'interno degli
uffici del Consiglio, una figura che si occupasse degli aspetti
economici e finanziari, in particolare quando vi è il momento
dell'affrontare il bilancio della Regione che richiede, come
sappiamo, delle competenze specifiche che non tutti i Consiglieri
hanno e per questa ragione nel passato - e tutti i gruppi erano
concordi - avevamo sollecitato di avere una figura di riferimento
all'interno degli uffici. Peraltro, un'unità di personale
aggiuntivo era stato assunto dal Consiglio regionale ma a oggi non
c'è nessun supporto supplementare. Avevamo affrontato la questione
in quell'occasione e ci era stato detto che al più presto sarebbe
stata convocata una capigruppo per affrontare specificatamente
questo argomento. Sono un po' distratto, ma non mi ricordo che una
capigruppo su questo argomento sia stata convocata e mi auguro che
in qualche modo, prima o poi, venga comunque fornita qualche
informazione in merito e soprattutto in tempi brevi si arrivi a
dare attuazione a quell'impegno preso diverso tempo fa. Andando poi
nello specifico, devo dire che non ho mai preso in considerazione
di votare il bilancio del Consiglio regionale, da sempre,
innanzitutto per una ragione, poiché trovo inammissibile che un
ente pubblico per oltre quasi vent'anni abbia pagato l'affitto di
un ufficio non accessibile. Ogni anno sollevo questa questione e
finalmente l'anno prossimo si arriverà a trovare una soluzione.
Dopo vent'anni, un costo complessivo per il bilancio del Consiglio
di oltre mezzo milione e non permettendo l'accessibilità, quella
che dovrebbe essere normale, agli uffici del difensore fisico. È
una situazione francamente scandalosa. Quasi vent'anni, 500.000
euro! A mio avviso utilizzati malissimo. Scandaloso. L'anno
prossimo finalmente questa situazione si risolverà dopo, ripeto,
vent'anni. Magari in quell'occasione prenderò in considerazione se
votare o no il bilancio del Consiglio. Finora non l'ho mai votato e
continuerò a non votarlo.
Presidente -
Grazie, collega. Rispettando ovviamente la
sua scelta, mi preme però darle delle risposte puntuali. Per quanto
riguarda il difensore civico, parto dal fondo, stanno organizzando
il trasloco. Ha pienamente ragione, era una cosa vergognosa e non
degna di un'amministrazione avere una sede non accessibile.
Ovviamente i tempi sono stati... parlo dell'ultimo miglio che ha
visto poi il raggiungimento del risultato anche grazie alla
collaborazione con l'Assessorato al bilancio, che ci ha dato una
piena disponibilità e quindi stanno organizzando il trasloco.
Per quanto riguarda le attività, collega, e penso di poter
parlare a nome di tutti i membri dell'ufficio di Presidenza, noi
siamo sempre pronti ad accogliere le suggestioni anche dei
colleghi. Lei personalmente non ne ha mai fatte pervenire né a me
e, credo, nemmeno agli altri colleghi, ma se ne ha, molto
volentieri. Crediamo che questo ufficio di Presidenza abbia portato
avanti una linea seria di contributo a iniziative che abbiano una
valenza culturale, storica, di rappresentanza istituzionale per il
nostro territorio, rammentandole che le spese e l'importo che
abbiamo a disposizione per fare le manifestazioni come Ufficio di
Presidenza è pari a 250.000 euro. Lei capisce bene che fare i
grandi eventi... questa cifra probabilmente basterebbe a coprirne
uno. Anzi, visto gli importi che richiedono i grandi eventi,
probabilmente nemmeno uno. Quindi noi crediamo di dare un'impronta
importante sul nostro territorio e credo che da tutta l'attività
che viene fatta per i cori, per le bande, per tutte quelle attività
così importanti e vitali per il nostro territorio, in piena
sinergia con l'assessorato competente, noi crediamo che sia una
forte scelta identitaria e, come ufficio di presidenza, devo dire
che all'unanimità portiamo avanti iniziative di questo tipo sul
nostro territorio.
Poi se altri colleghi hanno delle buone iniziative da portare,
ripeto, noi assolutamente siamo lì per accoglierle e portarle
avanti. Acquisti di libri da parte della Presidenza del Consiglio
praticamente non vengono più fatti da anni, salvo dei libri di
grande rappresentanza e anche qua gli importi sono molto molto
limitati e quindi ovviamente non abbiamo più la possibilità, come
si poteva fare in passato, di acquistare diverse opere, anche di
livello.
Per quanto riguarda, invece, la questione degli uffici, mi
spiace che lei non abbia partecipato a una riunione dei capigruppo
dove ne abbiamo parlato e mi ricordo, non più di due settimane fa,
dove ci siamo presi l'impegno di fare una riunione al più presto, e
abbiamo già avvisato anche gli uffici della Presidenza della
Regione, con il coordinatore del personale, ponendo quelle che sono
le richieste pervenute dai Consiglieri. Faccio presente che il
collega Luca Bianchi ci ha scritto una lettera ormai quasi già un
anno fa e per questo noi stiamo lavorando. Sa meglio di me, conosce
meglio di me quali sono le regole dell'amministrazione pubblica,
purtroppo abbiamo dei paletti molto stretti, anche per riavere
quelle risorse che ci spettano, e lo sapete tutti in che situazione
siamo. Avremo una riunione a breve dove faremo presente sia la
questione che lei ha sollevato della parte di sostegno e di
supporto economico, perché ha ragione, c'è sicuramente una
necessità di avere questo tipo di figura all'interno del Consiglio
regionale, soprattutto di supporto per l'attività dei Consiglieri.
Ma, al di là di questa, ci sono anche altre figure e altri ruoli
che andranno ricoperti e che quindi il ragionamento andrà fatto in
maniera più globale e complessivo e di questo, assolutamente, ci
prendiamo la responsabilità di affrontare questa tematica e di
portare all'attenzione della conferenza dei capigruppo al più
presto una soluzione, spero positiva in tal senso, ovviamente con
le regole che vigono nella pubblica amministrazione.
Ha chiesto la parola il collega Bertin.
Bertin (RC
-
AC)
- Il problema è di dare attuazione
a quella richiesta fatta una decina di anni fa, addirittura, non
proprio ma quasi. Lo so che non è semplice. No, addirittura il
personale richiesto è arrivato ma non è utilizzato in quel senso
perché non ha la formazione adatta! In tutti questi anni si poteva
formare!
Presidente -
Il problema è che avere una persona con
quella qualifica richiede un concorso. Quindi capisce che è un
pochino più complessa la cosa, non è banale così. L'intenzione...
ci mancherebbe, abbiamo tutta la volontà di supplire alle mancanze
e alle carenze all'interno dei gruppi.
Bertin (RC
-
AC)
- Ne parleremo alla capigruppo, ma
le cose non stanno in questo senso.
Presidente -
Le cose stanno esattamente in questa misura.
Le ripeto e ringrazio i nostri dirigenti, il nostro segretario
generale che sta portando avanti seriamente una trattativa con
l'ufficio personale per riuscire a ricomporre in maniera proficua
l'organico del Consiglio regionale, con le regole e con i paletti e
con le limitazioni fortissime. Credo che ogni assessore potrebbe
raccontarci di come, anche all'interno degli assessorati, ci siano
queste criticità. Ci sono altri? Possiamo mettere in votazione. La
votazione è aperta. Possiamo chiudere la votazione.
Presenti: 32
Votanti: 18
Favorevoli: 18
Astenuti: 14 (Aggravi, Cognetta, Gerandin, Luboz, Lucianaz,
Manfrin, Mossa, Nasso, Pulz, Restano, Russo, Sammaritani, Spelgatti
e Vesan).
Il Consiglio approva.
Vista l'ora, possiamo chiudere i lavori. Ci rivediamo domani
mattina alle 09:00.
---
La seduta termina alle ore 23:20.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK