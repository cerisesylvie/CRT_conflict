Consiglio Regionale della Valle d'Aosta - Oggetto del Consiglio n. 18 del 11 luglio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 18 del 11 luglio 2018 - Resoconto
OGGETTO N. 18/XV - Interrogazione: "Determinazione delle
tariffe da applicare per l'anno 2018 per il conferimento di rifiuti
presso il centro di trattamento di Brissogne".
Fosson (Presidente) -
Punto 4 all'ordine del giorno, la
parola all'assessore Gerandin.
Gerandin (MOUV') -
Volevo ringraziare i colleghi del
Movimento 5 Stelle per avere messo in evidenza una problematica
sicuramente molto sentita per quello che riguarda il discorso del
trattamento dei rifiuti, in particolare quelli conferiti presso il
centro di Brissogne.
Prima di entrare nel merito dei tre punti dell'interrogazione ho
ritenuto opportuno chiedere alle strutture una breve premessa in
cui viene evidenziato come funziona in questo momento il sistema
della raccolta dei rifiuti. L'organizzazione della gestione rifiuti
urbani e assimilabili è disciplinata dal Piano regionale di
gestione dei rifiuti approvato con legge regionale del 22 dicembre
2015, n. 22 che ha confermato l'organizzazione già prevista dalla
legge regionale 3 dicembre 2007, n. 31.
La normativa regionale individua una gestione dei rifiuti urbani
e assimilabili su due livelli: il primo è un livello regionale con
attribuzione alla Regione della funzione di Autorità d'ambito
(ATO), a cui è conferita la gestione delle fasi di organizzazione
generale dei servizi di gestione dei rifiuti e della gestione
diretta delle fasi di trattamento finale finalizzato all'avvio al
recupero e/o allo smaltimento degli stessi; c'è poi un livello
locale in cui, con attribuzione alle Unités des Communes
valdôtaines associate, secondo quanto previsto dal Piano regionale,
in cinque sub-ATO, a cui è conferita la funzione di organizzazione
dei servizi di raccolta e trasporto a livello locale dei rifiuti
urbani e assimilati. Pertanto l'organizzazione dei servizi da parte
dei sub ATO deve essere coerente con le modalità che la Regione
individua per quanto concerne: 1. la tipologia dei rifiuti e il
numero dei flussi di raccolta da assicurare; 2. le modalità di
conferimento presso il centro regionale di trattamento di
Brissogne.
Le modalità di organizzazione dei servizi sono definite tenuto
conto anche dell'organizzazione nazionale richiesta per la gestione
di alcune tipologie di rifiuti quali i RAEE che prevedono un
rapporto diretto tra i sub-ATO e il Coordinamento nazionale RAEE,
organismo che provvede con mezzi e attrezzature proprie ad
attrezzare i centri di conferimento individuati nei sub ATO e a
ritirare tali rifiuti con un'organizzazione propria riconoscendo
direttamente al sub-ATO gli eventuali incentivi economici, oltre
che il quantitativo di raccolta differenziata specifico. A tale
proposito si precisa che la Regione ha comunque concordato con il
Centro coordinamento nazionale RAEE il posizionamento dei
contenitori anche presso il centro regionale di trattamento di
Brissogne a cui possono accedere i cittadini appartenenti a
qualunque sub-ATO che, per qualche motivo, hanno necessità di
conferire RAEE al di fuori del centro di conferimento del sub-ATO
di appartenenza. Anche in tal caso VALECO ha un rapporto diretto
con il coordinatore nazionale RAEE che attrezza e ritira i RAEE
attraverso la propria organizzazione e comunica a VALECO i
quantitativi conferiti e versa alla stessa gli eventuali incentivi.
Le quantità rilevate e gli incentivi sono quindi annualmente
riconosciuti ai singoli sub-ATO di appartenenza dei soggetti
conferitori.
Per quanto concerne la frazione organica, la gestione di tale
rifiuto è attribuita al momento alla società VALECO spa che svolge
il servizio di raggruppamento e di deposito temporaneo per il tempo
massimo previsto dalla normativa vigente (settantadue ore),
avvalendosi per lo stoccaggio sia del centro regionale di Brissogne
che della discarica di Pontey. Presso la discarica di Pontey è
stato attrezzato un punto di deposito che ha come finalità quella
di facilitare il conferimento di tale frazione di rifiuti da parte
dei sub-ATO della media e bassa Valle. Dato atto che su tale
frazione non vengono al momento eseguiti in regione trattamenti, ma
la stessa è avviata presso un impianto ubicato in provincia di
Piacenza, impianto individuato da VALECO attraverso una gara ad
evidenza pubblica.
Fatte queste premesse, rispondo ai tre quesiti che avete
posto.
Il primo: " per quanto riguarda la frazione multimateriale, a
quanto ammonta il corrispettivo che Valeco riconosce ai Sub-ATO per
ognuna delle differenti frazioni una volta selezionate (acciaio,
alluminio, differenti materie plastiche)"; la gestione del
multimateriale è articolata e, in parte, ai fini della
determinazione dei costi degli incentivi da applicare ai sub-ATO, è
necessario tenere presente che: 1. tutte le informazioni
riguardanti la gestione del multimateriale sono riportate nella
tabella relativa alla determinazione previsionale e di conguaglio
delle tariffe di gestione dei rifiuti sotto la voce "plastica";
essendo questa la frazione prevalente, la gestione avviene
attraverso la codifica della plastica come previsto anche dalle
disposizioni del COREPLA (il consorzio che recupera la plastica).
Vengono poi applicate le tariffe afferenti ai costi che VALECO
sostiene per gestire tali rifiuti presso il centro di Brissogne. Le
tariffe sono determinate sulla base delle modalità del contratto di
gestione in essere, il cui ultimo adeguamento è riportato nelle
tabelle approvate con la deliberazione della Giunta regionale n.
337 dell'11 marzo 2016, su cui è stato altresì praticato uno sconto
del 2 percento in occasione della proroga del contratto concesso a
VALECO con il provvedimento dirigenziale n. 7729 in data 27
dicembre 2017. Tale tariffa è subordinata in modo specifico al
costo euro a tonnellata nella terza colonna della tabella allegata
della deliberazione della Giunta regionale n. 540/2018. Vi sono poi
degli altri costi diretti che VALECO sostiene per la fase di
selezione del multimateriale e per l'avvio allo smaltimento delle
frazioni non avviabili al recupero presso gli impianti dei consorzi
nazionali di filiera. Le frazioni che vengono selezionate sono,
oltre alla plastica, l'acciaio e l'alluminio. La selezione avviene
attualmente presso l'impianto individuato come piattaforma CONAI di
cui è titolare la società Vescovo Romano di Palazzolo Vercellese,
individuata attraverso una gara ad evidenza pubblica. Tali costi
vengono esplicati annualmente nella quinta colonna della citata
tabella allegata della deliberazione della Giunta regionale n.
540/2018.
Si riportano alcuni dati relativi ai costi sostenuti per la
selezione delle singole tipologie di rifiuti compresi nel
multimateriale e le somme introitate da ciascun consorzio di
filiera. Per quel che riguarda il conferimento da UCV, le
tonnellate sono 6.159,85, sono cedute per selezione 5.844,02
tonnellate, i quantitativi riconosciuti dal COREPLA sono 3.149,50
per un corrispettivo di euro 807.178,19. I quantitativi
riconosciuti dal CIAL sono 17,83 tonnellate per un corrispettivo di
7.486,37 euro. I quantitativi riconosciuti da RICREA sono 82,10
tonnellate per un corrispettivo di 8.715,69. I quantitativi avviati
allo smaltimento sono 2.594,59 tonnellate, pari a 823.280,25.
Secondo quesito: "per quanto riguarda la frazione ferrosa
raccolta presso i Centri Intercomunali, se siano state valutate
differenti opzioni di conferimento, sempre per il contenimento dei
costi, rispetto al trasporto presso il Centro Regionale", al fine
di agevolare il conferimento dei rifiuti ferrosi, VALECO ha avviato
a partire dal 13 ottobre 2015 un punto di raccolta e stoccaggio
anche nel comune di Donnas, impianto a cui possono fare riferimento
i sub-ATO della bassa Valle. Le frazioni ferrose conferite presso
tale punto di deposito non vengono portate nel centro di Brissogne,
ma vengono vendute a imprese specializzate che vengono individuate
con periodicità trimestrale con bando pubblico, così come per
quello che riguarda la vendita dei rifiuti ferrosi conferiti presso
il centro di Brissogne. L'esigenza di fare più gare nell'arco
dell'anno deriva dal fatto che il mercato del rottame ferroso è
piuttosto variabile, così come la variabilità dei prezzi.
Attualmente il rottame ferroso viene venduto all'impresa Gelmini di
Donnas e all'impresa De Moro di Pollein.
Sul terzo quesito: "a quali spese corrispondano esattamente le
voci evidenziate nella tabella allegata alla DGR 540/2018 - che
citavo prima - sotto la dicitura
altri costi diretti di
gestione
che ammontano complessivamente a oltre 2 milioni di
euro annui", specifico che negli altri costi di gestione diretta
sono i costi che annualmente VALECO sostiene per avviare a recupero
e smaltimento le singole tipologie di rifiuti soggette a
valorizzazione o a smaltimenti particolari. Per quanto concerne i
rifiuti valorizzabili tali costi sono rappresentati o dagli oneri
di trasporto o dall'addebito di penalizzazioni conseguenti alla
qualità dei rifiuti conferiti presso le piattaforme di recupero che
vengono addebitate direttamente ai consorzi di filiera, nonché dai
costi di smaltimento di frazioni che, dalle analisi merceologiche
eseguite presso le piattaforme di recupero, risultano non
compatibili.
È una risposta tecnica, le strutture e io stesso siamo a
disposizione per qualunque tipo di eventuale ragguaglio ulteriore.
Se vi serve questa tabella della raccolta multimateriale ve la darò
senz'altro, per cui potrete averne copia, se la cosa può
interessare.
Presidente -
Per la replica, la parola al consigliere
Vesan.
Vesan (M5S) -
Assessore Gerandin, la ringrazio per la sua
risposta. Noi abbiamo delle grosse perplessità relativamente a
questo tipo di indicazioni. Parto dall'ultima domanda che le ho
fatto ovvero di specificare quali erano gli altri costi di
gestione; purtroppo con questa deliberazione la Regione stabilisce
quanto vengano fatti pagare ai cittadini i servizi di gestione dei
rifiuti, questi servizi sono divisi su questa tabella su due
colonne: una colonna è quello che dobbiamo a VALECO in funzione del
nostro contratto per la gestione dei rifiuti, sul quale abbiamo
avuto questo prezioso sconto del 2 percento grazie ai due anni di
rinnovo del contratto e ci rassegniamo al fatto che continueremo a
pagare per due anni questi importi. Quello che non è chiaro è
perché, oltre a questi importi - che è quello che dobbiamo a VALECO
per la gestione dei nostri rifiuti - ci siano degli altri costi. Il
costo per la gestione del rifiuto dovrebbe essere coperto da quello
che il nostro contratto prevede per quanto riguarda la gestione di
quel rifiuto. Invece noi con il contratto prevediamo di consegnare
a VALECO complessivamente 3,2 milioni di euro, ai quali
aggiungiamo, per l'effettiva realizzazione del servizio, ulteriori
2 milioni di euro.
Questo non è un utilizzo da parte nostra di risorse derivanti
dal regime fiscale della Valle d'Aosta, questi sono soldi che,
quando impegniamo come Giunta, facciamo tirare fuori direttamente
dalle tasche di ogni cittadino valdostano, perché sono quelli che,
a cascata, cadono in tariffa sui cittadini e quindi per trasparenza
amministrativa non si dovrebbe dare una risposta generica del tipo
"con questo copriamo il costo del trasporto, con questo copriamo il
costo della selezione"; Lei mi ha appena detto di quello che viene
riconosciuto per quanto riguarda il multimateriale mentre noi
abbiamo chiesto espressamente quale valore viene riconosciuto alle
frazioni una volta separate, ma invece per tutto questo viene
applicata una tariffa unitaria, come se il costo della selezione
che facciamo fare nel Vercellese non ci restituisse delle materie
già separate e con un valore molto più alto di mercato rispetto ai
120 euro generici che COREPLA riconosce per la plastica di scarsa
qualità. Quindi sono particolarmente insoddisfatto di questo tipo
di risposta.
Mi rendo conto che lei è arrivato e ci ha letto quella che è la
produzione di un ufficio nel quale si è appena insediato, però
confidiamo molto che questo governo di rinnovamento possa dare
sulla gestione dei rifiuti risposte più interessanti.
Tutti i sub-ATO che ne avevano la possibilità per comodità di
trasporti conferivano già alla Gelmini e a De Moro il loro rottame
di ferro che veniva loro pagato fra i 100 e i 110 euro a
tonnellata, mediamente con la flessibilità del mercato; a seguito
del fatto che la Regione ha emesso una circolare imponendo a tutti
i sub-ATO di conferire a VALECO il rottame di ferro, questo adesso
rende alle Unités e quindi va a scalare dal costo della tariffa dei
cittadini solamente 70 euro a tonnellata, probabilmente possiamo
prendere dei provvedimenti in modo da dare risposte di efficienza
maggiore nel servizio di raccolta rifiuti ai cittadini.
Un ultimo punto. L'Assessorato all'ambiente è molto difficile da
gestire, soprattutto per la gestione dei rifiuti; a seguito del
referendum sul pirogassificatore noi abbiamo avuto quattro diversi
Assessori con questa competenza, di questi quattro Assessori
solamente uno è ancora seduto in questo Consiglio, perché di fronte
alle elezioni regionali, che sono un po' la valutazione del
comportamento dei politici, tre Assessori su quattro, pur
ricandidandosi, non sono più entrati a far parte di questo
Consiglio. Il quarto è il consigliere Bianchi che ce l'ha fatta, ma
come ultimo eletto all'interno della sua lista, quindi è una
risposta che dobbiamo dare ai cittadini e che i cittadini si
aspettano e sulla quale penalizzano il nostro lavoro.
Adesso non vorrei portarle sfortuna, ma confido che in cinque
anni potrà dare risposte più puntuali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK