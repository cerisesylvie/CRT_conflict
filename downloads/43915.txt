Consiglio Regionale della Valle d'Aosta - Oggetto del Consiglio n. 1031 del 17 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
ORDINE PUBBLICO - FORZE ARMATE
Caserme e carceri
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1031 del 17 novembre 2021 - Resoconto
OGGETTO N. 1031/XVI - Interrogazione: "Azioni volte ad
assicurare un servizio medico e psicologico adeguato all'interno
della Casa circondariale di Brissogne".
Bertin (Presidente) -
Punto n. 12 dell'ordine del
giorno. Per il Governo risponde l'assessore Barmasse.
Barmasse (UV) -
Con riferimento all'oggetto
dell'interrogazione il cui tema è stato già più volte argomento di
discussione da parte di quest'Assemblea, ritengo anzitutto
prioritario, necessario e imprescindibile fare richiamo
all'importante principio di parità di trattamento in materia di
assistenza sanitaria tra detenuti e i cittadini in stato di
libertà, per cui la condizione di restrizione non fa della
popolazione carceraria una popolazione di per sé automaticamente
malata.
Ai sensi del decreto legislativo n. 230/1999, articolo 1, i
detenuti e gli internati hanno infatti diritto, al pari dei
cittadini in stato di libertà, all'erogazione delle prestazioni di
prevenzione, diagnosi, cura e riabilitazioni efficaci e appropriate
sulla base degli obiettivi di salute dei Livelli Essenziali di
Assistenza (LEA), tra cui deve essere annoverata la possibilità di
accesso al Pronto Soccorso.
Si precisa che i detenuti fruiscono di un particolare codice di
esenzione F01 valido per qualsiasi prestazione venga loro erogata
all'interno e all'esterno dell'istituto di detenzione,
contrariamente al resto della popolazione che contribuisce
ordinariamente, tramite ticket, alla spesa della prestazione
ricevuta salvo i casi di esenzione per età, reddito e
patologia.
Si porta altresì l'attenzione sul DPCM del 1° aprile 2008 che
all'allegato A definisce che l'assistenza sanitaria è organizzata
secondo principi di globalità dell'intervento sulle cause di
pregiudizio della salute, di unitarietà dei servizi e delle
prestazioni, di integrazione dell'assistenza sociale e sanitaria e
di garanzia della continuità terapeutica.
Presso la Casa circondariale di Brissogne tutti i detenuti nuovi
giunti dall'esterno tradotti da altri istituti sono sottoposti a
visita in cui vengono rilevati anche gli eventuali rischi che
possono pregiudicare la loro e l'altrui salute tenendo conto delle
terapie già in atto.
Stante quanto premesso, ricordo che il tema oggetto di esame fa
capo al decreto legislativo 26 ottobre 2010 n. 192 per cui le
funzioni in materia di assistenza sanitaria svolte
dall'Amministrazione penitenziaria ai detenuti e agli internati nel
territorio regionale e più nello specifico agli ospiti della Casa
circondariale di Brissogne sono state trasferite dal Ministero
della giustizia alla Regione autonoma Valle d'Aosta. Tale
trasferimento è stato reso esecutivo con DGR n. 1850 del 10
dicembre 2015 in recepimento dell'accordo sul documento "Linee
guida in materia di modalità di erogazione dell'assistenza
sanitaria negli istituti penitenziari per adulti, implementazione
delle reti sanitarie regionali e nazionali" approvato dalla
Conferenza unificata in data 22 gennaio 2015, l'approvazione di
direttive all'Azienda USL della Valle d'Aosta in materia di sanità
penitenziaria attraverso la quale la Regione ha, a sua volta,
trasferito le competenze sanitarie proprie all'Azienda USL della
Valle d'Aosta.
Riprendendo i contenuti della DGR del 2015, la n. 1850, si
osserva che nello specifico la medesima prevede l'assistenza medica
di base, medico di sanità penitenziaria, presenza in sede in orario
08:00-18:30 con mezz'ora di pausa dal lunedì al venerdì, dalle
08:00 alle 14,00 sabato, domenica e festivi, l'intervento su
chiamata del medico di continuità assistenziale nelle restanti ore
al pari di ogni altro cittadino. L'assistenza infermieristica per
24 ore giornaliere, 365 giorni all'anno e adeguata assistenza
specialistica.
Si desume da quanto riportato che i LEA sono pienamente erogati
al pari di come sono garantiti a tutti i cittadini.
Per quanto attiene alla presenza in sede del medico nelle ore
notturne, questo non risolverebbe l'accesso dei detenuti che ne
necessitino al Pronto Soccorso. L'infermiera è operatore laureato
ha le competenze per stabilire quando il soggetto ha necessità di
intervento ed è sminuente nei confronti di questa professione
affermare che non risolve alcuna criticità garantendo la sola
somministrazione dei farmaci, a cui tempo addietro provvedevano gli
agenti di Polizia penitenziaria privi di formazione significa.
La presenza di un medico, qualora un detenuto inghiotta a scopo
anticonservativo o dimostrativo pile o lamette, non eviterebbe in
alcun modo l'invio al Pronto Soccorso.
Nel caso in cui un detenuto si procuri dei tagli, l'infermiere è
perfettamente in grado di verificare la profondità delle ferite,
applicare qualora siano superficiali
steri-strip
, medicare e
monitorare il sanguinamento con eventuale sutura da parte del
medico il giorno successivo. Inoltre, attraverso la chiamata alla
CUS, in caso di necessità, viene effettuato il
dispatch
,
ovvero la spedizione e inviato un mezzo idoneo rispetto ai sintomi
lamentati.
Per completezza informativa riferisco inoltre che, a seguito di
numerosi confronti avvenuti nel corso degli anni 2019 e 2020 tra
l'Amministrazione regionale e il Ministero della giustizia, è stato
aggiornato il testo del protocollo d'intesa avente a oggetto la
Casa circondariale di Brissogne.
Tale protocollo, trasmesso all'Amministrazione regionale, da
ultimo nella sua versione definitiva da parte del provveditore
reggente del Dipartimento dell'Amministrazione penitenziaria,
Provveditorato regionale del Piemonte, Liguria e Valle d'Aosta
Pierpaolo D'Andria nel mese di luglio 2021 è oggi posto alla firma
del Ministro della giustizia e dedica un articolo intero,
l'articolo 2, al tema dell'assistenza sanitaria
socio-riabilitativa. Il comma 2 dell'articolo 2, nel ribadire
rapporti regolatori tra i diversi livelli di Governo in materia
carceraria, specifica che la Regione recepisce le indicazioni e le
disposizioni emanate a livello centrale in materia di assistenza
sanitaria penitenziaria e impartisce in tal senso le direttive e
gli indirizzi all'Azienda USL della Valle d'Aosta, la quale
esercita le funzioni in materia di medicina e sanità penitenziaria
a livello regionale.
Al comma 5 dell'articolo 2 del protocollo d'intesa si chiarisce
altresì che la Regione si impegna, sulla base delle proposte
formulate, a una specifica Commissione Paritetica composta da
rappresentanti dell'Assessorato regionale competente in materia di
sanità, dal Provveditorato regionale Dipartimento Amministrazione
penitenziaria, dall'Azienda USL della Casa circondariale di
Brissogne a impartire opportune direttive all'Azienda USL della
Valle d'Aosta affinché la medesima provveda a svolgere una serie di
importanti azioni, tra le quali: individuare il Responsabile del
presidio sanitario all'interno della Casa circondariale - in merito
informo che il Responsabile Direttore sanitario è già stato
individuato con opportune delibere aziendali nel marzo 2021 nella
persona della dottoressa Marina Tumiati, specialista in medicina
legale e responsabile di medicina preventiva. A norma della DGR n.
1850/2015 la stessa è stata anche individuata per far fronte alla
richiesta di prestazioni medico-legali a favore del personale della
Polizia penitenziaria -; garantire la copertura del servizio
sanitario H24 - attualmente il servizio sanitario è garantito
tramite appalto in scadenza il 22 novembre 2022, che prevede in
struttura la presenza H24 dell'infermiere e H12 del medico -;
individuare interventi migliorativi in termini di prestazioni
specialistiche con particolare attenzione a progetti di
telemedicina e teleconsulto nel rispetto delle risorse finanziarie
riducendo le visite ospedaliere. In particolare, riguardo al
servizio psicologico, presente anni orsono, poi sospeso anche a
causa del noto stato pandemico, si specifica che sono presenti per
20 ore settimanali due psichiatri e anche psicoterapeuti, che
supportano i detenuti con problematiche sia psichiatriche che
psicologiche sia legate a tossicodipendenza.
Da ultimo informo che, nell'ottica del miglioramento delle
prestazioni specialistiche, in data 16 ottobre 2021 il Direttore
sanitario della Casa circondariale, coinvolgendo una specialista
infettivologa sempre dell'Azienda USL, in accordo con la Direzione
della Casa circondariale e del Comandante della Polizia
penitenziaria, ha tenuto un incontro con i detenuti al fine di
implementare la campagna vaccinale per i detenuti stessi.
L'occasione è stata anche un'opportunità per i detenuti che hanno
potuto ricevere risposta a numerose richieste in tema vaccinale, di
green pass
e più in generale in materia di problematiche
infettivologiche.
Un'altra iniziativa che ritengo importante comunicare riguarda
gli incontri effettuati, con cadenza mensile, tra la Direzione
della Casa circondariale, la Direzione della Polizia penitenziaria,
la Direttrice sanitaria della Casa circondariale nominata
dall'Azienda USL per integrare e aggiornare le problematiche
emergenti sia in termini di rischio suicidario, sia in termini di
gestione emergenza sanitaria Covid-19, sia in termini di rischio
clinico.
Con riferimento, infine, alle iniziative volte a sollecitare gli
Enti locali per la redazione dei progetti che possono portare
all'impiego dei detenuti per lavori di pubblica utilità, informo
che il Dipartimento politiche sociali, nell'ambito delle attività
del piano di zona, ha avviato due progettualità a valere sui fondi
della Cassa delle ammende in
partnership
con il Dipartimento
del lavoro e della formazione con la Casa circondariale di
Brissogne, l'Ufficio di esecuzione penale esterna e il Centro per
la giustizia minorile del Piemonte, Liguria, Valle d'Aosta e il
CELVA. Nello specifico, le azioni intraprese sono volte a
potenziare i percorsi formativi in favore dei detenuti e i progetti
di reinserimento occupazionale e lavorativo. Nel corso dell'anno
2021 è stato realizzato un percorso formativo all'interno
dell'istituto che verrà riproposto nel corso dell'anno 2022 e che
ha coinvolto dieci detenuti per un totale di 26 ore.
Sono stati, inoltre, avviati dieci percorsi di tirocinio che
hanno coinvolto sia persone in esecuzione penale esterna che
detenuti che hanno ottenuto, grazie alle suddette progettualità,
l'autorizzazione da parte del Magistrato di sorveglianza a
terminare la rispettiva pena agli arresti domiciliari.
Gli inserimenti lavorativi sia presso gli Enti locali che presso
le aziende del territorio hanno subito un rallentamento a causa
della pandemia e delle relative misure di contenimento, ma la
collaborazione avviata permetterà di potenziare l'integrazione tra
il territorio e la Casa circondariale.
Presidente -
Per la replica, ha chiesto la parola il
consigliere Manfrin.
Manfrin (LEGA VDA) -
Prima di cominciare con la mia
risposta, desidero soffermarmi su alcune parole che ha espresso
l'Assessore pochi minuti fa. Lei nella sua risposta ha dato come
per assodato, o forse ha risposto non so a quale iniziativa, che io
avessi affermato nella mia iniziativa che il personale
infermieristico si limita a somministrare farmaci e basta. Io non
ho scritto, né detto, né pensato niente di tutto ciò, quindi io
chiederei magari, se lei ha pensato questo e mi ha attribuito
queste frasi, di dire a chi le ha scritto l'intervento che forse
dovrebbe leggere meglio l'iniziativa la prossima volta.
Secondo: quello che io ho scritto nella mia iniziativa
relativamente alla questione dell'assistenza medica all'interno
della struttura è questo: è stata più volte manifestata l'assenza
del personale medico dopo le ore 20:00. Da quello che ci ha detto
adesso è dopo le ore 18:30, quindi abbiamo detto semplicemente
qualcosa che corrisponde al vero e ho scritto: "questa mancanza è
conosciuta dai detenuti che approfittano della summenzionata
assenza per creare disagi. Per intervenire dopo le ore 20:00 viene
chiamata la guardia medica esterna che viene così sottratta al
servizio della collettività" e lei mi conferma che effettivamente
c'è l'intervento su chiamata. Ora, mi corre l'obbligo di ricordare
che quest'Aula è stata testimone, e ho letto anche alcuni
comunicati stampa, dell'assenza e della carenza di guardie mediche
sul territorio. Allora se lei mi dice che c'è l'intervento della
guardia medica all'interno della struttura, confermiamo
ulteriormente questo dato, cioè che, se c'è una necessità, bisogna
chiamare la guardia medica distraendola dall'assistenza di altre
persone.
C'è poi una terza criticità che io le ho elencato e che lei ha
fatto finta di non vedere: il trasferimento di un detenuto al
Pronto Soccorso - sappiamo benissimo che è un suo diritto, e ci
mancherebbe altro -, che crea una paralisi dello stesso,
soprattutto quando si tratta di collaboratori di giustizia, perché
lei deve sapere che un collaboratore di giustizia che viene
tradotto in Pronto Soccorso significa che quest'ultimo deve essere
sgombrato perché non ci può essere nessuno a parte lui e deve
essere piantonato dal personale. Questo significa interrompere un
servizio. Assessore quindi la mia domanda era assolutamente
centrata, lei però su questo non ha risposto e ha detto
semplicemente: "ah sì, c'è l'infermiere, c'è il medico e nel caso
si porta in Ospedale", quindi questa criticità rimane.
Sul servizio di assistenza alla sigla del protocollo del rischio
suicidario era stata chiesta un'integrazione del servizio
psicologico, io le ho chiesto se essa è stata accordata o meno e
lei ci ha detto che ci sono venti ore di servizio per i detenuti.
Io in questa interrogazione però le ho chiesto anche se c'era la
possibilità di avere un servizio per la Polizia penitenziaria e il
personale amministrativo, perché il carico che queste persone
affrontano è molto pesante e la fornitura di un servizio che li
possa aiutare è richiesta da tutto il personale, se avete fatto
degli incontri, non possono non avervene parlato! Il fatto quindi
che ci siano venti ore la settimana ma che non si parli di agenti
di Polizia evidentemente è un problema perché abbiamo delle persone
che affrontano criticità tutti i giorni con criminali, persone che
aggrediscono, persone che si tagliano, persone che insultano,
persone che fanno pressione, il che evidentemente deve essere in
qualche maniera supportato.
Terza questione: ci ha decantato i risultati della
collaborazione con il carcere. La collaborazione sono dieci
detenuti che hanno fatto 26 ore in un anno. Caspita, non si saranno
mica ammazzati di lavoro? Saranno stanchi morti dopo queste 26 ore
in un anno, avranno quest'anno per riposarsi e magari riprendersi
per l'anno prossimo e ne faranno 27. Noi dobbiamo persone che
costano alla collettività 45 euro a persona al giorno, che devono
restituire quello che chiaramente spendono della collettività,
quindi più persone lavorano e più queste persone possono pagare i
loro costi all'interno della struttura o queste persone le facciamo
lavorare, altrimenti sono un costo e basta. Siccome sono già lì che
hanno chiaramente molto tempo libero e più tempo libero si lascia e
più l'ozio - e questo lo dicono tutte le Forze di Polizia - produce
chiaramente un effetto distruttivo perché hanno il tempo dell'ozio
per trovare modi per angariare il prossimo, sia il loro vicino di
cella, sia l'agente di Polizia penitenziaria, più noi occupiamo il
loro tempo, più loro potranno restituire alla comunità quello che
gli hanno tolto, più potranno spendere meno i soldi dei cittadini e
più potranno lasciare tranquille le Forze di Polizia. Ci
rifletta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK