Consiglio Regionale della Valle d'Aosta - Oggetto del Consiglio n. 584 del 17 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 584 del 17 aprile 2019 - Resoconto
OBJET N° 584/XV - Communications du Président de la
Région.
Distort (Presidente) -
Punto n. 2 all'ordine del giorno.
Ha chiesto la parola il Presidente della Regione, Antonio
Fosson.
Fosson (GM) -
Due comunicazioni.
Rispetto a quanto richiesto dalla circolare del Ministro
dell'interno sulla presenza del lupo e sugli eventuali rischi per
l'ordine pubblico per esaminare la situazione sul territorio
regionale, al fine di comprendere se vi siano ripercussioni sulla
sicurezza pubblica e sull'incolumità dei cittadini valdostani,
ieri, martedì 16 aprile, ho riunito i diversi soggetti: insieme al
Comitato per l'ordine e la sicurezza pubblica, vi è stata la
partecipazione dell'Assessore Chatrian - come richiesto dalla
circolare - e del Comandante del Corpo forestale, il quale, assieme
al dirigente della Struttura flora e fauna dell'Assessorato
regionale dell'ambiente, ha presentato una relazione sulla
situazione valdostana e sulla consistenza numerica dei lupi sul
territorio valdostano e sulle segnalazioni ricevute da parte della
popolazione. Abbiamo di nuovo appreso - e hanno appreso tutti i
membri del Comitato per la sicurezza - che al 31 dicembre 2018 si
sono verificati 50 casi di attacchi al patrimonio zootecnico, ma
che non sono stati evidenziati casi particolari di atteggiamenti
principalmente confidenti da parte dei lupi nelle zone
antropizzate. Il Comitato per l'ordine e la sicurezza pubblica,
altresì, ha avuto la possibilità di condividere le attività che già
da tempo le competenti strutture dell'Amministrazione regionale
hanno messo in opera e continueranno a praticare, rivolte in
particolare al monitoraggio e alla prevenzione nell'ambito del
"Progetto europeo Wolf" e alla prossima definizione di un
protocollo che codifichi le procedure da seguire da parte dei
cittadini e delle Forze dell'ordine, in caso di avvistamento, che
sarà portato in tempi brevi all'approvazione della Conferenza delle
Regioni e delle Province autonome. Il cosiddetto "Protocollo lupo",
a cui l'Assessorato sta lavorando tra i primi, insieme agli altri
Presidenti delle Regioni del nord, definirà i casi in cui si potrà
definire pericolo per l'ordine la sicurezza dei cittadini e, da
questo, anche le eventuali deroghe. È stata l'occasione per creare
un maggior rapporto su questo argomento e una maggior conoscenza
tra le Forze dell'ordine e l'Amministrazione regionale, e per
mettere in moto una più corretta comunicazione.
Secondo argomento da riferire: ci sarà un
question time
,
ma vorrei rendere partecipe tutta l'Aula che martedì 9 aprile si è
svolta - direi finalmente - una prima riunione al Ministero
dell'interno, solo tecnica, finalizzata ad individuare i diversi
aspetti da sviluppare per il ritorno della componente
professionista del Corpo valdostano dei Vigili del fuoco nel Corpo
statale e per preparare successivamente quell'incontro pubblico che
il Sottosegretario Candiani ci aveva promesso entro questo mese.
Chiaramente non è stato e non poteva essere un incontro risolutivo,
ma gli uffici analizzeranno ora i vari aspetti, al fine di definire
il percorso giuridico e normativo da mettere in atto e gli aspetti
economico-finanziari, amministrativi e logistici da negoziare con
il Governo italiano.
Presidente -
Ci sono interventi da parte dell'Aula, a
commento delle comunicazioni del Presidente? Ha chiesto la parola
il collega Lucianaz.
Lucianaz (LEGA VDA) -
Ricordo solo, con tutto il rispetto
per le Guardie forestali che monitorano e studiano il fenomeno, che
a breve avremo gli allevatori che devono monticare, quindi devono
salire negli alpeggi e che quest'anno in qualche alpeggio non ci
andranno più per il timore del lupo, per le problematiche dovute
alla gestione di tutta la situazione legata alla segnalazione alle
Forze dell'ordine in caso di capi attaccati o persi.
Bene, continuiamo pure a seguire con molta attenzione il
fenomeno "lupo", ma sappiate che c'è gente che vive di allevamento
e che a giorni, se non oggi, aspetta risposte da parte di voi
Amministratori. Staremo quindi sempre molto attenti a stare dalla
parte di chi vuole lavorare, soprattutto con le proprie forze. Il
lupo è un problema, lo sappiamo tutti; va bene monitorare, ma c'è
gente che deve vivere e lavorare.
Presidente -
Ha chiesto la parola il collega Nogara.
Nogara (AV) -
Mi scusi, collega Lucianaz, tutte le volte
si prende in mezzo il Corpo forestale: il Corpo forestale sta
facendo il suo lavoro e lo sta facendo molto bene, sta monitorando
e sta controllando. Le vorrei solo far notare una cosa: i nostri
Amministratori - io dico tutti noi Amministratori regionali - in
questo momento non possono fare assolutamente nulla.
Già nel 2017 vi erano stati vari interventi di populismo puro e
si diceva... allora, c'è una norma europea che ti permette il
controllo della specie lupo, lo permette; però, per poterla
attuare, deve essere recepita dallo Stato italiano, dallo Stato
membro. Lo Stato membro in questo momento non l'ha recepita, anzi,
ha detto che gli abbattimenti del lupo non si fanno assolutamente;
quindi tutte le Regioni italiane... come "cosa sta dicendo"? Faccia
un intervento e mi dica se non è così: tutte le Regioni italiane si
devono attenere a quanto lo Stato italiano ha deciso adesso.
Infatti la circolare di Salvini - la quale diceva che in caso di
pericolo si possono abbattere - ha subito fatto una grande
retromarcia e la Giunta regionale ha fatto benissimo a convocare
chi ha convocato in questi giorni per capire se effettivamente c'è
anche un pericolo soprattutto rispetto alla popolazione. Ha fatto
una grande retromarcia, perché per le norme italiane non si può
abbattere il lupo: non si può sparare, chiuso, punto e basta.
Dobbiamo lavorare tutti insieme per fare tantissima prevenzione,
questo è quello che devono fare i nostri Amministratori: aiutare
gli allevatori per avere un risarcimento, è questo che bisogna
fare, ma l'aspetto legislativo, in questo momento, non spetta a
noi. Non è che ci si voglia tirare indietro, non vengono date delle
risposte.
L'anno scorso, nel 2017, prima delle elezioni, era già tutto
pronto a livello nazionale, era previsto il controllo, c'era la
legge pronta, ma non è passata alle Camere perché si aveva paura
delle ripercussioni a livello elettorale, è per quel motivo che non
è passata. Allora ci siamo ritrovati a non recepire la norma
europea per il controllo e quindi al lupo non si può sparare.
Vi dico un'altra cosa: le percentuali del controllo del lupo
sono così basse che, secondo me, non ha un gran valore tale
controllo, perché se tu mi metti una percentuale del 3 percento,
fate i conti voi... Qui, in Valle d'Aosta, dicono che ci sono dai
30 ai 40 lupi, quindi se ci sono 40 lupi faccia il conto a quanti
lupi spariamo e che cosa risolviamo! Forse bisogna attuare altre
iniziative, studiare, ci sono degli studiosi che stanno studiando
apposta questo. Siamo nel Wolf Life, però questo c'è e si cerca di
lavorare in tale settore. Questa è la situazione, non c'è niente da
fare, non è una questione di immobilismo. Io capisco benissimo
quello che lei sta dicendo, e ha ragione. Ho tanti conoscenti che
dicono: "adesso devo mettere fuori i manzi e non so come fare,
perché li lascio fuori anche tutta la notte". Qualcuno mi ha anche
detto: "Io provo a mettere in mezzo ai manzi delle pecore, almeno
se la prendono con due o tre pecore e non con i manzi". Adesso come
adesso, però, abbiamo un po' le mani legate e non le abbiamo legate
perché qui c'è immobilismo, abbiamo le mani legate perché c'è
immobilismo da altre parti.
Presidente -
Ha chiesto la parola il collega Manfrin.
Manfrin (LEGA VDA)
- Mah... comincio anch'io con il
"mah", che ormai è diventato d'obbligo. Collega Nogara, io la
inviterei, prima di tutto, prima di esprimersi, a leggere la
circolare, perché probabilmente se l'è persa, ma prima ancora di
citare le circolari, lei ha detto una parola che credo sia
assolutamente fondamentale: "dicono che ci siano 30 lupi". Lei dice
"dicono", non ci sono dei dati. È vero, lo dicono, e l'hanno detto
durante numerose serate.
L'immobilismo e la mancata azione che noi contestiamo è il fatto
che si continui a dire intanto che ci sono 30 lupi in tutta la
Valle d'Aosta, ma - come lei riconosce e come ha ricordato il
collega Lucianaz - si ha paura a mettere fuori il bestiame, perché
non si sa cosa può succedere (e questo accade in tutta la Valle
d'Aosta, non in una sola zona). Chiedo allora: a cosa è legata
questa paura, se ci sono soltanto 30 lupi? Probabilmente a
nessuna.
C'è poi una cosa ancora più divertente, perché lei, l'ultima
volta, quando abbiamo chiesto i dati su questi famigerati, ignoti,
sconosciuti, misteriosi canidi, ci ha detto che sostanzialmente
questi canidi altro non sono che dei cani da pastore mannari che
durante il giorno difendono le greggi e durante la notte si
trasformano e vanno a sbranare le greggi altrui o, magari, anche le
proprie. Siccome si parte da queste affermazioni che sono
assolutamente errate, nonché fantasiose, il primo passo sarebbe
quello di stabilire qual è la verità: se questi canidi
effettivamente sono dei cani pastore mannari che cambiano la loro
natura durante la notte, se questi canidi sono esemplari di cani
selvatici - e allora forse abbiamo un problema di cani selvatici -,
se c'è il 60 percento di aggressioni attribuite a questi esemplari,
o forse ancora la popolazione dei lupi è superiore rispetto a
quella dichiarata. Questo è l'immobilismo! Prima di affermare,
prima di trovare delle soluzioni e di portarle avanti, bisogna
identificare il problema, e la mancata identificazione del problema
è esattamente l'immobilismo che voi state portando avanti.
Presidente -
Ci sono altri interventi in Aula o richieste
di intervento? C'è una richiesta da parte dell'Assessore
Chatrian.
Chatrian (AV) -
Il Presidente Fosson ha illustrato cosa
abbiamo fatto ieri. Io aggiungerei che la questione è stata
affrontata più volte in quest'Aula, in questi quattro mesi, e anche
altri colleghi si sono occupati della questione nel secondo
semestre 2018.
Al di là delle chiacchiere, parliamo di fatti, colleghi. Collega
Lucianaz, conosciamo quanto lei quali siano le criticità, non le
stiamo sottovalutando, ma stiamo cercando di trovare delle
soluzioni, perché poi non è sufficiente conoscere bene la
criticità. Dal momento in cui si conoscono bene quali sono le
criticità, anche scientifiche, all'interno di un perimetro
legislativo, il Governo regionale ha messo in campo tutta una serie
di azioni e venerdì - tra tre giorni - il Governo regionale stesso
andrà a modificare principalmente la prevenzione, come poter
sostenere gli allevatori a livello di prevenzione, cercando di
essere non chiari, ma chiarissimi, su come possiamo intervenire, in
che tempi, in che modo e con che capacità.
Questa mattina abbiamo presentato un emendamento condiviso con
le associazioni e con il mondo degli allevatori per trovare le
migliori soluzioni per poter arginare. Non nascondiamo che le
criticità ci sono, ma non facciamo allarmismi, non esageriamo! Lei
sa quanto me che la pubblica amministrazione non parla nei bar, ma
parla per atti. Se è possibile risponderemo al quesito che il
collega Gerandin ci ha posto, così gli spiegheremo cosa abbiamo
condiviso con i rappresentanti degli allevatori, della Coldiretti,
dell'Assessorato dell'ambiente e dell'agricoltura, per trovare le
migliori azioni e soluzioni per poter dare risposte puntuali,
rapide e semplici.
Le delibere e le normative si potevano già modificare nel 2018;
non è stato fatto, ma non ci interessa. Parliamo di cosa stiamo
facendo ora, parliamo di fatti. In tarda mattinata o nel primo
pomeriggio avrò modo di rispondere nel merito su cosa stiamo
facendo e su cosa abbiamo già fatto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK