Consiglio Regionale della Valle d'Aosta - Oggetto del Consiglio n. 1701 del 23 marzo 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1701 del 23 marzo 2011 - Resoconto
OGGETTO N. 1701/XIII - Interpellanza: "Iniziative per il
rilancio dello scalo aeroportuale "Corrado Gex" di Aosta".
Interpellanza
Premesso che lo scalo aeroportuale "Corrado Gex" di Aosta ha
riaperto i battenti al traffico commerciale, come si evince anche
dalle locandine pubblicitarie dell'Agenzia di viaggi "Valtravel" di
Pollein che illustrano un viaggio con partenza in aereo da Aosta e
con destinazione Sardegna, con soggiorno in un villaggio
turistico;
Considerata tale iniziativa lodevole per il rilancio dello
scalo aeroportuale, dando anche la possibilità all'utenza
valdostana di poter soggiornare al mare senza doversi spostare in
auto o in pullman per raggiungere gli aeroporti di Torino o
Milano;
Ricordato che sono molti i valdostani che scelgono le regioni
del Sud d'Italia quale meta per le vacanze, soprattutto nel periodo
estivo, ma anche nei periodi di Natale e delle festività
pasquali;
Sottolineato che, date le attuali problematiche che
interessano le aree del nord Africa, sarebbe importante favorire il
più possibile il flusso turistico dei valdostani che solitamente
scelgono tali destinazioni orientandolo verso luoghi di
villeggiatura italiana;
i sottoscritti Consiglieri regionali del Partito
Democratico
Interpellano
la Giunta
regionale per conoscere se intenda:
1) promuovere iniziative analoghe a quelle previste per la
Sardegna anche per gli scali aeroportuali del Sud d'Italia e, in
caso affermativo, quali siano le tempistiche per rendere fattibile
tale ipotesi;
2) valutare la possibilità di interessare le compagnie
turistiche affinché stipulino convenzioni con tariffe agevolate per
i residenti in Valle d'Aosta, per quanto riguarda la stagione
estiva, e facendo il contrario nella stagione invernale, creando
uno scambio turistico con lo scopo di rilanciare ulteriormente lo
scalo di Aosta, allargando anche il bacino di utenza relativo al
turismo in entrata.
F.to: Carmela Fontana - Donzel
Président
- La parole à la Conseillère Carmela
Fontana.
Fontana (PD)
- Grazie Presidente.
Lo scalo aeroportuale Corrado Gex di Aosta ha riaperto i
battenti al traffico commerciale, come si evince anche dalle
locandine pubblicitarie dell'Agenzia di viaggi Valtravel di Pollein
che illustrano un viaggio con partenza in aereo da Aosta, con
destinazione Sardegna, con soggiorno in un villaggio turistico.
Riteniamo lodevole tale iniziativa per il rilancio dello scalo
aeroportuale, dando anche la possibilità all'utenza valdostana di
poter soggiornare al mare senza doversi spostare in auto o in
pullman per raggiungere gli aeroporti di Torino o Milano. Sono
molti i valdostani che scelgono le regioni del sud d'Italia quale
meta per le vacanze, soprattutto nel periodo estivo, ma anche nei
periodi di Natale e delle festività pasquali. Sottolineato che,
date le attuali problematiche che interessano le aree del nord
Africa, sarebbe importante favorire il più possibile il flusso
turistico dei valdostani che solitamente scelgono tali destinazioni
orientandolo verso luoghi di villeggiatura italiana, volevamo
sapere dall'Assessore:
"se intende promuovere iniziative
analoghe a quelle previste per la Sardegna anche per gli scali
aeroportuali del sud d'Italia e, in caso affermativo, quali siano
le tempistiche per rendere fattibile tale ipotesi; valutare la
possibilità di interessare le compagnie turistiche affinché
stipulino convenzioni con tariffe agevolate per i residenti in
Valle d'Aosta, per quanto riguarda la stagione estiva, e facendo il
contrario nella stagione invernale, creando uno scambio turistico
con lo scopo di rilanciare ulteriormente lo scalo di
Aosta..."
.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- L'interpellanza della collega Fontana
ci permette di fare di nuovo il punto su una questione di grande
interesse per il Consiglio e per la cittadinanza.
In merito alla prima richiesta, la Regione ha promosso ed
attuato, coerentemente con il programma di investimenti e sviluppo
approvato dal Consiglio regionale nel 2006, una serie di interventi
per il potenziamento dell'infrastruttura aeroportuale in modo da
rendere lo scalo idoneo ad aeromobili più grandi, grazie
all'allungamento della pista, e dotato di maggiori garanzie e
sicurezza di operatività grazie all'installazione degli apparati di
radioassistenza. In questo modo la Regione ha posto le condizioni
affinché il mercato aeronautico possa avere un interesse concreto
nei confronti dello scalo valdostano. Tale premessa è per dire che,
se possono accadere determinate cose, è in virtù di questo
programma che il Consiglio regionale ha approvato. A completamento
di tali investimenti, sono attualmente in corso i lavori di
realizzazione della nuova aerostazione con annessi il piazzale per
gli aeromobili, parcheggi per autoveicoli e la viabilità. Ancora in
ultimo abbiamo una richiesta da parte della polizia di frontiera di
poter utilizzare parte degli spazi quindi ancora una migliore
utilizzazione degli stessi. Ora, che sono state quasi ultimate da
parte della Regione adeguate infrastrutture aeroportuali, spetta ai
singoli operatori privati attivare i voli che ritengono
remunerativi perché caratterizzati da un'effettiva domanda. Perché
dico "gli operatori privati"? Perché, come abbiamo avuto modo di
ricordare, i servizi di trasporto aereo sono disciplinati da un
regolamento della Comunità europea del settembre 2008, il quale
stabilisce, da un lato, che tutti i vettori aerei comunitari hanno
facoltà, senza necessità di permessi o autorizzazioni specifiche,
di prestare servizi aerei all'interno dell'Unione e, dall'altro,
individua precisa regole per l'erogazione, previa imposizione di
oneri di servizio pubblico, di un eventuale corrispettivo a fronte
di servizi aerei non effettuati in una logica di mercato, laddove
gli stessi siano caratterizzati da esigenze di sviluppo economico e
siano equilibrati rispetto al corrispettivo. Risulta quindi
evidente che in linea generale non è consentito alla Regione,
purtroppo, organizzare i voli da e per l'aeroporto se non in
coerenza con i principi di libera concorrenza e libera iniziativa
promessi dall'ordinamento nazionale e comunitario. Com'è noto, su
questo argomento la Regione, ricorrendo i presupposti
sopraindicati, intende farsi carico dell'attivazione del volo da e
per Roma, il cui iter non è gestito dalla stessa, ma dall'ENAC e
dal Ministero delle infrastrutture e dei trasporti e risulta oggi
sospeso in attesa delle ultime modifiche della procedura
strumentale agli standard di progettazione, attività avviata e
seguita da AVDA, gestore aeroportuale. Attività gestita a fatica,
perché, nonostante gli impegni assunti di fronte all'ENAC e al
Ministero, non siamo ancora con la procedura di radioassistenza
completa. Quand'anche la Regione potesse intervenire per finanziare
i servizi aerei, sarebbe assai discutibile la promozione di
pacchetti vacanza per località del sud d'Italia; fra l'altro, in
concorrenza con l'iniziativa attuata non a caso da privati con
riferimento alla Sardegna. Infine è opportuno evidenziare che la
Regione ha in corso numerosi contenziosi con il gestore
aeroportuale, che non fornisce con la dovuta tempestività le
informazioni richieste sull'operatività dello scalo e sugli
interventi in corso o da attivare e inoltre pare presentare una
situazione di grande difficoltà finanziaria. In questo quadro,
caratterizzato da oggettive difficoltà di dialogo con AVDA, ogni
attività o progetto, anche solo di carattere informativo e
promozionale, va valutato con estrema attenzione per evitare che
possa alimentare il contenzioso in essere.
Sulla seconda domanda, riguardo all'organizzazione di voli di
carattere turistico, vale quanto riferito al punto precedente,
evidenziando che i vari studi condotti nel corso degli anni
configurano una rilevante potenzialità dello scalo rispetto al
traffico
charter
, peraltro di tipologia
incoming
più
che
outgoing
, e, rispetto a tale traffico, risulta
fondamentale risolvere le attuali incertezze sulla piena
operatività della procedura strumentale. Anche in questo caso
l'attuale situazione di conflitto fra Regione e gestore
aeroportuale rende molto difficoltosa l'iniziativa o dei progetti
congiunti con la società AVDA. Riguardo alla definizione di tariffe
agevolate per i viaggi aerei estivi dei residenti valdostani, non
esiste ad oggi nell'ambito della normativa sui trasporti una tale
possibilità, che potrebbe favorire determinate mete rispetto ad
altre e comporterebbe oneri a dir poco discutibili sul bilancio
regionale. In generale i contatti della Regione con le compagnie
turistiche sono finalizzati a favorire, nei limiti imposti dalle
normative statali e comunitarie, i flussi in Valle d'Aosta e sono
condotti prendendo a riferimento il piano di marketing strategico
regionale. In proposito le aree individuate nelle premesse
dell'interpellanza, sud Italia e nord Africa, non risultano fra i
bacini sui quali la Regione ha deciso di indirizzare la propria
promozione turistica, in questo momento stiamo lavorando molto con
la Russia, con l'Inghilterra. In ogni caso, a seguito di un'azione
svolta ad un tavolo dove ci siamo seduti con AVDA e con la
Direzione promozione e marketing, sono stati attivati diversi
contatti, alcuni dei quali giunti ad uno stadio piuttosto evoluto
di maturazione, con vettori aerei inglesi da parte degli aeroporti
di Oxford e della
City
londinese, russi per voli di tipo
business aviation jet
privati, e svedesi, possibilità di un
volo
charter
operato da Malmö Aviation, che potrebbero
finalizzarsi in voli operativi della neve già a partire dalla
prossima stagione invernale. Russia, Regno Unito e Svezia non sono
però destinazioni turistiche estive dei residenti valdostani; la
combinazione e la convergenza di turismo
incoming
e
outgoing
dalla Valle d'Aosta sulle stesse rotte appare al
momento di difficile applicabilità.
Président
- La parole à la Conseillère Carmela
Fontana.
Fontana (PD)
- Grazie Presidente.
Non ho posto la mia domanda per dire che la Regione non ha fatto
investimenti sull'aeroporto, proprio perché ha fatto tutti questi
investimenti e abbiamo un aeroporto che adesso funziona, mi sembra
assurdo, visto che abbiamo questi problemi che non si sa quando
riparte, lasciarlo chiuso. Viste le problematiche esistenti in
Europa in questo momento della guerra, di quanto è successo in
Giappone, perché non fare un qualcosa - che, secondo me, si può
fare se c'è la buona volontà - per indirizzare i valdostani e far
conoscere i posti esistenti in Italia, perché ci sono dei posti
bellissimi, ma la gente di solito va in Europa, perché costa un po'
meno. Se riuscissimo a fare tale tipo di ragionamento anche
investendo qualcosa, si rilancerebbe questo benedetto aeroporto,
perché, da quello che mi ha fatto capire lei, siamo ancora in alto
mare! Questo mi dispiace, mi fa piacere che vengono i russi, gli
americani, però anche un mesetto fa al TG3 sentivo che forse nei
prossimi anni se ne guarderanno bene dal venire, perché si
lamentano di non avere abbastanza servizi e perché gli alberghi
dove loro soggiornano sembra che vengano chiusi. Allora o ci
mettiamo in testa di fare un tavolo e vedere come poter rilanciare
il turismo, altrimenti è inutile fare delle belle strutture se poi
le teniamo chiuse, perché non abbiamo la possibilità di
rilanciarle! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK