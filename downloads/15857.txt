Consiglio Regionale della Valle d'Aosta - Oggetto del Consiglio n. 2174 del 2 ottobre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 2174 del 2 ottobre 1996 - Resoconto
SEDUTA POMERIDIANA DEL 2 OTTOBRE 1996
OGGETTO N. 2174/X Impegno a seguire l'evolversi della situazione
occupazionale e produttiva dello stabilimento Cogne di Aosta.
(Approvazione di risoluzione)
Risoluzione Il Consiglio regionale
Visto gli accordi in essere fra l'amministrazione regionale e la
Società C.A.S. S.p.A.
Richiamata la delibera del Consiglio n. 4224/IX del 16 febbraio
?93 che ha approvato l'istituzione di un gruppo di lavoro ristretto
per i problemi dello stabilimento EX-COGNE.
Considerato che l'amministrazione regionale ha investito
importanti risorse finanziarie per il mantenimento dello
stabilimento EX-COGNE.
Preoccupato delle ultime dichiarazioni della dirigenza C.A.S.
S.p.A. e che le stesse possano nascondere il preludio all'ennesima
crisi dello stabilimento.
Tenuto conto dell'attuale grave situazione occupazionale
presente anche in Valle d'Aosta.
Ritenuto indispensabile che sul futuro dello stabilimento di
Aosta, sia per gli effetti produttivi che occupazionali, sia
seguito unitariamente da tutte le forze politiche presenti in
Consiglio regionale.
Il Consiglio regionale
dà mandato
al Gruppo di lavoro ristretto costituito con delibera del
Consiglio n. 4224/IX del 16 febbraio ?93 per i problemi dello
stabilimento COGNE di seguire anche l'evolversi della situazione
occupazionale e produttiva dello stabilimento siderurgico di
Aosta.
F.to: Marco
Viérin-Marguerettaz-Collé-Tibaldi-Lanièce-Chiarello
Presidente Ha chiesto la parola il Vicepresidente Marco
Viérin.
Viérin M. (PpVA) É inutile che stiamo a ripeterci le cose; già
nell'ultima adunanza consiliare avevamo presentato questa proposta
di risoluzione e, scambiandoci alcune considerazioni con
l'Assessore Mafrica, trovato un accordo verbale, una risoluzione
emendata, il cui testo ho già dato ai funzionari e sul quale mi è
parso di avere l'assenso dell'Assessore.
Presidente Ha chiesto la parola il Consigliere Chiarello.
Chiarello (RC) Legato a questo, proprio in questa settimana, ci
sono state delle discussioni nuove, specialmente sui dipendenti
della C.A.S. in cassa integrazione; si parla di 240 dipendenti di
cui una sessantina avrà forse il pre-pensionamento. Vorrei avere
notizie dall'assessore però seriamente, perché sono stato a diverse
assemblee e nelle prime assemblee si era detto, assessore, che non
si sarebbe presentato un problema delicato per queste persone, alle
quali un po' ci pensavano il deputato e il senatore valdostani, un
po' ci pensava l'assessorato con famose leggi: 48 anni,
pre-pensionamento, pensioni baby, e così si risolveva il
problema.
Vorrei fare una domanda all'assessore: voci di corridoio in
questi giorni dicono che avrebbero iniziato a chiamare qualcuno di
questi dipendenti offrendogli una cifra e dicendogli: "O vai, o
vai". Vorrei avere qualche dato credibile al riguardo.
Presidente Qualcuno chiede la parola? Se nessuno chiede la
parola, dichiaro chiusa la discussione generale.
Ha chiesto la parola l'Assessore all'industria, commercio e
artigianato, Mafrica.
Mafrica (GV-PDS-SV) Rispetto al testo della risoluzione confermo
che si è concordato per il testo presentato emendato, quindi credo
che possa essere accolto perché il gruppo di lavoro che già segue i
problemi della Cogne possa seguirli anche per ciò che riguarda
l'evolversi della situazione occupazionale.
Per quanto riferito dal Consigliere Chiarello, c'è stata
un'assemblea indetta dal sindacato, in cui non il rappresentante
della C.A.S. (perché la C.A.S. non c'entra), ma il rappresentante
dell'ex Ilva ha avanzato delle proposte di dimissioni incentivate e
di mobilità agevolata per i lavoratori che esamineranno ciascuno
per proprio conto. Questi sono rapporti fra lavoratore e azienda da
cui dipendevano, la possibilità di accogliere o meno queste
proposte con le quali l'ex Ilva riconosce una buona uscita
particolare per chi dimissiona o per chi accetta volontariamente la
mobilità.
Sono questioni che non sappiamo come saranno risolte, non credo
che il numero di lavoratori che potrà accettare queste proposte
corrisponderà al totale dei lavoratori che ancora sono in cassa
integrazione. La cassa integrazione dura fino al 31 dicembre di
quest'anno, c'è un impegno dei sindacati con il comitato di crisi
per una estensione, ci sono stati interventi che non riguardano
questo Consiglio a livello di parlamento per la modifica della
legge sulla mobilità lunga, non sono però oggi in grado di dare
numeri precisi.
Rispetto alle informazioni che sono state date il sindacato ha
organizzato una sua assemblea e si è in questa fase di
contrattazione fra lavoratori e azienda. I problemi permangono,
sicuramente non sono di facile soluzione, alcuni sono stati
risolti: dai 300 iniziali credo che attualmente il discorso
riguardi 170 lavoratori, ma indubbiamente per una parte di questi
lavoratori la prospettiva può essere ancora quella della
mobilità.
Presidente Ha chiesto la parola il Consigliere Dujany per
dichiarazione di voto.
Dujany (PVA) Vorrei intervenire in merito alla proposta di
risoluzione così come emendata, perché quello di dare mandato a
gruppi di lavoro, che dovrebbero trovare delle soluzioni al
problema occupazionale relativo allo stabilimento siderurgico di
Aosta, non vorrei che fosse un comodo escamotage per rinviare
ancora una volta i problemi.
In particolare la problematica relativa ai cassa integrati era
già stata esaminata a seguito di una mia interpellanza mesi
addietro ed è un problema che si trascina dall'autunno scorso.
Anche allora l'assessore, nella risposta alla mia interpellanza,
aveva posto una particolare attenzione alla soluzione di questo
problema ed aveva individuato nella costituzione di un gruppo di
lavoro la modalità concreta per portare a soluzione tale
problematica.
Sono ormai passati 12 mesi da allora e ci viene sottoposta una
risoluzione, in cui si dà ulteriormente mandato ad un gruppo di
lavoro ristretto di continuare a valutare ed esaminare questa
problematica. É proprio perché è passato un anno di tempo, che mi
sorgono dubbi nell'aderire a questa impostazione, poiché se per la
prima volta, così come era stato assunto come impegno da parte
dell'assessore, mi fosse stata formulata una proposta di questo
tipo, avrei aderito, così come ho fatto a suo tempo a seguito di
quella interpellanza.
Mi pare a questo punto, a seguito di una inattività concreta da
parte di questi gruppi di lavoro, di questi contatti che vi sono
stati con l'associazione industriali, artigiani eccetera, che di
proposte concrete non ne siano finora emerse; per cui chiedo
perlomeno che si dia questo mandato, ma con l'impegno di sottoporre
proposte concrete entro 30 giorni da oggi. Questo perché sappiamo,
e lo ha ricordato anche l'assessore, che a fine anno verrà meno la
situazione di cassa integrazione, sappiamo che vi sono delle
condizioni generali tali per cui ben difficilmente verrà rinnovato
per il '97 questo stato di protezione nei confronti dei lavoratori,
per cui mi pare indispensabile evitare di prorogare continuamente
nel tempo la soluzione di questo problema.
Propongo pertanto che alla fine della proposta di risoluzione si
indichi: "purché l'Assessore sottoponga proposte concrete entro 30
giorni da oggi a questo Consiglio".
Presidente Mi chiedo, Consigliere Dujany, come mai non ha
presentato l'emendamento prima della fine della chiusura della
discussione generale.
(...Intervento del Consigliere Dujany, fuori microfono...)
Ma il testo lei lo ha avuto prima dell'intervento
dell'assessore, per cui la proposta lei poteva farla prima della
chiusura della discussione generale, e non dopo. Purtroppo in
queste cose non c'è deroga. Come impegno morale può chiederlo
all'assessore, ma l'emendamento non può essere accolto.
Forse ho fatto male a chiudere subito la discussione generale
io, ma è stato detto che il testo era stato concordato.
Ha chiesto la parola l'Assessore all'industria, commercio e
artigianato, Mafrica.
Mafrica (GV-PDS-SV) Il gruppo di lavoro di cui si parla in
questo deliberato è stato costituito il 16 febbraio '93 ed aveva i
compiti di seguire i problemi quando la Cogne era ancora Ilva,
quando si cercava ancora un'impresa che succedesse all'Ilva.
Qui, su richiesta di un gruppo di lavoro che esiste, che ha
continuato a lavorare, che viene riunito, si chiede di poter
seguire i problemi della C.A.S.. Questo ordine del giorno fa
riferimento alla Cogne Acciai Speciali, e non ai problemi dei
lavoratori ex Ilva. Quel gruppo di lavoro ha fatto le sue riunioni,
ho detto che da 300 si è scesi a 170, credo di poter invitare a
partecipare al gruppo di lavoro il Consigliere Dujany, se è
interessato, si tratta di lavoratori per i quali la soluzione
lavorativa non è.. (...Interruzione della registrazione...)
Si dà atto che i lavori sono sospesi dalle ore 16,51 alle ore
17,25.
Presidente Possiamo riprendere i lavori, anche se purtroppo c'è
un problema di votazione per il computer, ma voteremo per alzata di
mano, che è poi l'unico problema che in questa fase esiste.
Ha chiesto la parola l'Assessore all'industria, commercio e
artigianato, Mafrica, che stava completando la sua risposta.
Mafrica (GV-PDS-SV) Stavo chiarendo che il gruppo di lavoro, di
cui si parla in questa risoluzione, è relativo ai problemi della
C.A.S., trae origine da un documento del Consiglio già approvato
nel '93; è un gruppo di lavoro che ha seguito l'evoluzione del
passaggio dalla proprietà pubblica all'imprenditoria privata.
L'altro gruppo di lavoro, su cui mi riservo di far pervenire al
Consigliere Dujany e ad altri interessati una relazione entro 30
giorni, si riferisce invece ai lavoratori ex Ilva in cassa
integrazione, che sono attualmente circa 180, ma il cui numero si
ridurrà ancora per pre-pensionamenti che avranno luogo entro
l'anno. Una parte di soluzioni è stata già trovata per alcuni
gruppi di lavoratori, ma il problema è sempre all'attenzione e si
stanno formulando delle ipotesi che in questa relazione riporterò
all'esame del Consiglio.
Presidente Ha chiesto la parola il Vicepresidente Marco
Viérin.
Viérin M. (PpVA) Solo per chiarire due concetti con il collega
Dujany.
Non avevo niente in contrario ad inserire quell'ultima clausola,
perché posso concordare che molti gruppi di lavoro non hanno
rispettato i tempi.
Però, collega Dujany, gran parte dei gruppi di lavoro, come
giustamente diceva l'assessore, sono stati nominati solo dalla
maggioranza; sul gruppo di lavoro in questione, in passato, ho
fatto altre considerazioni contestando all'assessore che veniva
riunito poche volte.
In ultimo, quando si doveva dare il parere, anche se consultivo,
alla Giunta, questo gruppo ha avuto dei problemi; infatti l'unico
parere che è arrivato alla Giunta è stato quello dei consiglieri di
minoranza, cioè del sottoscritto e di Chiarello. Quindi,
Consigliere Dujany, condivido le sue preoccupazioni al riguardo e
spero che queste vengano condivise da tutti e quindi anche dai
membri di maggioranza di questo stesso gruppo di lavoro.
Presidente Con i chiarimenti dati dall'Assessore si passa alla
votazione della risoluzione nel testo così emendato:
Risoluzione Il Consiglio regionale
Ricordati gli accordi in essere fra l'amministrazione regionale
e la Società C.A.S. S.p.A.
Richiamata la delibera del Consiglio n. 4224/IX del 16 febbraio
'93 che ha approvato l'istituzione di un gruppo di lavoro ristretto
per i problemi dello stabilimento EX-COGNE.
Considerato che l'amministrazione regionale ha investito
importanti risorse finanziarie per il mantenimento dello
stabilimento EX-COGNE.
Tenuto conto dei problemi occupazionali presenti anche in Valle
d'Aosta.
Ritenuto indispensabile che sul futuro dello stabilimento di
Aosta, sia per gli effetti produttivi che occupazionali, sia
coinvolto in modo unitario il Consiglio regionale.
Dà mandato
al Gruppo di lavoro ristretto costituito con delibera del
Consiglio n. 4224/IX del 16 febbraio '93 per i problemi dello
stabilimento COGNE di seguire anche l'evolversi della situazione
occupazionale e produttiva dello stabilimento siderurgico di
Aosta.
Presenti, votanti e favorevoli: 29
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK