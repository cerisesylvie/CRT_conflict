Consiglio Regionale della Valle d'Aosta - Oggetto del Consiglio n. 1212 del 6 maggio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1212 del 6 maggio 2015 - Resoconto
OGGETTO N. 1212/XIV - Interpellanza: "Interventi richiesti
per ottenere l'agibilità del Forum Sport Center di
Courmayeur".
Presidente -
Per l'illustrazione chiede la parola il
Consigliere Gerandin; ne ha facoltà.
Gerandin (UVP) -
Merci Président.
La nostra interpellanza vuole fare un po' di chiarezza sulle
ultime notizie che abbiamo appreso in merito al discorso del
Palasport, meglio conosciuto come
Forum Sport Center
, per
quello che riguarda il Comune di Courmayeur. Molto brevemente, è
un'opera che è costata intorno a circa 30 miliardi di lire, i
lavori si sono chiusi nel 1995 e oggi, a 20 anni di distanza,
questa struttura, almeno da quanto ci risulta (poi magari saremo
smentiti dall'Assessore), non è ancora in possesso del certificato
di agibilità permanente. È una struttura che ha ospitato le più
belle manifestazioni che ultimamente abbiamo organizzato in Valle,
le dirette RAI e quant'altro, non ultimo l'appuntamento di fine
anno, e allora ci faceva un po' strano che in tutto questo periodo
non ci si fosse posto il problema di avere un'agibilità
permanente.
Dalle notizie che abbiamo, pare che il tutto fosse legato alle
difficoltà di accatastamento, però adesso probabilmente si è
proceduto con tale discorso ma sono sorti altri tipi di problemi,
per cui, a quanto ci risulta, ci sono un po' di problematiche in
merito ad avere il parere dei Vigili del fuoco, i quali, per
rilasciare l'agibilità permanente, richiedono una serie di
interventi che...anche qua, da notizie di cui noi vorremmo avere
conferma...che pare assommino a un milione, un milione e mezzo di
euro, due milioni, non sappiamo bene le cifre che riguardano questo
tipo di intervento.
Ora, sappiamo che questo è stato oggetto anche di preoccupazione
all'interno del Consiglio comunale di Courmayeur. Sappiamo che sono
stati posti dei quesiti molto precisi e la risposta che è stata
data è che in questo momento, probabilmente anche tenuto conto
delle disponibilità finanziarie, anzi, quasi certamente, il Comune
non avrebbe questi tipi di disponibilità e dovrebbe essere
l'Amministrazione regionale ad intervenire. Leggo anche,
dall'elenco delle manifestazioni che vengono ospitate in questo
Sport Center
, che vengono gestite dalla CSC, che è la
società
in house
del Comune di Courmayeur, la quale (leggo
dal bilancio 2012) percepisce 675 mila euro di contributi in conto
esercizio al fine di portare un bilancio in pareggio. Ora è chiara
l'importanza di questa struttura, è chiaro che è un volano per
quello che riguarda il discorso turistico di una località
importante come Courmayeur.
Con la nostra interpellanza vorremmo capire quali sono i motivi
per cui si è parlato tanto di avere un certificato di agibilità
permanente, se è intenzione della Giunta regionale finanziare gli
interventi di manutenzione straordinaria necessari per ottenere
l'agibilità definitiva, a quanto ammontano gli interventi di
adeguamento e, eventualmente, con che risorse regionali verranno
finanziati. Grazie.
Presidente -
Per la risposta ha chiesto la parola
l'Assessore Marguerettaz; ne ha facoltà.
Marguerettaz (UV) -
Grazie.
Sicuramente il collega Gerandin ha competenze specifiche per
quel che attiene la pratica di tutte le procedure relative al
certificato di prevenzione incendi, e quindi dirò delle cose che
probabilmente già conosce. Come ha avuto modo di dire, la Regione
ha realizzato nel periodo '89-'95, ai sensi della legge 45, il
Palazzetto dello sport. In data 6 giugno del '97 è stato rilasciato
il permesso di agibilità temporanea, per la durata di un anno,
relativo al complesso sportivo in argomento sulla scorta dei pareri
favorevoli del Comando dei Vigili del fuoco, dell'Ufficiale
sanitario, dei collaudi, delle strutture in cemento armato. A
partire da tale data il permesso di agibilità temporaneo continua
ad essere rinnovato di anno in anno. Queste sono ovviamente
informazioni che ci hanno dato dall'Ufficio tecnico del Comune,
perché, come lei ben sa, non è gestito ovviamente dalla Regione.
Nel 2005, con decreto del Segretario comunale in qualità di
dirigente dell'Ufficio per l'espropriazione, è stata acquisita da
parte del Comune di Courmayeur anche la proprietà di tutti i
terreni sui quali insiste il complesso sportivo (credo che si
riferisca al discorso dell'accatastamento e di quelle procedure).
Nel 2006 è stato dato un incarico ad un professionista abilitato
per procedere a quell'accatastamento e, in data 18 aprile 2008, la
struttura in argomento è stata accatastata. Nel 2012 è stato
conferito l'incarico ad un professionista per la predisposizione
della pratica autorizzativa di prevenzione incendi e in data 3
marzo 2015 (quindi arriviamo ai nostri giorni, collega Gerandin) il
suddetto progetto ha ottenuto l'approvazione da parte del Comando
dei Vigili del fuoco; abbiamo quindi un punto di riferimento.
Conseguentemente all'approvazione del progetto relativo al rilascio
del CPI, sono in corso da parte dell'Amministrazione comunale gli
opportuni approfondimenti e valutazioni del caso atti a individuare
le procedure da adottare, nonché a stimare approssimativamente dal
punto di vista economico tutti gli interventi necessari prescritti
dai Vigili del fuoco, al fine di ottenere l'agibilità definitiva
della struttura. Nel frattempo tutte le manifestazioni che si sono
svolte all'interno della struttura, oltre a essere coperte dai
certificati di agibilità temporanea rilasciati, sono state
precedute dal parere favorevole della Commissione di vigilanza dei
locali di pubblico spettacolo; quindi ogni volta è stato rilasciato
un certificato.
Rispetto alla seconda domanda:
"se è intenzione della Giunta
finanziare gli interventi di manutenzione"
, ad oggi nessuna
richiesta di contributo è pervenuta da parte del Comune, essendo in
corso la valutazione.
Sulla terza domanda:
"a quanto ammontano gli interventi di
adeguamento ed eventualmente con che risorse regionali verranno
finanziati"
, oggi lei sa bene che sul capitolo specifico ci
sono 160 mila euro e, qualora venga presentata una richiesta e
questa richiesta dovesse essere più importante, saranno fatte le
valutazioni del caso come per tutte le altre infrastrutture.
Presidente -
Per la replica chiede la parola il
Consigliere Gerandin; ne ha facoltà.
Gerandin (UVP) -
Merci Président.
La ringrazio, Assessore. Certo che queste lungaggini...al di là
di tutto, pensavo davvero che il problema fosse legato
all'accatastamento, ma lei mi ha detto che è stato risolto già nel
2008, per cui questo lasso di tempo dal 2008 per procedere a una
richiesta di agibilità definitiva e permanente è un'anomalia per
una grande struttura come questa, glielo posso assicurare! Nel
panorama regionale ci sono stati degli interventi che hanno
obbligato ad adeguamenti per strutture molto meno complesse e molto
meno grandi, e questo lasso di tempo...non lo so, probabilmente ci
saranno state altre motivazioni che non hanno scritto neanche a
lei, e pertanto non è in grado di comunicarcele.
Quello che mi pare ancora più strano è che comunque lei mi dice
che nel 2015 c'è stata l'approvazione definitiva di quel progetto
di adeguamento. Ora, nel 2012 è stato dato un incarico...2013,
vabbè, non è così importante, ma io ho una certezza, Assessore: che
quando uno ha un incarico per un adeguamento e una messa a norma,
automaticamente con questo intervento c'è anche un computo per quel
che riguarda gli interventi. Non avrei dubbi in merito, perché mi
parrebbe veramente anomalo che su una struttura dove c'è necessità
di intervenire presento un progetto di adeguamento e al mio
committente o all'Amministrazione non quantifico quant'è il costo
di questi interventi necessari!
Penso di aver comunque capito tra le righe, pur non avendomi
risposto direttamente, che c'è una buona notizia, perché alla
nostra seconda domanda:
"se è intenzione della Giunta regionale
finanziare gli interventi di manutenzione straordinaria"
lei ha
detto che in questo momento non avete ricevuto nessuna richiesta di
finanziamento, per cui possiamo dar la risposta magari in diretta:
se il Comune di Courmayeur dovesse avere bisogno di intervenire sul
Palazzetto, lei si prende la responsabilità o comunque
l'impegno...no, si prende l'impegno di dire di sì, perché ci dice
che in questo momento è vero che ci sono 170 mila euro sul
capitolo, ma al lato pratico, qualora pervenissero delle richieste,
abbiamo l'impegno dell'Assessore...ah no, lei dice di valutare...io
penso che sia qualcosa di più del valutare, perché sennò mi avrebbe
risposto: "no, in questo momento noi non abbiamo intenzione di
intervenire". Ma lei mi dice: "no, non ci è ancora pervenuta", per
cui una buona notizia a margine di questa necessità di intervenire
c'è, gliene do atto, e penso che sia una buona notizia anche per il
Comune di Courmayeur, per il Sindaco, per l'Amministrazione e per
quelli che si erano preoccupati per il futuro di questa struttura
che la Valle d'Aosta deve continuare a garantire, tenuto conto che
ci è costata tanti quattrini, e comunque, al di là dei costi di
esercizio, è una struttura fondamentale per l'attività turistica e
di sviluppo della località. Grazie.
Presidente -
Grazie collega Gerandin. Punto 32 all'ordine
del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK