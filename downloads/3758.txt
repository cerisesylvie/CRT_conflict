Consiglio Regionale della Valle d'Aosta - Oggetto del Consiglio n. 8 del 13 gennaio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 8 del 13 gennaio 1981 - Resoconto
OGGETTO N. 8/81 - ASSEGNAZIONE DEL GASOLIO PER AUTOTRAZIONE IN
ESENZIONE FISCALE. (Interpellanza)
Presidente -
Do lettura dell'interpellanza dei
Consiglieri Clusaz e Rolando:
INTERPELLANZA
VISTO che per quanto riguarda gli autoveicoli a gasolio, il
buono contingentato ha un valore reale di venti volte inferiore a
quello della benzina (18 lire contro le 360);
CONSIDERATO che la quasi totalità di detto gasolio per
autotrazione è consumato dagli Artigiani Autotrasportatori e quindi
non certamente per svago;
RILEVATO che un autocarro di media e grossa portata, consuma
il quantitativo mensile assegnatogli in esenzione fiscale in meno
di due giorni di lavoro;
TENUTO PRESENTE INFINE che contrariamente a quanto avviene
per la benzina l'assegnazione a cui ha diritto la Regione è
sensibilmente superiore a quella distribuita;
INTERPELLANO
L'Assessore all'Industria, Commercio e Artigianato per sapere
se (al fine di una minore ingiustizia) non ritiene:
1) di togliere la tassa di 10 lire al litro dovuta all'atto
del prelievo buoni;
2) di aumentare il quantitativo ad ogni automezzo al fine di
esaurire l'assegnazione annua concessa dallo Stato alla
Regione.
Presidente -
Chi intende illustrare l'interpellanza? Il
Consigliere Clusaz, ne ha facoltà.
Clusaz
(UV) -
Quando, assieme al collega Rolando,
ho presentato questa interpellanza, la differenza di risparmio - se
così la possiamo chiamare - tra il buono-benzina ed il
buono-gasolio era di venti volte; ora siamo già oltre quota 24. In
termini reali, un artigiano autotrasportatore con autocarro medio
ha diritto a 4.200 litri di buoni di gasolio contingentati, con un
risparmio annuo di lire 75.600, che equivalgono a 4.200 litri per
18 lire. Se prendiamo il possessore di una qualsiasi autovettura,
vediamo che con i suoi 80 litri al mese, moltiplicati per 12,
arriviamo a 960 litri annui, che, moltiplicati a loro volta per
435, fanno un risparmio annuo di lire 417.600 rispetto alle
75.600.
Penso che le cifre parlino da sole; è vero che togliendo le 10
lire al litro all'atto del prelievo buoni, non risolveremmo
granché, perché si passerebbe da un risparmio di 75.000 lire ad uno
di 117.000, però è sempre meglio che niente! Soprattutto si
diminuirebbe l'ingiustizia nei confronti di coloro che usufruiscono
dei buoni-benzina, che, anche se all'atto del ritiro pagano le 60
lire, hanno comunque un risparmio del 50%, contro il 5% dei
buoni-gasolio.
Se poi consideriamo che un autocarro da cava o da cantiere,
consuma mediamente oltre 250 litri al giorno, per cui consuma
l'assegnazione mensile in meno di due giorni, mi chiedo perché si
rimane a un livello così basso di assegnazione quando,
contrariamente a quanto avviene per la benzina, il quantitativo
assegnato dallo Stato è sensibilmente superiore a quello dei buoni
concessi dalla Regione.
Quindi, riepilogando, le richieste sono queste: eliminare le 10
lire all'atto del prelievo e aumentare il quantitativo per i
motivi, a mio avviso più che sufficienti, cui ho accennato sopra.
Non sarà granché, ripeto, ma si sarà offerto tutto quello che si
poteva.
Dal momento che siamo ancora in tema di buoni contingentati,
voglio dichiararmi completamente d'accordo con l'interpellanza
fatta dal collega Berti il mese scorso, quando chiedeva di
aumentare agli artigiani il quantitativo. Affinché il Consiglio
abbia un'idea di quanto percepisce il possessore di una pala
meccanica media, con 50 Hp, dirò che in tutto l'anno gli viene
assegnato un quantitativo di 400 litri, che, moltiplicato per le 18
lire, dà un risparmio di 7.200 lire l'anno. Un taxista, invece,
solo per fare un esempio, ha assegnati 6.000 litri, che,
moltiplicati per 435, danno un risparmio di 2.610.000 lire: 362
volte in più.
Quindi, nel malaugurato caso si avverasse il timore espresso nel
Consiglio scorso dall'Assessore circa l'eventualità di una forzata
riduzione, riterrei che si dovesse fare un pensierino su cosa vuol
dire l'equità. Soprattutto se si tiene conto che chi, per forza
maggiore, deve servirsi di tale mezzo, all'atto del pagamento della
corsa si accorge che il regalone che questi baroni del volante
ricevono dalla Regione è senza contropartita.
Presidente
- Risponde l'Assessore all'Industria,
Commercio, Artigianato e Trasporti Chabod, ne ha facoltà.
Chabod
(DC)
- Io penso che i Consiglieri Clusaz e
Rolando abbiano ragione, come ha ragione il Consigliere Berti, che
l'altro giorno aveva fatto un'interpellanza simile. Allora,
considerata la disponibilità, e tenuto conto che tale prodotto è
destinato per lo più ad autotrasportatori professionali, oppure ad
artigiani per il trasporto di merce inerente alla loro attività, è
possibile ed opportuno aumentare la quota mensile di assegnazione.
La Giunta aveva pensato di raddoppiare l'assegnazione: (da 30 a 70
quintali, 400 litri - prima era 300 - da 70 fino a 130, 500 litri,
oltre i 130 quintali, 700 litri). Per quanto riguarda la questione
delle 10 lire, si era pensato per adesso di ridurre a 5 lire; poi,
nel secondo semestre si vedrà se si può fare qualcosa in più. Non
so se il Consigliere Clusaz e i Consiglieri Rolando e Berti sono
d'accordo; la Giunta avrebbe visto la questione in questo
senso.
Presidente
- La parola al Consigliere Clusaz per la
replica.
Clusaz
(UV)
- Mi dichiaro soddisfatto per quanto
riguarda il quantitativo; un po' meno, anzi, direi molto meno, per
la questione delle 5 lire. Infatti, se prima si aveva un risparmio
del 5%, adesso - non ho fatto i conti - ma togliendo le 5 lire si
arriverà a un risparmio del 7%, sempre in confronto al 50% dei
buoni-benzina.
Penso che quelle 5 lire si dovevano togliere senz'altro:
comunque, facciamo metà. Parzialmente soddisfatto, grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK