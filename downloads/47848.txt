Consiglio Regionale della Valle d'Aosta - Oggetto del Consiglio n. 4010 del 3 ottobre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 4010 del 3 ottobre 2024 - Resoconto
OGGETTO N. 4010/XVI - Interpellanza: "Modalità e tempistiche
delle opere di ripristino a Breuil-Cervinia e programmazione di
opere di mitigazione dei rischi idrogeologici in prossimità del
paese".
Marguerettaz (Presidente) -
Punto n. 41 all'ordine del
giorno. Per la presentazione, la parola al collega Perron.
Perron (LEGA VDA) -
Richiamati gli eventi alluvionali
occorsi a Breuil-Cervinia - e ovviamente anche a Cogne, ma qui
parleremo di Breuil-Cervinia - il 29 giugno 2024, nonché gli
ingenti danni materiali da essi cagionati all'intero paese;
ricordata la necessità impellente delle opere di ripristino, quanto
meno momentaneo in vista di ulteriori lavori futuri, delle
condizioni ottimali del paese all' approssimarsi della stagione
invernale; evidenziata la provata efficacia che le opere di
prevenzione sul territorio costituiscono nel fronteggiare eventi
estremi di natura idrogeologica, sappiamo che già delle opere fatte
negli anni precedenti hanno funzionato, grazie al cielo, quindi
motivo in più per pensare nel futuro, partendo da oggi, a opere
nuove, che al massimo potranno essere ridondanti, ma sempre meglio
prevenire che curare, interpelliamo quindi il Governo per conoscere
in quali modalità e tempistiche verrà effettuato il ripristino
delle condizioni ottimali del paese considerato l'approssimarsi dei
mesi invernali. Due settimane fa io sono stato a Cervinia, ho visto
anche qualche foto, le condizioni non erano ancora ripristinate, la
stagione ormai invernale - Cervinia comincia presto se ci sarà la
neve - e molta della popolazione vuole risposte celeri su questo,
vuole vedere il paese sistemato nel migliore dei modi possibili,
anche, come dicevo, temporaneamente per poi opere più grosse
avanti, però bisogna arrivare alla stagione invernale preparati.
Questa era la prima domanda.
Seconda domanda: "quali intendimenti si abbia nella
programmazione di opere di mitigazione dei rischi ideologici a
monte del paese". Qui, Assessore, le ho indicato le zone in maniera
un po' approssimativa per quanto sono riuscito, ma penso che lei
abbia colto, in particolare nella zona in prossimità del centro
abitato (indicativamente strada Oriondè) e al congiungimento dei
due torrenti adiacenti la pista 5. Ci sono questi due torrenti che
scendono, uno da un ghiacciaio, uno dall'altro versante, lì si
incontrano e ovviamente, durante le fasi alluvionali, gonfiati
tutti e due, hanno unito la loro potenza, quindi lì probabilmente
sono necessarie delle opere di mitigazione da fare. Attendiamo una
risposta sugli intendimenti che avete su questo.
Presidente -
Per la risposta, la parola all'assessore
Sapinet.
Sapinet (UV) -
Ringrazio il collega Perron per
l'iniziativa che ci permette di fare il punto sulla situazione del
comune di Valtournenche, in particolar modo in località
Breuil-Cervinia. Si è parlato tanto dell'evento alluvionale, forse
si è parlato più di Cogne rispetto a Valtournenche, ma
quest'iniziativa ci permette di fare il punto su quanto fatto e su
quanto rimane da fare, ma soprattutto mettere in evidenza il grande
lavoro e il grande impegno che c'è stato da parte delle diverse
strutture regionali e di tutti ovviamente i volontari, enti e
associazioni che sono intervenuti a Breuil-Cervinia.
Qui abbiamo, rispetto a Cogne, meno strutture perché non c'è il
coinvolgimento della viabilità, c'è un coinvolgimento inferiore
marginale delle sistemazioni geologiche, ma c'è stato un grande
lavoro da parte di Protezione civile e in particolar modo della
struttura Opere idrauliche, che, di fatto, ha presieduto, sta
monitorando e continuando l'intervento sul territorio.
Possiamo dire che sono diversi gli eventi che testimoniano
l'evoluzione dovuta ai cambiamenti climatici in ambito alpino e
come il territorio valdostano risulti sempre più vulnerabile, non
ultimo anche - e veniamo da una riunione poco fa con i colleghi
Carrel e Grosjacques - l'intervento dei primi di settembre comunque
ha, di fatto, messo in evidenza la vulnerabilità del nostro
territorio.
Nel 2022 la Regione è stata interessata da gravi carenze di
disponibilità idriche e il 29 giugno 2024 da eventi meteo
particolarmente concentrati, molto intensi a Breuil-Cervinia e
Valnontey, con esondazione del torrente Grand Eyvia, tratti di
strada regionale 47... l'isolamento di Cogne e poi il torrente
Marmore nel comune di Valtournenche, in particolare nelle località
quindi di Breuil-Cervinia, con conseguente uscita di fango e
detriti dall'alveo che hanno invaso reti viarie, locali privati e
locali commerciali circostanti.
Pur riconoscendo che esiste un margine di incertezza che proprio
il cambiamento climatico amplifica, stiamo operando per ridurre i
livelli di rischio a valori accettabili dalle comunità locali e
sostenibili proprio in relazione alle disponibilità finanziarie. A
proposito di questo, c'è stato un grande lavoro anche qui di
riuscire a posticipare tutta una serie di interventi, proprio per
liberare risorse necessarie e utili in questa fase, c'è stato da
parte del nostro Assessorato ma da parte anche di tutti i colleghi
del Governo che ringrazio.
Siamo quindi impegnati a realizzare azioni volte ad accrescere
la resilienza del territorio montano agli effetti del cambiamento
climatico, individuare quindi criticità, valutarne il livello di
rischio, intervenire per migliorare la sicurezza del territorio,
queste sono le azioni fondamentali. Un processo quindi
multidisciplinare, che coinvolge sia la realizzazione di opere, sia
la messa in opera di sistemi di monitoraggio e di gestione dei
rischi. In quest'ottica condivido anche l'affermazione che ha
fatto, che le opere di prevenzione sul territorio costituiscono uno
degli strumenti più efficaci nel fronteggiare eventi di estrema
natura idrogeologica. Abbiamo visto gli interventi posti in atto
dopo l'evento alluvionale del 2000, in questo 2024 si sono rivelati
in certe zone del territorio fondamentali.
Con riferimento ai suoi quesiti, in particolare al primo, va
detto che, a seguito dell'evento alluvionale del 29 e 30 giugno, si
è operato in somma urgenza, effettuando le attività di disalveo dei
500 metri del torrente Cervino che attraversa il centro abitato del
Breuil, poi semmai le darò una copia così le evito gli appunti.
Successivamente sono stati posizionati, in sostituzione dei
parapetti lungo la sponda del corso d'acqua, dei
new jersey
in calcestruzzo, per incrementare quello che era il franco di
sicurezza rispetto alle condizioni preesistenti e si è provveduto
alla ricostruzione di un muro in cemento armato in sinistra
orografica, proprio a protezione del tratto di corso d'acqua in
battuta a monte di via Carrel. Tali interventi sono al momento
conclusi e prima dell'inverno verrà valutata la condizione dei
depositi di materiale all'interno del torrente medesimo per una
loro eventuale rimozione. Parallelamente ai lavori sul corso
d'acqua è stato installato un sistema di monitoraggio puntuale che
è in grado di individuare il passaggio di una colata di detriti nel
bacino a monte del centro abitato. Il sistema di monitoraggio è
stato consegnato all'Amministrazione comunale per una sua gestione
operativa in termini di protezione civile nel periodo già estivo e
nel periodo autunnale. Il sistema prevede una serie di allarmi al
superamento di soglie sui vari sensori installati, quindi due
pluviometri e due pendoli con finalità di individuare il passaggio
di una colata all'interno dell'alveo di monte del bacino e
telecamere di monitoraggio, finalizzato il tutto ad attivare gli
addetti del Comune per verifiche del caso e, se necessario, dare
l'allarme alla popolazione al fine di adottare i corretti
comportamenti di autoprotezione mediante l'attivazione di sirene e
opportune modifiche su notifiche su apposita
App
ideata per
residenti e turisti che frequentano le località. Un'attività di
questo tipo era stata messa in atto anche lo scorso anno in
occasione dell'evento di Oyace.
Con riferimento invece al secondo quesito, è stato affidato un
incarico di studio e progettazione finalizzato alla realizzazione
di due bacini di contenimento del materiale posti a valle della
confluenza dei due corsi d'acqua, in corrispondenza della parte
terminale della pista n. 5 del comprensorio sciistico e alla
definizione di interventi volti a migliorare il deflusso nel tratto
del centro abitato da concordarsi con l'Amministrazione comunale
per le specifiche competenze. Entro la fine del 2024, è prevista la
consegna del progetto di fattibilità tecnico-economica globale
degli interventi, che sarà sottoposto all'Autorità di bacino
distrettuale del fiume Po per poter accedere ai finanziamenti
previsti dal MASE. La realizzazione degli interventi, così come di
uno stralcio esecutivo in ordine di priorità di intervento di uno
dei due bacini di contenimento del materiale, proprio ai fini
dell'appalto e dei lavori di realizzazione già a partire dal 2025,
questo è il cronoprogramma. In aggiunta, nei pressi dell'accesso
alla pista dell'Oriondè, si evidenzia che il torrente Cherillon ha
contribuito al trasporto e al deposito di materiale in alveo con
fenomeni di sovralluvionamento ed erosione in corrispondenza del
paravalanghe a protezione del centro abitato. Per far fronte a tali
problematiche, proprio per limitare l'effetto di esondazione e la
conseguente erosione del paravalanghe, sono stati disposti
interventi di pulizia e protezione spondale in sinistra orografica
che sono in via di ultimazione. Poi altri interventi di minor conto
sono previsti proprio nell'abitato del capoluogo di Valtournenche,
dove ci sono stati anche lì dei piccoli movimenti franosi.
Va detto che è costante e continuo anche il confronto con
l'Amministrazione comunale che è aggiornata e con la quale anche
già dalla prossima settimana ci rincontreremo proprio per mantenere
e illustrare il cronoprogramma.
Presidente -
Per replica, la parola al collega
Perron.
Perron (LEGA VDA) -
Grazie Assessore. Ringrazio lei e i
suoi apparati tecnici per la risposta esaustiva che mi avete dato,
poi, se mi può dare anche il cartaceo, avrò contezza.
Per quel che ci riguarda, lei ha dato una risposta affermativa,
ci pare che le cose messe in campo siano adatte quanto meno sulla
carta. Quello che dalla nostra parte diciamo è che la comunità è
preoccupata, quindi servono risposte e da parte nostra vigileremo
poi affinché queste iniziative che ci ha adesso descritto vengano
applicate nel migliore dei modi possibili e appunto faremo il
nostro ruolo al massimo per riportare sul tavolo della discussione
un tema così delicato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK