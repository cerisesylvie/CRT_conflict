Consiglio Regionale della Valle d'Aosta - Oggetto del Consiglio n. 1398 del 23 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
EDILIZIA
Centri storici
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1398 del 23 marzo 2022 - Resoconto
OGGETTO N. 1398/XVI - Interpellanze: "Criteri di valutazione
utilizzati per la selezione del progetto pilota per la
rigenerazione culturale sociale ed economica dei borghi di cui alla
DGR 32/2002 e "Azioni volte a supportare il Comune di Fontainemore
nell'attuazione del progetto pilota per la rigenerazione dei borghi
nell'ambito del PNRR".
Marguerettaz (Président) -
Points n° 21 et n° 22 à
l'ordre du jour. Le collègue Carrel a demandé la parole pour la
présentation.
Carrel (PA) -
Parliamo nuovamente di PNRR e volevamo
capire quali erano le motivazioni per cui la Giunta regionale, dopo
aver ricevuto dal Ministero della cultura una nota il 9 di dicembre
del 2021 sulle modalità attuative dell'intervento 2.1 che ricordo
ha due linee: la linea A da 420 milioni, 20 milioni per ogni Comune
selezionato dalle ventuno Regioni, e quindi, come Regione, potevamo
selezionare un borgo, e una linea B dove vi sono 580 milioni di cui
200 per gli aiuti per le micro e piccole medie imprese localizzate
nei borghi e 380 milioni invece per i progetti locali di
rigenerazione ma direttamente da richiedere allo Stato. Avevamo
quindi questa duplice possibilità di finanziamento; la Regione ha
deciso ben un mese e otto giorni dopo di deliberare attraverso la
delibera n. 32/2022 una manifestazione di interesse in cui si
chiedeva a tutti i Comuni interessati di presentare un progetto in
modo da fare una selezione interna per poi andare a presentare il
progetto vincitore direttamente al Ministero, il quale poi in
seguito, dopo il 15 marzo, andrà a fare tutte le valutazioni con il
Comitato valutativo interno e si interfaccerà direttamente con il
Comune selezionato, ci auguriamo a maggio con decreto del Ministero
vengano poi affidati i 20 milioni al Comune selezionato. Quello che
volevamo chiedere con quest'interpellanza è qual è la
ratio
del fatto che abbiamo scelto questo tipo di consultazione interna,
piuttosto che scegliere, come Giunta regionale e come Consiglio
insieme al Celva, un borgo da finanziare. Da una parte sicuramente
il confronto, la possibilità di dare la possibilità alle comunità
di confrontarsi su un progetto per il futuro della propria
comunità, è sicuramente un aspetto positivo, dall'altro lato però
sappiamo bene che i Comuni hanno serie difficoltà anche
organizzative interne e ovviamente andare a vincolare dei Comuni a
fare dei progetti così importanti sapendo già che ne selezioniamo
uno solo è sicuramente un aspetto che ha anche dei contro oltre ad
avere sicuramente dei pro. Volevamo chiedere anche se fosse
intenzione della Giunta regionale procedere, anche nei prossimi
bandi del PNRR in cui si prevederà questo stile di finanziamento,
in questa direzione con degli avvisi di manifestazione di
interesse.
L'altro è un aspetto sicuramente più tecnico legato alla
delibera n. 184/2022 in quanto nella delibera vi sono dei requisiti
ma sono molto ampi rispetto a quelli poi utilizzati dalla
Commissione di valutazione, che è una Commissione nominata con la
delibera n. 184/2022 dove vi sono quattro dirigenti interni, un
rappresentante del NUVAL e due rappresentanti esterni finanziati
come da delibera 500 euro l'ora e quindi questo è un altro
aspetto.
Questa Commissione quindi ha valutato dei progetti che sono
arrivati dai Comuni e li ha valutati secondo dei criteri che non
erano a conoscenza dei Comuni che hanno partecipato a monte. Questo
è sicuramente un aspetto che, da una parte, non permette ai Comuni
che hanno partecipato di capire a monte qual è l'idea e il
progetto, come viene valutato il progetto e quindi qual è l'idea di
finanziamento dell'Amministrazione regionale. Credo sia importante
per i Comuni che vogliono partecipare a un bando così,
economicamente sostanzioso, capire su quali aspetti
l'Amministrazione regionale seleziona il progetto da inviare poi al
Ministero della cultura e reputo che questa sia una mancanza e
vogliamo chiedere appunto delle motivazioni.
Come detto, il Comitato Tecnico del MIC ora si interfaccerà
direttamente con il Comune di Fontainemore che è stato selezionato
dalla Giunta regionale e andrà, entro la fine del mese di maggio, a
decidere quale sia il progetto definitivo da finanziare.
L'altro aspetto che ci preoccupa parecchio, ma lo abbiamo già
sottolineato con diverse iniziative come gruppo consiliare, è poi
la realizzazione di queste opere perché tutte queste opere, quindi
l'utilizzo di 20 milioni di euro in lavori e in infrastrutture,
devono essere realizzate in tre anni e questo sicuramente richiede
uno sforzo sia amministrativo, sia dal punto di vista organizzativo
molto importante. Un Comune come Fontainemore, ma come tutti i
Comuni che hanno partecipato potremmo dire... nessuno dei Comuni
che ha partecipato credo che abbia ad oggi la capacità interna di
far fronte a uno sforzo organizzativo e amministrativo così
importante.
Torniamo dunque al tema delle professionalità che con il collega
Rollandin abbiamo più volte citato e su cui ci siamo soffermati.
Bene quanto abbiamo sentito dalle Commissioni consiliari che si
sono riunite il 7 di marzo dove c'è stato specificato chiaramente
che la struttura dedicata del dottor Lalicata non si occupa di
affiancare interamente le procedure che verranno finanziate, ma si
occupa dell'aspetto riguardante la semplificazione e le riforme, ma
chi si occupa di come spendere questi soldi Di affiancare i Comuni?
Quale soluzione hanno i Comuni? Andare a cercare del personale
qualificato magari in altri Comuni? Fare delle convenzioni? E
ovviamente gli altri Comuni come fanno a sopperire alla mancanza di
questo personale per far fronte all'organizzazione amministrativa?
Dove sono i professionisti, coloro che hanno studiato e si sono
specializzati in fondi PNRR e in fondi europei per andare a far
fronte a una spesa così importante? Perché non è solamente spendere
i soldi, sappiamo benissimo che i fondi europei hanno delle
richieste, soprattutto anche in termini di rendicontazione molto
ampia e importante. Questo è un problema su cui abbiamo insistito
più volte e su cui vogliamo tornare in questo caso specifico
riguardando l'aspetto strettamente legato a questo fondo di 20
milioni e riguardando appunto il Comune di Fontainemore in questo
caso.
Vi è poi un altro aspetto: la Regione avrà in carico delle
autorizzazioni per andare a svolgere i lavori che saranno previsti
da questi progetti; è previsto che queste autorizzazioni arrivino
con tempi più celeri rispetto alle altre autorizzazioni e quindi
una corsia preferenziale dal punto di vista sia ambientale che dal
punto di vista della Sovrintendenza, oppure dovranno rispettare
tutti lo stesso iter, perché sappiamo benissimo - e penso che lo
abbiamo provato tutti o comunque a tutti è stato detto - che se
oggi presentiamo una pratica in alcuni uffici in Regione, la
risposta ci arriva, se va bene, fra sei mesi o magari anche un
anno. Se questo è il tempo che dovrà affrontare anche il Comune che
ha vinto questo tipo di fondo PNRR, i lavori partiranno nel 2023
inoltrato e ovviamente non riusciremo a spendere questi 20 milioni
entro il 2026 e sarà l'ennesima brutta figura e l'ennesima mancanza
di organizzazione da parte della Regione che non riesce a
supportare realmente i Comuni che poi hanno partecipato e vogliono
spendere questi fondi.
Dalle ore 18:06 assume la presidenza il presidente
Bertin.
Bertin (Presidente) -
Sempre in fase di illustrazione, ha
chiesto la parola il consigliere Lavy, ne ha facoltà.
Lavy (LEGA VDA) -
Questo è un tema che è stato per molti
mesi sotto i riflettori, forse troppi pochi mesi perché i tempi
erano assolutamente troppo stringenti per poter fare un lavoro
accurato come sarebbe dovuto essere: ecco perché, purtroppo, questo
grande progetto che è stato vinto dal Comune di Fontainemore, oltre
che essere una grande fonte possibile di soluzioni per la media
Valle del Lys, potrebbe essere anche una fonte di problemi se non
gestito bene. Non entrerò assolutamente nel merito dei progetti,
anche perché credo che tutti i progetti dei Comuni siano stati
validi, ho avuto modo di dare un'occhiata molto generale e avere
anche dei rapporti diretti con gli amministratori, che hanno
parlato dei loro progetti e tanto di cappello ai Comuni che hanno
voluto comunque intraprendere questo genere di percorso, perché
avere proprio la capacità di elaborare un progetto del genere in
così poco tempo ci vuole veramente comunque anche coraggio e
investimento di risorse almeno umane e di tempo. C'è però un
ragionamento che deve essere un pochino magari fatto a monte, che
può essere un'ottica propositiva nel caso ci siano poi in futuro
altri bandi del genere, e magari ce ne saranno, proprio perché ci
sono state forse alcuni tipi di lacune o comunque procedure che
potevano essere un po' migliorate. La Regione ha fatto una
manifestazione di interesse che comportava una raccolta di
documentazione molto importante per quanto riguarda i Comuni,
questa raccolta magari ha fatto desistere alcuni Comuni dal
presentare, dall'andare avanti proprio perché era una raccolta di
documenti molto importante. Se invece magari si fosse fatto un
ragionamento un pochino diverso, che di certo avrebbe magari
portato a una scrematura inferiore dei Comuni inizialmente, ma che
poi avrebbe potuto dare anche la possibilità ad altri Comuni di
partecipare, questo genere di problematica della quantità proprio
di documenti da presentare sarebbe stata magari in parte ridotta.
Altre Regioni hanno agito infatti con una manifestazione di
interesse non tanto sul progetto in quanto tale, ma più sull'idea
del progetto, e lì poi c'è stata anche una valutazione che poteva
essere sia in parte tecnica ma anche in parte politica, ed è questo
magari anche un altro aspetto che è mancato nella valutazione dei
progetti, non c'è stata una valutazione meramente politica, che
sono d'accordo doveva essere inferiore in termini di importanza
rispetto a quella tecnica ma non tutti i borghi sono uguali e non
tutti i progetti sono uguali, quindi una valutazione anche
prettamente politica un minimo doveva essere credo assolutamente
fatta. Se si fosse agito in questa maniera, magari alcuni Comuni
sarebbero già stati "scartati" inizialmente e non avrebbero
proseguito il loro iter che li ha portati poi a vedere magari il
loro progetto bocciato. Da qui si capisce anche magari la non così
forte gioia da parte di alcune Amministrazioni che magari hanno
elaborato certi progetti validissimi, che hanno portato via tanto
tempo ma che poi alla fine si sono visti bocciare... poi adesso
capiremo anche i modi.
Un'altra questione è proprio riguardo il nucleo valutativo, la
delibera n. 184, che istituisce questo nucleo, e magari credo che
non abbia svolto i compiti per cui era stato concepito. Io mi
ricordo le parole del presidente Lavevaz in audizione in
Commissione, che disse il 7 marzo: "quello che la Regione fa è
prendere atto di un lavoro di analisi tecnica fatta sui bandi e di
trasmettere uno di questi cinque progetti al Ministero per essere
finanziati. L'alternativa per noi era decidere, secondo dei
parametri da definire, quale progetto scegliere. Credo che, da
questo punto di vista, seppur con una tempistica molto stretta,
abbiamo fatto un lavoro trasparente e puntuale dal punto di vista
tecnico". Di trasparenza in realtà ce n'è stata poca, anche
semplicemente di rispetto verso gli altri concorrenti, sarebbe
stato utile magari sapere anche i criteri di valutazione
antecedentemente alla presentazione dei progetti o comunque, quando
è uscito il bando della Regione, potevano già essere inseriti i
criteri di valutazione. Questo sicuramente avrebbe permesso, anche
a chi elaborava i progetti magari di togliere alcuni aspetti e
aggiungerne altri proprio in base ai criteri di valutazione. Questo
sicuramente avrebbe anche alzato il livello dei progetti
stessi.
Altra questione è la composizione di questo nucleo valutativo,
perché, sempre nella delibera n. 184, si parla proprio dei membri
che compongono questo nucleo valutativo, quindi quattro dirigenti
regionali aventi una diretta implicazione nei possibili interventi
previsti nella proposta progettuale, in particolare in materia di
conservazione e valorizzazione del patrimonio culturale,
pianificazione territoriale, turismo e commercio, politiche del
lavoro, un esperto della NUVAL, due esperti esterni anch'essi per
il supporto tecnico, per la progettazione, coordinamento tecnico.
C'è però un problema perché il senso del bando, che non è di certo
uno dei miei "preferiti" perché dare 20 milioni a un Comune senza
valutare anche poi ciò che c'è attorno al Comune stesso può avere
degli aspetti positivi ma anche, ripeto, aspetti negativi, però qui
dipende dallo Stato, non dipende da noi, quindi noi prendiamo e
incassiamo, però il senso del bando era un po' andare anche al di
là semplicemente di avere un recupero architettonico delle bellezze
costruite dall'uomo, perché, infatti - e c'è anche pubblicato
nell'avviso pubblico allegato alla delibera n. 32 - il progetto
potrà prevedere interventi, iniziative, attività in ambito
culturale negli ambiti affini dell'istruzione, ricerca,
welfare
, ambiente e turismo e poi si va avanti.
L'aspetto del recupero culturale quindi era uno dei diversi
aspetti, non l'unico, e nel nucleo valutativo c'è stata invece una
predilezione di membri che avessero a che fare con l'aspetto del
recupero culturale, assolutamente necessario, però non l'unico,
proprio se si vede la
vision
del progetto stesso: ecco
perché magari forse sarebbe stato anche interessante sondare
l'ipotesi di avere un membro nella Commissione per Assessorato, un
membro per struttura in qualche maniera, per dare anche una visione
più a 360 gradi rispetto ai vari progetti, invece magari così si è
più concentrati più sul recupero architettonico, culturale e non
magari su altri aspetti che però potevano essere altrettanto
importanti.
Per quanto riguarda i membri esterni, sarebbe interessante
capire se bene o male conoscessero un po' il territorio, non so se
siano Valdostani o meno, poi ce lo dirà lei, Assessore, però il
fatto che magari persone scelte da fuori, che non conoscono il
territorio, che si vedono dei progetti così buttati sotto gli
occhi, credo sia anche per loro stato difficile capire il contesto
in cui questi progetti dovevano essere sviluppati perché, ripeto,
un progetto aveva anche un senso se sviluppato in un contesto,
perché se un Comune riusciva a portare avanti determinate azioni,
avendo i 20 milioni, ecco che certe sfere di influenza riguardo a
delle vallate, riguardo a delle aree che potrebbero essere
considerate più svantaggiate potevano avere effetti diversi. Anche
qui vorrei capire se questi membri, bene o male, conoscessero anche
un po' il territorio valdostano e anche in ottica di ottimizzazione
dei tempi, sarebbe forse stato interessante, più che avere
centinaia di pagine sotto gli occhi, che anche qui sono state
analizzate credo in brevissimo tempo perché il tempo proprio non
c'era materiale, avere magari un confronto maggiore anche con le
Amministrazioni locali. Magari i membri di questo nucleo valutativo
potevano andare anche sul territorio e farsi spiegare dai vari
Amministratori i progetti sul territorio stesso o comunque avere
anche una sorta di confronto fra Amministratori riguardo ai loro
progetti nel nucleo di valutazione. Questo, purtroppo, non è stato
fatto e questo ha portato anche in parte a un po' di malumore da
parte degli Amministratori che non hanno vinto, perché giustamente
in parte si sono visti bocciare un progetto che sicuramente
ritenevano valido, poi bisogna essere oggettivi assolutamente,
senza però sapere quali siano stati i criteri, se non a posteriori,
e senza essere stati minimamente coinvolti, né dal nucleo, né tanto
meno dalla Giunta a quanto so, ma anche semplicemente per dei
pourparlers
, perché, ripeto, una scelta un minimo politica
doveva essere credo anche fatta perché i progetti insistevano in
aree diverse con delle peculiarità diverse e avrebbero potuto avere
delle implicazioni diverse. Il progetto vincitore di Fontainemore,
se gestito bene, avrà sicuramente delle ripercussioni molto
positive sulla media Valle del Lys ma ogni progetto presentato
poteva avere delle ripercussioni positive su una parte del
territorio, ecco che qui forse doveva esserci anche una valutazione
minimamente politica, a monte, riguardo alla scelta di questi
progetti.
Per quanto riguarda proprio prettamente l'interpellanza, chiedo
con alcune domande chi fossero appunto, quanto siano costati,
quante ore abbiano lavorato, con quali criteri siano stati scelti i
membri esterni presenti nel nucleo valutativo. Inoltre chiedo anche
quali siano stati i criteri che hanno determinato i vari punteggi
per quanto riguarda proprio la "classifica" dei progetti, se la
Giunta abbia fatto delle valutazioni politiche precedentemente o a
margine della scelta del borgo vincitore evidenziando delle
preferenze riguardo alle proposte di progetti, o almeno delle
argomentazioni riguardo a certe scelte o no; quali siano poi le
intenzioni della Regione per garantire il supporto al Comune di
Fontainemore e con quali atti specifici perché ovviamente il gioco
inizia ora, non possiamo rischiare di fare brutte figure.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie colleghi Carrel e Lavy.
Prima di rispondere alle singole questioni che avete posto, faccio
solo due riflessioni che peraltro sono emerse anche
dall'illustrazione, ogni scelta è opinabile, che sia una scelta
politica, tecnico-politica, esclusivamente tecnica, l'esperienza
delle altre Regioni che sicuramente voi conoscete, io ho fatto un
monitoraggio ed è un'esperienza che non porta praticamente nessuna
Regione ad avere la totale approvazione da parte della sua comunità
perché lì dov'è stata fatta una scelta esclusivamente politica è
venuto fuori un pandemonio, lo sappiamo, in un caso addirittura un
Comune sul quale era stato scaricato questo progetto a 20 milioni
ha proprio rifiutato e ha detto: "non siamo interessati", in un
altro caso è stata fatta una scelta di un solo Comune che ha anche
questo scatenato un pandemonio. Ovviamente alla fine si deve
decidere e avete ragione, avete veramente ragione. Il problema qui
sta nel fatto che noi siamo davanti a progetti milionari, tenete
conto che parliamo di venti progetti da 20 milioni, tanto per la
Regione Valle d'Aosta che ha 125 mila abitanti quanto per la
Lombardia che ha 10 milioni di abitanti il
quid
è uguale per
tutti, non è che si sono fatte delle distinzioni dicendo: "a
seconda del numero di abitanti...", eccetera". Hanno fatto che
scaricare venti progetti probabilmente per l'ansia di utilizzare i
fondi del PNRR entro il 2026, che è l'altro problema, cioè, entro
il 2026, questi fondi dovranno essere integralmente usati, quindi
dovranno essere messi in campo progetti... Noi ne stiamo vedendo
anche per altre questioni che stanno arrivando sul tavolo, quindi
questo è uno ed è un "patatone" bollente, come lo sono tanti altri,
nel senso che stanno arrivando una sequela di progetti sui quali
bisogna intervenire, bisogna cercare di trovare delle soluzioni,
perché, per esempio, su questo progetto, così come su tantissimi
altri, si è in qualche modo delegato alla Regione di inventarsi una
procedura che non è scritta da nessuna parte, poi lo vedremo, sono
definite delle linee diciamo di massima, dopodiché ogni Regione si
è dovuta inventare, investendo, tra l'altro, anche del tempo
proprio, trovando i Commissari. Nel caso specifico abbiamo dovuto
anche trovare il capitolo di bilancio e quindi trovare i soldi per
ovviamente pagare i membri esterni e via andando. È un problema e
sarà un problema credo da qua al 2026 indipendentemente da chi
governa questa Regione, chi la governerà non lo so, chi governa le
altre Regioni, è il tema ed è il motivo per cui i nostri esperti,
tra l'altro, stanno cercando di definire anche tutta la parte
dell'assistenza tecnica perché avete ragione voi. Tra l'altro, in
questo tipo di progetto è stata fatta la scelta - un po' strana
devo dire - di utilizzare la Regione come soggetto selezionatore
del progetto, ma poi il rapporto tra Ministero e soggetto
attuatore, che è un soggetto che i singoli Comuni poi decidono chi
può essere, sarà diretto, non intermediato dalla Regione.
La Regione deve fare già "la scelta di Sophie" per capire chi
deve sacrificare, eccetera, dopodiché però il rapporto diretto tra
il mastodonte - e questo vale non solo per questo filone ma per
tutti gli altri filoni - tra il Ministero e il piccolo Comune di
400 abitanti, in questo caso dovrà essere un rapporto diretto. È
evidente che le nostre strutture saranno molto attente perché credo
che, indipendentemente da chi c'è, perdere dei soldi che sono
comunque un investimento per la collettività è qualcosa che non
esiste, però tutti devono fare i conti, come avete voi ben
segnalato, con il fuoco che hanno e con la legna che hanno. Questo
è il problema fondamentale ed è il problema che noi stiamo
rilevando. Tra l'altro - ripeto -, noi abbiamo 125 mila abitanti
con una macchina che è la nostra macchina; altre Regioni hanno 5-4
milioni di abitanti e hanno anche macchine diverse, ma vi assicuro
che, quando ci confrontiamo con gli altri Assessori di riferimento,
sono tutti nel panico, perché questa cosa qui è veramente qualcosa
di estremamente grande da un punto di vista amministrativo.
Per rispondere alle vostre domande, ne accorperò poi alcune
perché sono molto simili. Rispetto alla domanda circa le
motivazioni per cui nell'avviso pubblico ai Comuni in Valle
d'Aosta, deliberato il 17 gennaio 2022, non siano presenti i
criteri di valutazione dei progetti, la Giunta regionale, con la
deliberazione n. 32/2022 ha provveduto innanzitutto a recepire le
linee di indirizzo sulle modalità attuative dell'intervento 2.1,
Attrattività dei borghi, M1 C3 turismo e cultura del Piano
Nazionale di Ripresa e Resilienza, il famoso PNRR - bruttissimo
acronimo - predisposte dal Ministero della cultura, stabilendo che
tale documento costituisca il punto di riferimento per
l'individuazione del progetto pilota della Valle d'Aosta.
Contestualmente la Giunta regionale ha approvato l'avviso pubblico
ai Comuni della Valle d'Aosta per la manifestazione di interesse
finalizzata alla selezione di un progetto pilota per la
rigenerazione culturale, sociale ed economica dei borghi a rischio
abbandono e abbandonati ai sensi della nota del Ministro della
cultura del 9 dicembre del 2021. Tale avviso pubblico ai punti 10 e
11 indica gli ambiti e i criteri di valutazione sulla base dei
quali i progetti devono essere analizzati dal competente nucleo di
valutazione di cui ha fatto cenno il collega Carrel, tra l'altro,
abbiamo appena nominato il componente tecnico delle Regioni. Il
punto 10 "Requisiti delle candidature", così come indicato nelle
linee guida del Ministero, stabilisce che la proposta progettuale
debba esporre tutti gli elementi utili all'istruttoria, che deve
essere svolta secondo i seguenti ambiti di valutazione, quindi ci
deve essere una proposta progettuale: caratteristica del contesto
da cui si evincano i valori ambientali e culturali presenti, la
propensione alla fruizione culturale turistica avvalorata dalla
partecipazione a reti esistenti, le condizioni di marginalità
sociale ed economica.
L'altro punto è il coinvolgimento delle comunità locali,
esplicitando il coinvolgimento di soggetti pubblici e privati,
dando evidenza dei loro ruoli nella definizione della strategia e
della modalità di coprogettazione attivate/da attivare, del loro
coinvolgimento nelle fasi di gestione degli interventi. "In questo
quadro sono ritenute meritevoli - dice il bando - di un maggior
punteggio le candidature accompagnate da formule di partenariato in
grado di esprimere efficaci forme di coordinamento e collaborazione
tra soggetti pubblici e privati, livelli istituzionali, soggetti
del terzo settore e altri attori rilevanti per la realizzazione del
progetto". Poi abbiamo la strategia del progetto con indicazione
degli obiettivi generali e specifici, della coerenza a integrazione
con altre strategie integrate locali a cui il richiedente
partecipa, dell'innovatività degli interventi con particolare
riferimento alla dimensione digitale, del contributo degli
interventi agli obiettivi ambientali, quindi economia circolare,
risparmio energetico, eccetera, degli
output
e risultati
attesi, della capacità del progetto di incidere sulle condizioni di
fragilità del contesto, dell'affidabilità del progetto gestionale
del piano finanziario con la stima dei costi dei diversi interventi
e azioni previste. Poi, tanto per aggiungere, programma attuativo e
cronoprogramma, che è poi la parte anche estremamente delicata, "da
cui si evincano i processi attuativi da sviluppare in relazione ai
diversi interventi, l'affidabilità dei tempi realizzativi - quindi
va valutato proprio quest'aspetto - dichiarati - perché ovviamente
sono i Comuni interessati che devono dichiarare i tempi
realizzativi, devono avere evidentemente valutato -, i livelli
della progettazione, i pareri, le autorizzazioni disponibili nonché
la disponibilità dei beni oggetto di intervento". Questo "misto
frutta" praticamente è tutto quello che è contenuto in questi
punti.
In più il punto 11 dell'avviso "Criteri per selezione" riprende
pressoché integralmente il contenuto delle linee guida del
Ministero della cultura e indica, ai fini della definizione della
proposta progettuale dell'individuazione del borgo abbandonato,
semi-abbandonato, insomma questa denominazione di cui peraltro non
si è neanche tanto data una spiegazione, i seguenti elementi di
valutazione: 1) fattibilità tecnica e rispetto dei tempi con
realizzazione e rendicontazione degli interventi entro il secondo
trimestre 2026. Le proposte che non presentano tale requisito non
saranno ulteriormente valutate; 2) Contenuti e caratteristiche
oggetto di valutazione e priorità: iniziativa che prevede un
impatto occupazionale prevalente sulle fasce giovani della
popolazione, iniziativa che genera un'attrattività residenziale sia
per la popolazione residente che per quella di provenienza extra
locale, iniziativa che prevede un ampio coinvolgimento delle
comunità locali e che applica approcci di coprogettazione,
iniziativa per la quale sono stati già avviati e sono documentabili
accordi e intese tra soggetti sia pubblici che privati, Comune
localizzato in area protetta o Comune localizzato in un'area a
elevato valore paesaggistico, Comune in cui è presente un sito
UNESCO o che ne è parte, Comune oggetto di altri riconoscimenti di
interesse nazionale o internazionale, Comune nel quale è presente
un attrattore culturale turistico, può essere un sito archeologico,
siti culturali aperti al pubblico, musei, biblioteche, archivi,
cammini, ciclabili, parchi letterali, festival, iniziative
culturali, ci sono declinate un sacco di cose che poi possono
essere ulteriormente implementate, Comune localizzato lungo gli
itinerari e cammini riconosciuti, per esempio, viene citata la
Francigena, la Via delle Gallie, eccetera, Comune che partecipa a
una o più reti: ad esempio, i borghi più belli d'Italia, le
bandiere arancioni del Touring, eccetera, Comune nel quale è
prevista la realizzazione di interventi di natura infrastrutturale,
strutturale, digitale, eccetera, finanziati da altre misure del
PNRR o con fondi regionali. Questi fanno riferimento ad altre
misure con il PNRR, che, tra l'altro, dovrebbero ancora essere
messe a terra. L'avviso specifica inoltre che saranno privilegiati
quei contesti nei quali è prevista la realizzazione di interventi
di varia natura sostenuti da altre misure del PNRR. I Comuni
ricadenti nelle aree interne della Regione e gli agglomerati
classificati " Burg" nel piano territoriale paesistico. Questo è
ciò che ci siamo trovati nel momento in cui è arrivato questo
bando, 20 milioni di euro per la Regione Valle d'Aosta.
Domanda n. 2: "se sia intenzione utilizzare questa modalità di
selezione interna dei progetti anche in futuro". La modalità di
selezione utilizzata è strettamente connessa all'iniziativa che il
Ministero della cultura ha posto in essere e si è svolta proprio
sulla base delle indicazioni fornite dal Ministero stesso e delle
prassi condivise da tutte le Regioni proprio in sede di Commissione
cultura della Conferenza delle Regioni e delle Province autonome,
che, vi assicuro, non è stata una sede così tranquilla. Le
iniziative che prevedono la selezione di progetti possono essere di
varia tipologia e affrontare tematiche anche molto diverse,
ciascuna delle specificità in base alle quali la progettualità può
essere espressa nelle più varie forme ed elaborazioni. Le modalità
di valutazione e selezione vanno quindi calibrate di volta in
volta. Questo è un bando, poi abbiamo il bando che ha citato il
collega Carrel per i 200... adesso non ricordo quanti borghi da 1
milione e 600 ai quali poi aggiungere altri 420 mila euro mi sembra
per la parte imprenditoriale, poi adesso ci saranno i bandi per
l'architettura rurale, insomma ne stanno arrivando a bizzeffe e
ciascuno è diverso, perché alcuni hanno come referente e come
soggetto esecutore direttamente i Comuni, altri hanno altri
soggetti e via andando.
"Se siano programmati i sostegni amministrativi da parte della
Regione al Comune di Fontainemore per la fase negoziale alla
successiva realizzazione degli interventi previsti". Le linee guida
del Ministero della cultura prevedono che la presentazione delle
candidature debba seguire una fase negoziale condotta da un
Comitato tecnico al quale partecipano, oltre al Ministero stesso
che lo istituisce, un rappresentante delle Regioni designato dalla
Conferenza delle Regioni e delle Province autonome, un
rappresentante dell'ANCI e un rappresentante delle associazioni che
fanno parte del Comitato nazionale dei borghi, tesa alla verifica
della coerenza delle proposte progettuali con i processi e le
tempistiche attuative previste dal PNRR, nonché finalizzate a
favorire la costruzione di eventuali accordi interistituzionali
necessari per l'attuazione dell'iniziativa, cioè la prima fase,
adesso poi ci sarà questa fase negoziale. Per il momento non è
stata fornita - rispondo alla richiesta del collega Carrel - alcuna
indicazione circa la possibile partecipazione della Regione a tale
percorso negoziale che si dovrà concludere entro maggio 2022. Forse
noi ci siamo ridotti a selezionare il progetto, dopodiché forse la
parte negoziale non sappiamo ancora bene se avverrà tra il Comune o
il soggetto attuatore direttamente in questa Commissione. Per
quanto riguarda la realizzazione degli interventi previsti, come
peraltro accade abitualmente, le strutture dell'Amministrazione
sono, come le ho detto prima, assolutamente disponibili a
collaborare per fornire tutte le indicazioni utili per la
predisposizione dei progetti relativi ai singoli interventi in modo
che i processi autorizzativi non abbiano rallentamenti. Su questo
possiamo confortare che ci saremo anche perché non c'è nessuna
intenzione da parte di nessuno di noi di perdere.
Alla domanda: "chi fossero e quanto siano costati...", eccetera,
la Giunta regionale, con deliberazione n. 184/2022, ha provveduto a
definire la composizione del Nucleo di valutazione per la disamina
e la valutazione del progetto "Tal dei tali", tenendo conto che
sarebbe stato necessario verificare la coerenza delle proposte
presentate con le finalità, l'articolazione dell'intervento e i
requisiti indicati nelle linee di indirizzo del Ministero della
cultura e ribaditi nell'avviso regionale, e considerare, come
previsto dalle stesse linee e dall'avviso, la realizzabilità e la
sostenibilità tecnico-urbanistica, economica, finanziaria e
giuridica amministrativa delle iniziative. Il nucleo è stato
pertanto composto dalla Coordinatrice del Dipartimento
Soprintendenza per i beni e le attività culturali con funzione di
Presidente o suo delegato, la Coordinatrice del Dipartimento
politiche del lavoro e della formazione o suo delegato, il
Dirigente della Struttura strutture ricettive e commercio o suo
delegato, la Dirigente della Struttura pianificazione territoriale
o suo delegato, un membro del NUVAL esperto in sviluppo
territoriale con particolare riferimento alla cooperazione
territoriale europea e partenariati multilivelli, un membro esterno
esperto in progettazione e coordinamento tecnico, realizzazione e
capitalizzazione dei progetti riguardanti lo sviluppo e la
valorizzazione dei territori a partire dal patrimonio culturale, un
membro esterno esperto in supporto tecnico e consulenza a
organizzazioni pubbliche e private per l'identificazione, la
progettazione, la candidatura e la gestione di progetti nell'ambito
di programmi di finanziamento europeo con riferimento al settore
della cultura e della creatività. Con successivo provvedimento
dirigenziale n. 959/2022 il Coordinatore del Dipartimento
Soprintendenza per i beni e le attività culturali ha provveduto, ai
sensi dell'articolo 7bis della legge regionale n. 18/1998, a
individuare e nominare per la composizione del nucleo di
valutazione di cui alla DGR n. 184/2022 i membri esperti esterni di
seguito indicati: il dottor Daniele Ietri quale membro del NUVAL,
esperto in sviluppo territoriale con particolare riferimento alla
cooperazione territoriale europea e partenariati multilivello, la
professoressa Debora Giorgi quale membro esperto in progettazione e
coordinamento tecnico, realizzazione, capitalizzazione di progetti
riguardanti lo sviluppo e la valorizzazione del territorio a
partire dal patrimonio culturale e il dottor Alexis Victor Castro
Suarez quale membro esperto in supporto tecnico e consulenza e
organizzazioni pubbliche e private per identificazione e
progettazione della candidatura e la gestione di progetti
nell'ambito di programmi di finanziamento europeo con riferimento
al settore della cultura e della creatività. I costi sostenuti
dall'Amministrazione regionale per il pagamento dei compensi e dei
rimborsi dovuti ai tre professionisti sono i seguenti: dottor Ietri
nessun compenso aggiuntivo in quanto l'attività è stata svolta
nell'ambito delle funzioni del NUVAL e nessun rimborso per le spese
vive; la professoressa Debora Giorgi 3.000 euro e nessun rimborso
per spese vive; il dottor Alexis Victor Castro Suarez 3.000 euro e
nessun rimborso per spese vive. Il nucleo di valutazione ha tenuto
tre incontri alla presenza congiunta di tutti i suoi membri per un
totale di diciassette ore, oltre all'attività istruttoria svolta
singolarmente da ciascun esperto che non è conteggiabile al fine di
analizzare nel dettaglio i progetti pari a un forfettario di 19
euro per un totale complessivo contabilizzato - questo è
contabilizzato ma il tempo è stato molto maggiore per la
valutazione - di trentasei ore. Si precisa che i compensi per i
membri esperti nominati in seno a Commissioni istituite ai sensi
della legge regionale n. 18/1998 vengono definiti sulla base degli
importi indicati nella DGR n. 2757/1998 debitamente attualizzati
sulla base dell'indice Istat. Nel caso di specie, tenuto conto
della rilevanza degli incarichi, della professionalità e della
tipologia di impegno richiesti agli esperti in questione, nonché
delle tariffe riconosciute a figure di analoga esperienza
professionale in nuclei e Commissioni di valutazione nominati
dall'Amministrazione regionale, è stato ritenuto congruo stabilire
un compenso massimo di euro 500 a giornata, non all'ora come mi
sembrava di aver capito, per un impegno professionale di almeno sei
ore pro/die, oltre, a seconda dei casi, all'IVA e agli oneri
previdenziali a carico dell'Amministrazione regionale.
Non vorrei poi prendere altro tempo, se vuole, ci sono ancora
due pagine tra
curricula
e altro, poi gliele consegno
direttamente.
Presidente -
Per la replica, ha chiesto la parola il
consigliere Carrel.
Carrel (PA) -
Assessore, quanto ha scritto il Ministero,
dal mio punto di vista, è un documento che serve per selezionare
dei progetti che le Regioni dovevano andare a selezionare e quindi
era un documento che serviva poi al Comitato del Ministero per
valutare il progetto presentato dalla Regione autonoma Valle
d'Aosta, che ha semplicemente preso questi requisiti e li ha
trascritti in un avviso senza dare nessun tipo di taglio, senza
dare nessun tipo di interpretazione politica e senza dare degli
elementi in più per chi partecipava a questo avviso. Questo è
l'elemento che noi contestiamo, non il fatto che ci siano questi
requisiti che vengono definiti dal Ministero. È giusto che il
Ministero definisca dei requisiti perché va a dire alla Regione:
"attenzione, questi progetti che voi ci presentate - e non ci
interessa come ce lo presentate - perché l'ha detto bene lei: ci
sono Regioni che hanno selezionato un borgo e l'hanno presentato,
altre Regioni che hanno fatto, come diceva il collega Lavy, degli
avvisi molto più ampi e molto più progettuali senza entrare troppo
nel dettaglio, mentre noi siamo entrati nel dettaglio senza dire
nulla di più e senza quantificare. Qual è il peso di un requisito
rispetto all'altro? Se io fossi stato un Sindaco che partecipava a
questa manifestazione di interesse, avevo tutto l'interesse di
capire queste questioni prima di partecipare. Questo non è stato
possibile, questo è perché la Regione autonoma Valle d'Aosta ha
semplicemente trasformato la circolare del Ministero alla cultura
in un avviso di interesse e credo che sia completamente sbagliato
perché qui ci stiamo nascondendo dietro alla trasparenza, dietro
alla democrazia, dietro alla partecipazione per la mancanza di
coraggio di prendere delle scelte politiche, per la mancanza di
coraggio di prendere una decisione, perché voi siete la Giunta
regionale e, dal mio punto di vista, dal nostro punto di vista, voi
dovete dare un taglio a queste iniziative, in caso contrario
ovviamente succede quanto è successo e sicuramente non fa del bene
a nessuno.
L'altro aspetto è legato più che altro al personale, di questo
ne parliamo ormai da mesi, nella legge di bilancio vi sono degli
articoli
ad hoc
per andare ad assumere prioritariamente
delle persone che si occupano di questo, siamo oggi a fine marzo e
non mi risulta sia stato fatto nulla da dicembre ad oggi, quindi
non possiamo continuare a lamentarci che non riusciamo ad
affrontare e a far fronte a tutti i fondi, perché è un problema che
credo tanti Assessori vorrebbero avere, tanti fondi da gestire,
bisogna avere le competenze per gestirli e questo è un altro
problema che però sta in capo alla Giunta. Non possiamo dire: "è un
problema avere troppi fondi" perché sennò veramente vuol dire che
qualcosa non funziona, e qua non funziona a livello organizzativo.
Di "patate bollenti" come le ha definite lei ne vorremmo tante in
questo caso, però ovviamente dobbiamo avere le professionalità e le
competenze per andare ad affrontare queste problematiche e, come
abbiamo già detto in diverse altre iniziative, bisogna anche
formare il personale che abbiamo perché abbiamo diverso personale
giovane e volenteroso di essere formato ma poi deve essere formato
per poter far fronte a queste nuove sfide.
Presidente -
Sempre per la replica, ha chiesto la parola
il consigliere Lavy.
Lavy (LEGA VDA) -
Su questo bando le brutte figure sono
dietro l'angolo, lo vediamo con la brutta figura che ha fatto la
Regione Piemonte quando ha scelto il borgo di Stupinigi che è stato
poi rimandato al mittente dal Ministero. Mi auguro che di brutte
figure non capitino neanche a noi viste anche le ultime notizie
sugli organi di stampa, mi auguro veramente che non ci sia niente
di cui preoccuparsi proprio perché sarebbe un'occasione persa di un
valore inestimabile perché, al di là della concezione del bando
stesso che non condivido
in toto
, comunque 20 milioni in un
Comune che soffre di spopolamento e di marginalizzazione sono
assolutamente importanti anche per mantenere la parte centrale
della Valle del Lys, che soffre come purtroppo tante altre zone.
Non è tanto una questione di scelta o solo politica o solo tecnica,
in ottica di suggerimento, visto che ci saranno altri tipi di
bandi, e questo purtroppo è stato un po' usato come prova, anche se
è brutto da dire che 20 milioni siano stati usati un po' come
prova, credo che comunque anche la Giunta deve avere un valore, un
peso politico, altrimenti non capisco cosa ci fate lì, perché tutti
i progetti presentati, in questo caso questi cinque progetti, erano
assolutamente validi ma erano diversi, perché se si voleva
valorizzare un Comune che aveva subito particolarmente lo
spopolamento, si poteva scegliere maggiormente La Magdeleine o
Fontainemore, se si voleva valorizzare magari un Comune che è fuori
da certe orbite di influenza o che poteva crearne altri, si poteva
valorizzare maggiormente Arvier, un Comune che è vicino a un sito
importante come il Forte di Bard, si valorizzava Bard, un Comune
della Fondovalle che ha subito la deindustrializzazione si
sceglieva Donnas. Ora, non dico che la politica doveva scegliere
quel borgo lì o un altro, però dare delle motivazioni e almeno
magari scartare in base con i progetti, poi non dico che questi
progetti dovessero essere scartati o alcuni di questi, ma un minimo
di valutazione su quali siano le priorità per la Regione o per
alcuni enti territoriali interni alla Regione credo che si dovesse
fare. Questo proprio in ottica anche propositiva nei prossimi
progetti di riuscire a valutare bene, so che non è facile, perché
sappiamo benissimo che le dinamiche che ci sono e anche a livello
proprio di persone fisiche che lavorano su queste cose, le
difficoltà e soprattutto poi le tempistiche sono una spada di
Damocle che pesano e mettono un sacco di pressione, però la
visione, se è vista da entrambi i lati, una visione politica,
tirando dentro anche gli enti territoriali, i Comuni, gli
amministratori, le comunità e un lato più tecnico, credo che sia la
cosa migliore. Mi auguro veramente che nei prossimi progetti,
sperando che ci sia un po' più di tempo, perché ovviamente qui
siamo stati un po' presi alla sprovvista perché di tempo non ce
n'era, si valuti in maniera ancora un pochino più approfondita, già
dalla base della concezione di chi deve valutare certi progetti o
anche da parte vostra con una maggiore cognizione di causa verso
ciò che si va a fare. Mi auguro che questa sia una prova che riesca
bene, speriamo veramente con tutto il cuore, perché altrimenti la
brutta figura è dietro l'angolo, però speriamo di non tornare più
su questo genere di progetti perché mi auguro che anche voi, come
Giunta, no come l'Assessore, perché ho avuto un pochino
l'impressione che lei su questo sia stato un pochino isolato, poi
sarà un'impressione mia, mi sbaglierò, però non so, l'ho vista come
solo nel gestire questo genere di fondi, che non è semplice, mi
metto anche nei suoi panni, però credo che la responsabilità debba
essere
in toto
della Giunta, non in capo solamente a una
persona, in questo caso lei.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK