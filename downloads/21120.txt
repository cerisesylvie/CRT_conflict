Consiglio Regionale della Valle d'Aosta - Oggetto del Consiglio n. 1069 del 12 gennaio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1069 del 12 gennaio 2005 - Resoconto
OGGETTO N. 1069/XII - Utilizzo da parte della Cogne Acciai
Speciali della ferrovia per esigenze di trasporto aziendale.
(Interpellanza)
Interpellanza
Constatato che le ripetute richieste della società "Cogne
Acciai Speciali" di utilizzo della ferrovia per i trasporti
funzionali all'attività dell'azienda di Aosta non hanno finora
avuto esito positivo;
Ribadita l'importanza del potenziamento del trasporto
ferroviario sia per quanto riguarda le merci sia per quanto
concerne i passeggeri;
i sottoscritti Consiglieri regionali
Interpellano
la Giunta regionale e l'Assessore competente per
conoscere:
1) quali sono i motivi che hanno finora impedito alla "Cogne
Acciai Speciali" di Aosta di utilizzare la ferrovia per le esigenze
di trasporto dell'azienda;
2) quali iniziative sono state assunte ed intende assumere il
governo regionale per far sì che la ferrovia torni ad essere la
principale modalità di trasporto delle materie prime e dei prodotti
dello stabilimento Cogne.
F.to: Riccarand - Curtaz - Squarzino Secondina
Président - La parole au Conseiller Riccarand.
Riccarand (Arc-VA) - Penso che abbiamo tutti letto l'intervista
dello scorso 15 dicembre, comparsa sulla stampa del vicepresidente
della "CAS", Marzorati, in cui da una parte esprime questa volontà
della società di utilizzare il treno per le proprie esigenze
produttive, sia per le materie prime, sia per i prodotti
dell'attività dell'azienda, d'altra parte lamenta le difficoltà di
poter utilizzare la rete ferroviarie, difficoltà registratesi con
le società che gestiscono il servizio ferroviario.
Questa intervista è interessante perché si tratta di una azienda
molto importante, che ha una movimentazione di merci imponenti
(20.000 TIR all'anno) e che mette sul tappeto l'esigenza di un
trasporto ferroviario, invertendo le tendenze che abbiamo
conosciuto nei decenni passati. Probabilmente il fatto che questa
azienda operi in Svizzera o sia anche originaria della Svizzera,
quindi abbia di fronte a sé l'esempio del sistema dei trasporti
svizzero ha influito in questo tipo di orientamenti. Però è un
fatto positivo che si voglia riutilizzare l'antica rete ferroviaria
interna allo stabilimento per la movimentazione delle merci e poter
utilizzare la rete ferroviaria per arrivare fino a luoghi di
destinazione dei prodotti, fino ai porti...
D'altra parte il vicepresidente della "CAS" elenca anche una
serie di notevoli difficoltà che ha incontrato con le società
ferroviarie, società "Cargo", società "Trenitalia"..., per dare
attuazione a questa volontà di cambiare la modalità principale del
trasporto delle merci dalla strada alla ferrovia.
Il motivo per cui abbiamo presentato questa interpellanza è per
sapere se c'è stata una evoluzione della situazione: lo stesso
articolo parla di un coinvolgimento della Giunta e dell'Assessore
ai trasporti, di iniziative che sono in corso; vorremmo capire
meglio quali sono gli ostacoli che finora hanno impedito alla
"Cogne" di utilizzare la rete ferroviaria per le proprie esigenze
di trasporto delle merci e se si è trovata una soluzione e come si
intende operare per far sì che questa richiesta, che riteniamo
corretta e positiva da parte dell'azienda, possa trovare una
risposta soddisfacente e nei tempi più brevi possibili.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Ho letto le dichiarazioni sui giornali del dr.
Marzorati e devo dire che la stessa cronista de La Stampa mi ha
chiesto delle informazioni che risultano in alcuni articoli;
immagino che la brevità del virgolettato del dr. Marzorati non dia
conto dello sviluppo delle vicende di cui in parte sono stato
co-protagonista insieme al collega Ferraris, che più di una volta
mi ha sollecitato e poi ci siamo attivati entrambi alla ricerca di
una soluzione. Però la ricostruzione dei fatti dà conto di una
situazione leggermente diversa dal "plaidoyer" così come è stato
presentato dalla proprietà della "Cogne S.p.a.".
In parte adopererò una nota ufficiale che ho avuto dalla
"Trenitalia S.p.a.", che ricostruisce dalla sua parte l'immagine
degli avvenimenti. Devo dire che, avendo parlato con una dirigente
della "Cogne", questo è abbastanza corrispondente agli avvenimenti,
quindi devo dire che oggi si tratta solo di trovare una qualche
soluzione.
Ad aprile 2003 è stata riaperta al trasporto merci la linea
ferroviaria Chivasso-Aosta, nello stesso periodo "Divisione Cargo"
ha ripreso i contatti con la società "Cogne", offrendo il servizio
di trasporto ferroviario fino al raccordo di Aosta del cliente,
quindi della "Cogne". "Divisione Cargo" che pur con un nome diverso
lavorava già per la società "Cogne".
A luglio dello stesso anno è stata formulata una prima offerta
commerciale di trasporto a treno completo, che non è stata
giudicata interessante e congrua da parte della "Cogne".
L'offerta economica, pur nella volontà - dicono le ferrovie - di
venire incontro alle esigenze della società "Cogne" e della
Regione, che ha un interesse di adoperare questa linea nel limite
del possibile per il trasporto merci - dico nel limite del
possibile perché il Consigliere Riccarand è esperto di sistemi
ferroviari e sa che questa linea monorotaia ha dei limiti
strutturali per il trasporto merci dovuti al fatto che non possiamo
immaginare di far viaggiare più di tanti treni, perché questo
complica la vita al trasporto passeggeri -, ha dovuto tenere conto
dei costi effettivi a cui l'impresa ferroviaria avrebbe dovuto far
fronte per garantire il servizio richiesto.
Vorrei elencare i fattori che giocano a sfavore della
competitività economica dell'offerta.
Il primo è la necessità di utilizzare materiale rotabile a
trazione diesel, che unitamente alla conformazione geografica e
alle caratteristiche infrastrutturali della linea condiziona
fortemente la capacità di trasporto sulla linea stessa, con la
necessità di dividere in due i convogli, in corrispondenza della
stazione di Chivasso.
Questa situazione esisteva anche prima della alluvione. Ma
allora le tariffe praticate da "Trenitalia" risultavano
maggiormente concorrenziali. È fuori di dubbio che nel frattempo
l'impostazione gestionale delle ferrovie ha posto più attenzione
sulle problematiche di controllo della redditività dei servizi
forniti.
C'è poi il fatto che Chivasso vive un triste destino di declino
come stazione ferroviaria non solo per i passeggeri ma anche per le
merci. Infatti il centro logistico della "Divisione Cargo", cui
fanno capo tutti i treni merci di provenienza del resto d'Italia e
dell'estero, e da dove partono obbligatoriamente - per la
impostazione strategica che si è data "Divisione Cargo" - i
convogli diretti alle varie destinazioni del Piemonte e della Valle
d'Aosta, questo centro è Orbassano con un conseguente allungamento
della percorrenza per i carichi provenienti, come nella
fattispecie, dall'area lombarda, dai porti liguri, diretti in
Valle.
Altro handicap: i quantitativi relativamente limitati del
materiale oggetto di trasporto, quindi la quantità relativamente
bassa del rottame che viene trasformato fa sì che i costi di
trasporto, essendoci solo questa merce che viaggia, sono elevati;
ma soprattutto, e qui credo che stia il nodo della soluzione della
vicenda in parte, il fatto che i convogli ritornino a vuoto, stante
le modalità di spedizione e distribuzione del prodotto finito
conseguenti alle modalità di commercializzazione dello stesso. Cioè
la "Cogne" è interessata a ricevere il rottame, ma quando c'è il
prodotto finito lo porta via con il camion perché il trasporto è
fatto in maniera puntuale presso il cliente e questo rende
obbligatorio l'utilizzo del camion. Questi convogli quindi
sarebbero vuoti, con aumento evidente delle tariffe.
Nell'ottobre 2003, in occasione di un incontro con la Regione ed
il cliente, "Trenitalia" ha ribadito la disponibilità e l'interesse
a fornire il servizio, evidenziando tuttavia le criticità che
condizionavano la formulazione della offerta economica.
Nell'aprile 2004 "Divisione Cargo" ha incontrato ancora la
società "Cogne" e alcuni fornitori della stessa, formulando una
offerta economica nuova, migliorativa anche secondo la "Cogne",
rispetto a quella dell'anno precedente, con un modello operativo
differente che ottimizzava l'utilizzo.
L'offerta che inizialmente sembrava aver suscitato - dice
"Trenitalia" - l'interesse del cliente non ha poi avuto nessun
seguito.
A luglio durante una ulteriore visita la "Cogne" ha riconfermato
a "Trenitalia" di non essere interessata in termini economici alla
offerta del servizio, e devo dire che questa insistenza di
Trenitalia di andare a dialogare con la "Cogne" deriva anche dal
pungolo dell'Assessore Ferraris, che periodicamente in Giunta mi
diceva: loro insistono per avere i treni, i treni non rispondono.
Allora il sottoscritto contattava le Ferrovie che andavano sempre
riducendo un po' le tariffe, ma la verità è che la differenza del
costo del trasporto ferroviario rispetto a quello su gomma risulta
- secondo la "Cogne" - più alto del 15/20%.
Poi per essere onesti, dal punto di vista della "Cogne" - questo
lo dico io - bisognerebbe valutare che andrebbe riorganizzata una
modalità di acquisizione del materiale, che dal dopo alluvione in
poi si è stratificata in un certo modo, quindi fra l'altro c'è
tutto il problema della infrastrutturazione ferroviaria dell'area
"Cogne", conseguente al piano di cui all'obiettivo 2, perché anche
lì bisognerebbe rifare la infrastrutturazione. Nel frattempo alla
"Cogne" sono venute meno alcune professionalità di tipo
ferroviario, che nel tempo sono state sostituite da professionalità
che caricano e scaricano la merce con l'uso della modalità
trasportistica della gomma.
Trenitalia ha comunque ribadito la propria disponibilità, per
trovare ulteriori soluzioni che permettano una ottimizzazione dei
costi a vantaggio dell'offerta economica.
Quali iniziative? Le iniziative che sono state avviate per
migliorare la competitività commerciale del trasporto di merci su
rotaia ruotano attorno a una riqualificazione e ammodernamento
della intera tratta ferroviaria, quindi non vorrei riportare qui i
contenuti dell'APQ che il collega Riccarand conosce bene, comunque
studio di fattibilità per l'adeguamento e miglioramento del
collegamento ferroviario che è stato dato con deliberazione di
Giunta pochi giorni fa e che prevede l'eliminazione dei passaggi a
livello, la realizzazione di interscambio modale - oggi ho firmato
i finanziamenti a favore dei comuni di Châtillon, Verrès e
Pont-Saint-Martin - e poi tutte le questioni ben note, quindi
by-pass di alcuni nodi, raddoppi localizzati, aumento di alcuni
raggi di curva e il modo per instradare direttamente su Torino e
Milano quello che oggi passa attraverso una stazione di Chivasso,
che è pesantemente gravata da handicap strutturali non solo per
trasporto passeggeri, ma anche per trasporto merci, come mi è stato
confermato anche dai colleghi che nelle diverse funzioni si
occupano della ferrovia anche nel vicino Canavese e sono dei nostri
preziosi alleati, e poi - cavallo di battaglia del Consigliere
Riccarand - la questione della elettrificazione che sarà
approfondita nelle prossime settimane, per consentire di avere una
risposta definitiva sulla questione.
Da un certo punto di vista il nostro interlocutore di media e
lunga distanza è "RFI" (Rete ferroviaria italiana), che allo stato
resta la titolare della infrastruttura e di tutti quei limiti
tecnici che impediscono alla linea di essere performante.
Lunedì prossimo sarò a Torino a colloquio con il nuovo
amministratore di "Trenitalia", che sembra avere, dai colloqui
finora intercorsi, intenzioni serie rispetto agli aspetti propri di
"Trenitalia", cioè la gestione della linea passeggeri ma anche un
interesse di "Trenitalia", che pure non c'entra con la "Divisione
Cargo" che nella logica della holding ha una propria dirigenza, ad
aiutarci a trovare qualche soluzione alternativa che riduca questi
costi che "Divisione Cargo" ritiene essere incomprimibili rispetto
alla cifra attuale.
Vorrei rassicurare il Consigliere Riccarand sul fatto che stiamo
facendo il possibile; è una lotta titanica in questo caso fra una
modalità di trasporto ormai ampliamente in voga e certamente più
facile, rispetto ad una modalità come quella del trasporto su
rotaia che in Valle non solo sconta gli handicap che in tutta
Italia hanno le linee ferroviarie rispetto alla flessibilità del
trasporto su gomma, ma che sconta ulteriormente le problematiche
della obsolescenza tecnica della linea ferroviaria attuale, cui si
somma un progressivo decadimento nel tempo del ruolo strategico
della stazione di Chivasso nel caso del trasporto merci a vantaggio
del nodo di Orbassano.
Président - La parole au Conseiller Riccarand.
Riccarand (Arc-VA) - Siamo solo parzialmente soddisfatti della
risposta, perché pur avendo l'assessore ricostruito le varie tappe
della vicenda, non ci pare di intravedere una soluzione alla
questione. Anzi ci sembra che dei punti interrogativi siano molto
grossi.
Abbiamo anche notato qualche affermazione che contrasta con
quello che ha appena detto l'assessore e con quanto dichiara
Marzorati nell'intervista.
Marzorati nella intervista parla non solo del rottame per le
esigenze di lavorazione, ma parla anche di prodotto finito...
(interruzione dell'Assessore Caveri, fuori microfono)
... lui qui parla di materiale destinato alla costruzione di un
ponte ad Hong Kong, e vuole avviare questo materiale con il
trasporto via treno, cioè fa riferimento a prodotti finiti con una
precisa destinazione, quindi vuole arrivare a Genova o a qualche
porto con questi treni.
Così come evidenzia di aver speso 50mila euro per ripristinare
la rete ferroviaria all'interno della Cogne e renderla
utilizzabile.
Da queste dichiarazioni pare di capire che ci sia una
significativa determinazione ad andare in questa direzione e noi
pensiamo che questa determinazione vada assecondata da parte della
Regione.
Fra l'altro, questa potrebbe essere l'occasione per ridare una
funzione alla ferrovia per il trasporto merci anche per altre
società che operano in Valle, perché non credo che la "Cogne" sia
l'unica che ha questo tipo di esigenza. Nello stesso articolo mi
sembra che si citino anche le acque minerali di Morgex, ma ci sono
anche altre aziende che potrebbero essere interessate, per cui non
so se potrebbe essere il caso da parte della Regione di pensare ad
una intesa di carattere generale per l'utilizzo, come trasporto
merci, della ferrovia. Un utilizzo che per il trasporto merci non è
in contrasto con il trasporto passeggeri, essendo un tipo di
trasporto che può essere fatto anche in ore diverse da quelle in
cui c'è una più intensa utilizzazione per i passeggeri, come ad
esempio le ore notturne.
Quindi pensiamo che questa disponibilità da parte della più
grossa industria della Valle di cambiare la modalità principale di
trasporto dalla gomma alla rotaia vada assecondata e, se possibile,
inquadrata all'interno di una intesa di carattere generale, che
metta a disposizione la linea ferroviaria non solo della "Cogne" ma
di altre aziende piccole e grandi, che potrebbero ritornare ad
utilizzare una modalità che progressivamente è stata
abbandonata.
Anche a livello europeo si sta puntando sulla ferrovia come
modalità per il trasporto merci, perché sempre più ci si sta
rendendo conto, che il trasporto interamente su gomma è un
meccanismo che ha degli elementi negativi intrinseci al sistema
stesso. Quindi pensiamo che questa possa essere l'occasione per una
ripresa generale del trasporto anche delle merci su ferrovia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK