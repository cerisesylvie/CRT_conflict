Consiglio Regionale della Valle d'Aosta - Oggetto del Consiglio n. 341 del 29 giugno 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 341 del 29 giugno 1981 - Resoconto
OGGETTO N. 341/81 - AUTORIZZAZIONE ALL'ESERCIZIO PRESSO LA CASA
DA GIOCO DI SAINT-VINCENT DEI COSIDDETTI "GIOCHI AMERICANI".
Il Consiglio regionale
DELIBERA
1) di autorizzare l'esercizio presso la Casa da gioco di
Saint-Vincent dei cosiddetti giochi americani, consentendone la
gestione da parte della SAISET S.p.a., in base alla convezione in
data 23/5/1981 tra la SITAV e la SAISET nel testo integrato e
modificato come sotto riportato, dando mandato al Presidente della
Giunta regionale di attuare gli adempimenti relativi;
2) di confermare, per quanto concerne la gestione dei nuovi
giochi e per quanto non espressamente indicato in convenzione,
tutte le condizioni attualmente regolanti la vigente convenzione
tra Regione Autonoma Valle d'Aosta e la Società SITAV per la
gestione della Casa da gioco di Saint-Vincent.
Presidente
- Vi ricordo che siamo in sede di discussione
generale dell'oggetto n. 16, c'è stata la relazione dell'Assessore
Pollicini.
È aperta la discussione generale.
Ha chiesto di parlare il Consigliere Mafrica, ne ha facoltà.
Mafrica (PCI) -
Il nostro Gruppo non è favorevole a
questo tipo di convenzione per una serie di ragioni. Innanzitutto
dobbiamo constatare - dando un giudizio diverso da quello
dell'Assessore Pollicini - che per la prima volta non è più una
sola società a gestire la Casa da gioco di Saint-Vincent, in quanto
si apre la strada ad una seconda società. Quali siano gli effetti
di una apertura di questo tipo lo si potrà valutare solo col tempo;
resta il fatto che attraverso lo strumento della sub-concessione,
secondo ciò che ha affermato lo stesso Assessore, la Regione non
viene a prelevare sugli introiti di questi nuovi giochi le
percentuali dal 70,5 al 78%, ma percentuali inferiori dal 43,4 al
48%. Noi non riusciamo a comprendere perché, avendo la Regione la
possibilità di ricevere introiti superiori, debba accettare una
convenzione che prevede già in partenza entrate inferiori.
Ma la ragione che non ci fa concordare con questo tipo di
proposta è anche di carattere più generale. Il fatto stesso che la
SITAV conceda ad un'altra società la gestione di questi nuovi
giochi e su questo chieda poi l'avallo della Regione, ci pare
l'indizio di una certa decadenza nella direzione e nella gestione
da parte di questa società della Casa da gioco, che per noi è
preoccupante. Dicevamo già stamani che una serie di indizi lascia
intravedere quella che ho chiamato una decadenza nella gestione
aziendale che non lascia bene sperare per il futuro.
Noi consideriamo un elemento di questo tipo innanzitutto il
fatto di essersi lasciati incastrare per inadempienze rispetto alle
norme relative alle costruzioni edilizie fino al punto di ricevere
un intervento della Magistratura. Oltre a questo il non avere
definito la vicenda delle trattative con i dipendenti dimostra una
certa incapacità di gestione della Casa da gioco. Non ultima, una
serie di altri elementi mettono in discussione le vantate
caratteristiche di efficienza e signorilità di cui si parlava in
anni trascorsi. Credo che il cordone di presta soldi che si può
osservare all'ingresso della Casa da gioco non sia in effetti un
esempio di gestione che tenga a dimostrarsi, come per alcuni
periodi è stata, capace di controllare tutti gli aspetti, quindi di
ridurre al minimo gli aspetti negativi dell'attività relativa alla
Casa da gioco. Allora, il fatto che la SITAV non si senta da sola
di gestire questi tipi di giochi - e sono giochi che devono rendere
qualcosa se una seconda società si è fatta avanti - è un indice
preoccupante della capacità di questa società di gestire in modo
adeguato le attività che alla Regione comunque danno introiti
rilevanti.
Inoltre, una serie di polemiche che si sono innescate in questi
giorni ci fanno essere d'accordo con l'Assessore Pollicini nel
richiedere, magari attraverso un'opportuna revisione del contratto
- si è visto che il contratto si può rivedere e infatti negli
ultimi due anni è stato rivisto due volte - che si giunga
finalmente al controllo delle mance. Noi siamo favorevoli affinché
la Regione abbia una percentuale, anche se ridottissima, di
compartecipazione a queste mance per permettere un controllo
effettivo delle attività relative alla Casa da gioco e per chiudere
tutta una serie di discussioni e polemiche che si sono avute su
questo tema in questi ultimi giorni.
Crediamo di non dover fare molte discussioni - come Gruppo - sul
tipo di attività e di giochi che vengono svolti all'interno della
Casa da gioco, mentre riteniamo opportuno ribadire che un
allargamento della fascia dei giocatori - che, come qualcuno
afferma, sarebbe già in atto - potrebbe costituire un elemento
favorevole per la Regione da perseguire attraverso una gestione
diretta - sempre che ci sia la volontà da parte della SITAV - e non
attraverso una gestione in concessione ad altre società, che oltre
a risultare svantaggiosa, introdurrebbe, nella gestione della Casa
da gioco, elementi di preoccupazione che dobbiamo tenere ben
presenti.
In ultimo due richieste di chiarimento all'Assessore: non è ben
specificato nella delibera se il calcolo delle percentuali
spettanti alla Regione decorre da zero fino a 5 miliardi, oppure
che si aggiungono quelli relativi a questi giochi agli altri
introiti, facendo scattare le percentuali relative a quote
superiori.
In secondo luogo, quanto ci ha detto l'Assessore in relazione
all'assunzione del personale non risulta in modo chiaro nella
delibera; bisognerebbe trovare il modo di introdurre o nella
delibera o in atti successivi, una normativa molto più precisa in
questo senso.
Presidente
- Ha chiesto di parlare il Consigliere
Viberti, ne ha facoltà.
Viberti (DPROL)
- Questa mattina avrei giurato che
avremmo perso delle ore oggi pomeriggio in sede di discussione
generale; evidentemente ancora una volta la potenza del denaro si
dimostra Dea che conduce le sorti di questo Consiglio. Già in altre
occasioni noi abbiamo detto quello che pensiamo della Casa da gioco
di Saint-Vincent, per cui non mi sembra il caso di stare a tediare
il Presidente della Giunta, che tanto spesso viene chiamato in
causa per la bisca che gestisce la SITAV per conto della Regione in
quel di Saint-Vincent. Semplicemente voglio dire che siamo contrari
all'introduzione di nuovi giochi non tanto perché possono
costituire un problema per questa o quella clientela, ma perché
quando il denaro è troppo facile non viene speso bene. Queste cose
non le dice la Nuova Sinistra, ma quella saggezza popolare di cui
il popolo valdostano era tanto ricco e che pare stia perdendo; le
stesse persone che stamani sembravano volersi opporre,
evidentemente lo facevano per difendere chi sa quali diritti o
persone o interessi, non certo per difendere gli interessi del
popolo valdostano.
Quindi non prendiamo in considerazione le richieste che vengono
da parte di persone che a nostro avviso sono fin troppo remunerate
per il tipo di lavoro che fanno e pagano dal punto di vista morale
più di quel che guadagnano dal punto di vista materiale; valutiamo
solo che le grosse ricchezze accumulate avrebbero potuto portare
dei benefici alla cittadina, un tempo ridente, della Media Valle,
invece di venire sperperati in auto costose, brillanti e non voglio
andare oltre perché non voglio fare del moralismo.
Non è, secondo noi, ampliando una bisca che si pongono le
fondamenta di una società migliore; non è, Assessore Pollicini,
invogliando nuove persone al gioco d'azzardo che si migliora la
cosa pubblica a quel livello e se ne controlla la gestione. In
altri momenti avete fatto anche delle proposte sensate; però oggi
anziché riproporre qualcosa che potevamo considerare valido pur in
una realtà che non accettiamo, voi venite a proporci di ampliare la
realtà del gioco d'azzardo, di introdurre un tipo di gioco che
dovrebbe scremare la feccia che ormai va a sporcare le sale un
tempo così rinomate, frequentate da imprenditori, liberi
professionisti, di quelli che quando compilano la dichiarazione dei
redditi pagano meno di un povero impiegato di qualsiasi Ente
pubblico, e non voglio scendere a parlare di quelle persone che
lavorano davanti ad un altoforno, perché non sono a livello di chi,
quando parla di autostrada, parla del sangue versato, salvo
dimenticarsene cinque minuti dopo, ma di un semplice impiegato che
fa, né più, né meno, un lavoro come quello che fanno altre
persone.
Noi, dalla nascita di questa nuova società, - in questo
concordiamo con quanto è stato detto dal Capogruppo del PCI -
vediamo un indebolimento della società che fino ad oggi ha gestito
la realtà del gioco d'azzardo a Saint-Vincent, vediamo un astro non
tanto nascente, perché da tempo splende nel firmamento della nostra
Regione, persona dall'indubbia capacità che catalizzerà sicuramente
intorno a sé le forze necessarie per sostituirsi alla SITAV. E in
questo senso bisogna dire che qualcuno all'interno del Governo
regionale un po' di buon senso lo mantiene, perché sta preparando
insieme ad una persona valida la successione ad una società che
ormai non è più in grado di tenere neppure i rapporti con il
personale. Penso che non ci sia altro da aggiungere, se non
l'esecrazione, la profonda vergogna di una persona che non si
ritiene superiore a nessuno, che però, visto che si trova in questo
Consesso, quando parla, cerca di farlo non nel suo interesse, ma in
quello della collettività. Quindi più che criticare questa Giunta,
mi permetto di criticare coloro che cercano - come si suol dire -
di cavalcare le tigri. Non è così che si fa della buona
amministrazione. E se qualcuno è stato spinto a dare il suo
consenso per ingenuità, ebbene la prossima volta non si lasci più
prendere per il naso e dica chiaramente quello che pensa.
Altrimenti è meglio la bovina, supina accettazione di certi altri
Consiglieri che almeno mantengono cucita la loro bocca e poi chi ha
avuto ha avuto, chi ha dato ha dato.
Presidente
- Ha chiesto di parlare il Consigliere Nebbia,
ne ha facoltà.
Nebbia (PSI)
- Di fronte a questa proposta presentata
dalla Giunta esprimiamo un assenso condizionato: siamo favorevoli a
tutte le forme di potenziamento di un'attrezzatura che ormai fa
parte integrante della Valle d'Aosta con le sue qualità sul piano
culturale e scientifico, coi suoi deprecabili aspetti quali ad
esempio quelli accennati dal Consigliere Mafrica.
Per poter continuare ad esistere, tale attrezzatura deve essere
la migliore e la più efficiente possibile e produrre, per quanto
riguarda il bilancio regionale, la massima quantità di
introiti.
D'altra parte ci sono aspetti negativi, deteriori, che non
devono essere sottaciuti, al contrario devono essere segnalati alle
forze di polizia per quanto di loro competenza. Non credo che su
molti aspetti il Consiglio regionale possa agire direttamente, però
in questa Regione esistono autorità che se ne devono occupare: mi
riferisco alle presenze indesiderate agli ingressi, a certe forme
di violenza e ricatto che ci sono e che devono senz'altro essere
stroncate. Abbiamo avuto anche noi dei dubbi sul fatto che sia
scesa una nuova società in campo e accettiamo le spiegazioni che
sono state date in sede di commissione sulle differenze che
contraddistinguerebbero questa società dalla SITAV, per il tipo di
lavoro e la gestione del personale. Ritengo però più fondata una
valutazione come quella del Consigliere Viberti - evidentemente più
istintiva - basata sulla presenza di una nuova società che si sta
rafforzando e di una vecchia società, la SITAV, che invece si sta
indebolendo, e sulla probabilità che col tempo o l'una sostituisca
l'altra o entri in concorrenza con essa.
Per la Regione questo fatto può essere positivo perché altera
quella situazione di monopolio che c'è stata sino ad oggi e che
forse l'ha messa in difficoltà, dovendo trattare con un solo
interlocutore.
Quello che ci lascia perplessi - ed in questo senso il nostro
assenso è condizionato - è il fatto che tra un anno e mezzo, cioè
verso la fine dell'82, è prevista una revisione del contratto, dei
rapporti economici stabiliti, delle modalità di espletamento dei
giochi, dell'orario di apertura, dei locali occupati ecc. Ci
rendiamo conto che la situazione attuale è transitoria e che
nell'arco di un anno circa dovrebbe sanarsi con l'apertura di nuovi
locali e che si potrebbe quindi considerare questo come un periodo
di sperimentazione di un qualcosa che dovrebbe diventare
successivamente definitivo.
Il nostro assenso va quindi alla sperimentazione, compresa
quella della divisone dei cosiddetti utili, in quanto le
percentuali riportate nel contratto non ci soddisfano e ci
sembrano, anche se in parte motivate, effettivamente insufficienti
per la Regione: in questo senso noi riteniamo che il contratto
possa essere approvato per questo periodo intermedio, purché ci sia
nello stesso tempo un impegno della Giunta di riportarlo in
Consiglio alla fine dell'82 per una revisione complessiva e delle
modalità di attuazione del contratto e, inoltre, della situazione
dei locali che si sarà venuta a creare a seguito della
ristrutturazione del complesso di Saint-Vincent.
Presidente
- Ha chiesto di parlare il Consigliere Martin,
ne ha facoltà.
Martin (UVP) -
Vorrei fare una distinzione come mi pare
abbia inteso fare anche il collega Consigliere Nebbia, fra la
questione prettamente morale e quella contingente, di un Casinò che
esiste e che dobbiamo cercare di far funzionare al meglio,
traendone tutti gli utili possibili. Il Casinò rappresenta per la
Regione un'entrata non indifferente che grosso modo si aggira sul
20% del complessivo delle entrate del bilancio regionale e di
conseguenza è importante per l'intera economia della Regione.
Pertanto non siamo assolutamente contrari ad un potenziamento e
miglioramento delle strutture esistenti, se queste corrispondono ad
una maggiore entrata per le casse regionali. Tuttavia su questa
proposta che la Giunta ci presenta abbiamo alcune perplessità, per
il cui chiarimento ci rimettiamo all'Assessore competente ed al
Presidente della Giunta.
Anzitutto questa famosa società SAISET, per quanto ne sappiamo
noi, è abbastanza sconosciuta e non ci risulta che abbia per il
momento operato in altri Casinò; da affermazioni fatte dal Prof.
Masi, - presente alla riunione congiunta della I e III Commissione
- mi pare di ricordare che questa società abbia operato, per ora,
solo alle Bahamas. Chiedo se questo risulta vero o se, comunque, la
società ha qualche esperienza nel campo.
Ed ancora, pensiamo non sia del tutto negativo l'avere una nuova
società all'interno della SITAV, che ultimamente ci pare
eccessivamente preoccupata di trarre il maggior profitto possibile
in tempi brevi, anziché fare dei programmi che permettano di
assicurare dei buoni proventi al Casinò, nel medio e lungo
periodo.
Altre preoccupazioni ci derivano da alcune affermazioni rese
stamani dall'Assessore Pollicini e da colui che presumibilmente
sarà chiamato a rappresentare questa società SAISET, cioè il Prof.
Masi. Diceva stamani l'Assessore Pollicini che in questi giochi
americani prevale la logica del divertimento e non quella della
passione vera e propria del gioco.
Diceva anche che per i giochi americani - si riferiva anche alle
percentuali ricavate nei Casinò di Francia - si prevedono delle
somme e degli introiti abbastanza modesti, che si aggirano
all'incirca sul 10% degli introiti globali. Questi sono giochi che
permettono puntate anche abbastanza basse, tant'è che in Francia -
mi pare si riferisse esplicitamente a Montecarlo le sale dove ci
sono questi giochi, vengono aperte al mattino presto - verso le
dieci, undici del mattino - per una clientela diversa da quella che
si è soliti vedere nelle sale del Casinò: vale a dire gente che al
limite esce per fare la spesa, fa una puntatina a queste macchine,
mette su le sue 1.000-2.000 lire e si fa la sua giocata. Il Prof.
Masi, ricollegandosi a quello che diceva l'Assessore Pollicini,
diceva che il giocatore dei giochi americani non è un giocatore da
Casinò, in quanto i due tipi di gioco, permettendo delle puntate
molto diverse - gli uni con puntate minime e gli altri con puntate
molto più alte - evidentemente hanno una clientela molto
diversa.
Sulla base di queste affermazioni, pensiamo che potrebbe
registrarsi non un aumento di entrate dal Casinò, ma addirittura un
calo, dovuto alla presenza dei giochi americani, perché una certa
clientela tradizionale potrebbe spostarsi verso questi giochi,
togliendo puntate a quelli tradizionali, con conseguenti perdite
anche per la Regione. Anche per questa perplessità ci rivolgiamo
alla Giunta per un chiarimento.
Attualmente la Valle d'Aosta percepisce in media il 73% degli
introiti globali del Casinò, escluse le mance. Le mance non
sappiamo esattamente a quanto ammontano, ma si ha motivo di
ritenere, secondo voci abbastanza attendibili, che queste si
aggirino sui 15-20 miliardi all'anno, complessive della quota dei
croupier e della quota del Casinò, quindi si può dire che la Valle
d'Aosta percepisce solo il 55% ca. dell'incasso globale della
SITAV, comprese le mance. Chiediamo se è possibile prevedere in
questa convenzione, un avvicinamento della quota dei giochi
americani, anziché avere - come è invece previsto - solo il 48% che
deriva da due diverse quote, il 33% per la SAISET e il 14% ca. per
la SITAV al fine di assicurare tutta una serie di servizi (servizi
sala, segreteria, ecc.) necessari a questi giochi.
Un'altra cosa non ben chiara dalla convenzione, è il metodo che
adotterà questa società per l'assunzione del personale. In
commissione è stata fatta presente la necessità di avere almeno un
paio di esperti provenienti dall'esterno, che fossero in grado di
far funzionare immediatamente questi giochi, e si è detto poi che
la rimanenza del personale avrebbe dovuto essere assunta con la
precedenza per il personale valdostano. Vorremmo fosse ben chiaro
nella convenzione che questi esperti, necessari per far funzionare
subito questi giochi, non superassero il 20% del totale del
personale che dovrebbe essere reperito o in SITAV o comunque in
Regione.
Un'altra cosa che ci pare importante è quella di tutelare il
personale della SAISET da possibili interruzioni del lavoro;
potrebbe infatti verificarsi che fra un anno, per motivi diversi,
la Regione potrebbe decidere di non prolungare questo tipo di
rapporto con la società, oppure la società stessa rompere con la
Regione, per cui questi dipendenti verrebbero a trovarsi senza
lavoro. È un'ipotesi, magari fantascientifica, però potrebbe
verificarsi. Siccome di tutto ciò nella convenzione non si parla,
non sarebbe male prevedere un meccanismo che assicuri in questo
caso la continuazione del rapporto di lavoro a questi dipendenti,
magari facendoli assorbire direttamente dalla SITAV.
Presidente
- Ha chiesto di parlare il Consigliere Faval,
ne ha facoltà.
Faval (UV)
- Dato per scontato che il Consiglio regionale
della Valle d'Aosta ha rinnovato il contratto con la SITAV - e ogni
volta che in quest'aula si riprende il discorso del Casinò, si
rifanno più o meno discorsi moralistici come anche oggi abbiamo
sentito aleggiare in quest'aula, che io assolutamente non intendo
fare, perché nessuno di noi ignora i molti italiani - come indicano
le liste fatte dai quotidiani italiani in occasione di certe
festività importanti quali il Capodanno, il Natale, ecc. - i quali
occupano a Montecarlo ed in altri luoghi, gli hôtels più cari di
quelle zone e sono i migliori clienti dei Casinò; dato per scontato
ancora che in effetti la Regione autonoma della Valle d'Aosta ha
ritenuto di convogliare in un modo corretto e serio, tutta questa
massa di denaro che, comunque verrebbe sperperata magari in modi
non consentiti dalla legge - a questo proposito non si dimentichi
che, non dico tutti i giorni, ma molto spesso i giornali ci mettono
al corrente di bische clandestine scoperte in varie zone d'Italia,
da Milano a Genova ed anche in Valle d'Aosta - per le suddette
ragioni, non vedo come da parte del Consiglio regionale ci possano
ancora essere, anche sulla base dell'esperienza che questo
Consiglio ha fatto circa questo tipo di attività, delle remore in
relazione alla proposta che stiamo esaminando, cioè di valutare i
proventi della Comunità valdostana nell'esercizio di questa
attività, che può essere criticata, ma, in tal caso, da un punto di
vista moralistico.
Non faccio il moralista d'abitudine, ma sto coi piedi per terra,
e noto che fare del moralismo è un aspetto incorreggibile della
natura umana, della società nella quale viviamo e siamo vissuti
anche in precedenza; non vedo perché ci dobbiamo nascondere dietro
un dito e dire che questo tipo di attività non si deve fare, dal
momento che è stata fatta, ci rende, è il modo più valido di
incanalarne i proventi e l'unico modo per poterli controllare.
Questo poi è l'importante, in quanto al di fuori di questi
circuiti, la suddetta attività non solo non rende a nessuno, non è
controllata; ma addirittura dà vita ad una forma di malvivenza che
su essa lucra.
Questa proposta è arrivata ad un momento molto particolare della
vita del Casinò di Saint-Vincent, perché - come diceva il
Presidente stamani - si stanno operando delle scelte che dovrebbero
consentire un'attività diversa; finalmente si stanno ampliando
determinati locali per dare spazio ad attività collaterali che
anche qui sono state giudicate positive. Questo è importante perché
attualmente c'è un certo disagio, del quale mi sono reso conto
visitando - per la prima volta venerdì scorso, da quando sono
Consigliere regionale - il Casinò di Saint-Vincent, proprio perché
oggi dovevo discutere di questo argomento. È vero: c'è una
situazione di disagio, dovuta alla sistemazione evidentemente
provvisoria dei giochi; le sale sono di ripiego, i giochi sono
stati trasferiti in alcuni locali all'Hotel Billia, nel quale in
precedenza si svolgevano alcune attività come conferenze,
congressi, ecc. Vorrei pregare la società o chi ne ha la
responsabilità, di procedere al più presto ad un miglioramento
della situazione attuale, per liberare tutti questi spazi, che
possano essere destinati di nuovo a quelle attività collaterali che
senz'altro onorano sia la SITAV che la Regione.
Inoltre è avvenuta l'occupazione di una sala che era stata
predisposta per i giochi e poi sequestrata successivamente dalla
Magistratura, ed al disagio di questa situazione si è unito quello
della vertenza sindacale iniziata dal personale della SITAV per
rinnovo di contratto. A questo punto io non posso non stupirmi
dell'affermazione del Consigliere Mafrica, quando dice che la SITAV
avrebbe dimostrato la propria incapacità a gestire il Casinò di
Saint-Vincent, anche in relazione alle trattative col personale che
sembra non diano esiti positivi.
Per quanto riguarda i cosiddetti impiegati tecnici - per capirsi
"croupier" - mi limito a dire che certo quella è una posizione di
privilegio assoluto di un numero limitato di persone rispetto al
resto della Comunità valdostana. Certamente svolgono un lavoro
importante e delicato. Questa categoria però non deve superare i
limiti della propria collocazione nell'ambito della comunità
locale. Qui bisogna fare le dovute distinzioni; sembrerebbe -
almeno da quello che ho potuto sentire e verificare - che qualcuno
voglia addirittura sostituirsi alla Regione in quella che è la
gestione di questo contratto. Ci sarebbero proposte che richiedono
la modifica del contratto esistente con la Regione, la quale - lo
ricordo a coloro che mi ascoltano - rappresenta la Comunità
valdostana. Quindi questo Consiglio ha votato una convenzione che
ha ritenuto la migliore possibile nell'interesse della Comunità
valdostana, ed anche questa proposta è rivolta a incrementare gli
introiti in funzione degli interessi della comunità locale. Sono
state sollevate delle preoccupazioni più che legittime da parte di
alcuni Consiglieri, ma la risposta a queste preoccupazioni è
contenuta nella convenzione stessa che il Consiglio è chiamato a
votare.
All'art. 8 si dice in modo esplicito che questo è un periodo di
prova: da qui ad un anno - si parla di anno solare dall'inizio
dell'attività - il Consiglio regionale potrà rivedere le
percentuali e quanto riguarda la parte importante di questa
convenzione. Inoltre non si contrabbandi l'introduzione di questi
giochi americani con una pretesa perdita di posti di lavoro per
altri, perché questo non è assolutamente vero. I dati che ci ha
fornito stamani l'Assessore Pollicini stanno a dimostrare
esattamente il contrario. Si può anche non credergli, ma votando
questa convenzione, non corriamo grossi pericoli perché fra un anno
possiamo rivedere tutto e abbiamo tutte le garanzie perché il
Consiglio faccia una scelta valida per incrementare gli introiti e
i profitti a favore della Comunità valdostana. Ripeto che a questo
proposito, in questa situazione, non presterei troppa attenzione a
quelle che sono rivendicazioni di carattere corporativo, in difesa
di posizioni di grosso privilegio sul piano economico, ma limitate
ad un numero molto esiguo di persone.
Presidente
- Ha chiesto di parlare il Consigliere
Pedrini, ne ha facoltà.
Pedrini (IPLI)
- Solo due parole sull'argomento. Io non
voglio entrare in merito, devo dire solo che ancora una volta su
questo problema come su tanti altri problemi, il Consiglio
regionale ha perso l'autobus. Mi spiace andare contro a quanto ha
detto il rappresentante della Nuova Sinistra Consigliere Viberti,
ma ad un dato punto dobbiamo vivere - come ha detto bene il
Vice-Presidente Faval - coi piedi per terra, ed è inutile cercare
di impostare dei problemi quando, da che mondo è mondo, ci sono
tante cose che vanno per il loro verso senza che né il Consigliere
Viberti, né la sinistra riescano a cambiarlo.
Io, vent'anni fa - quasi il tempo che sono in Consiglio - mi
permisi di dire, avendo fatto un giro un po' in tutte le parti del
mondo per vedere come funzionavano queste Case da gioco, all'allora
Presidente della Giunta, che i giochi a Saint-Vincent dovevano
allargarsi e comprendere tutti i giochi possibili. Non vedevo
infatti perché gli italiani dovessero andare all'estero e con loro
i nostri soldi solo perché qui non avevamo i giochi americani.
Quindi, ancora una volta imputo alle Giunte passate, non a questa
evidentemente, il non avere affrontato il problema prima e l'aver
fatto perdere un sacco di miliardi alla Valle d' Aosta che comunque
ci sarebbero venuti - l'amico Consigliere Viberti permetta o meno -
se si fossero aperti questi giochi. Il resto non mi riguarda, a me
interessa fare l'interesse della cittadinanza valdostana e non del
falso moralismo o altro. Qua si tratta di prendere dei soldi che se
non venissero alla Valle d'Aosta, andrebbero da un'altra parte.
Allora non vedo perché non si può arricchire la nostra valle di una
fontana, o magari della pietra del secolo scorso, che mi sta bene,
anziché lasciarla andare a costruire a Sanremo o a Montecarlo o
altrove. Direi che questo è il concetto sul quale dobbiamo basarci
e ripeto, non entro in merito, perché ci sarebbero anche qui i
"pro" ed i "contro". Non voglio entrare nei "pro", che sono quelli
dei posti di lavoro per il quali la Regione, il Consiglio, il
sottoscritto, hanno tante volte stanziato a fondo perso milioni e
milioni per dei posti di lavoro che poi si sono rivelati un
fallimento totale. Non ritengo che questa volta qua ci si debba
aspettare un fallimento, perché dove c'è il gioco è difficile
fallire; di norma fallisce quello che gioca e non il tenutario del
banco. Allora, giunti a questo punto, direi che bisogna guardarsi
bene in faccia e senza dare colpi a destra e a sinistra, miriamo
solo al centro, cioè alla nostra Regione, al suo interesse
nell'inserire i nuovi giochi, visto che si sono e che non portano
ad altro se non ad un aumento delle nostre entrate.
Presidente
- Ha chiesto di parlare il Consigliere
Maquignaz, ne ha facoltà.
Maquignaz
(DP)
- Stamani avevo chiesto il rinvio
dell'oggetto previsto all'o.d.g., perché molti punti della
convenzione non erano stati chiariti ed esaminati a fondo. A parte
i motivi che avevo elencato stamani, volevo ancora fare delle
considerazioni di carattere generale per esprimere le perplessità
del nostro movimento sull'autorizzazione alla SITAV e sulla
convenzione fatta dal Casinò in questa nuova società. Innanzitutto
mancano dei dati che permettono di dare un giudizio sereno sulla
SAISET, società a nostro avviso fantomatica, di cui non si conosce
la composizione societaria, la sua organizzazione e la sua
preparazione tecnica. Si dice che abbia operato alle Bahamas, però
i Consiglieri regionali non hanno alcun elemento sul quale dare un
giudizio valido.
In secondo luogo, il criterio di ripartizione degli introiti ci
pare che comporti una perdita secca per la Regione del 27%: si
tratta quindi di una convenzione che modifica sostanzialmente per i
nuovi giochi, i criteri stabiliti dal contratto regionale con la
SITAV del '78. Quindi riteniamo non ci sia motivo plausibile per
avere una perdita che ammonta a circa il 27% rispetto alla
convenzione del '78. Non si riesce a capire poi dalla convenzione
l'entità del personale che verrà importato da altre zone d'Italia,
e di quello invece assunto fra i residenti in Valle d'Aosta.
Altro punto che ci lascia perplessi è il fatto che la
convenzione appare abbastanza incompleta, di non facile
interpretazione; in particolare l'art. 16, come già stamani ho
avuto modo di dire, prelude ad una revisione del contratto del '78,
per la SITAV e la Regione. Infatti l'art. 16 dice testualmente:
"Per quanto non previsto si richiamano, in quanto applicabili e con
gli opportuni adattamenti, ecc.", quindi è chiaro che bisognerà
vedere se questi articoli saranno applicabili e fare gli opportuni
adattamenti.
Mi sono permesso di sentire alcune consulenze legali sul
problema delle responsabilità penali per l'inserimento dei nuovi
giochi d'azzardo; da quanto ho potuto capire la cosa è molto
delicata, in quanto i giochi d'azzardo sono vietati sul territorio
nazionale. La Vallée ha avuto in via eccezionale, come sapete, il
consenso ad aprire la Casa da gioco a Saint-Vincent e i legali
dicono si tratta - il Presidente della Giunta mi guarda sorridendo,
anche lui è un legale e sarò contento di avere una sua risposta
precisa su questo punto - di una norma eccezionale che fa
riferimento ai giochi finora esercitati. Le norme eccezionali non
sono suscettibili - sembra - di interpretazione estensiva ed
analogica, da qui il pericolo che l'esercizio del gioco d'azzardo
con tali macchine possa costituire un reato, comportando
responsabilità penali che in questo momento non siamo in grado di
valutare.
Per questi motivi stamani mi ero permesso di chiedere un rinvio
della discussione e non per mettere in crisi con questo
atteggiamento la maggioranza regionale costituita dalle forze
progressiste, dalla D.C. e dal nostro movimento: solo vorremmo
poter esaminare più serenamente il problema con otto giorni a
disposizione insieme ad altre persone competenti nella materia
della convenzione.
Altro non voglio aggiungere, spero che la Giunta voglia venire
incontro a questa richiesta, senza aversene a male.
Grazie.
Presidente
- Se ho ben capito, Consigliere Maquignaz, lei
a questo punto pone il problema dell'interruzione della discussione
generale e del suo rinvio, ai sensi dell'art. 51 del Regolamento.
Come questa mattina, vi sono un Consigliere a favore ed uno contro:
secondo l'art. 51 - la discussione può essere interrotta solo per
domandare un rinvio della proposta all'esame di una commissione o
della Giunta regionale. Il regolamento dice che al termine della
discussione generale possono ancora parlare un Consigliere per
Gruppo, l'Assessore competente ed il Presidente della Giunta
regionale. Però nel momento in cui c'è una richiesta di sospensione
e di rinvio, questa ha la precedenza sul resto, come mozione
d'ordine, in quanto si interrompe la discussione generale che viene
rinviata, ma l'argomento resta in discussione.
Mi sembra che il Consigliere Maquignaz abbia formalizzato questa
richiesta, allora chiedo al Consiglio, seguendo la prassi ormai
consolidata - come dicono gli avvocati - se c'è un Consigliere che
intende parlare a favore di questa proposta e uno che intende
parlare contro, per motivare. Il proponente, Consigliere Maquignaz,
ha motivato la sua richiesta di rinvio.
Ha chiesto di parlare il Consigliere Tonino, ne ha facoltà.
Tonino (PCI)
- Sono a favore del rinvio. Forse potrà
apparire strano perché noi abbiamo già espresso la nostra opinione
su questa convenzione, tuttavia ci sono aspetti che vorremmo
chiarire meglio se il dibattito proseguirà oggi o un'altra volta.
Inoltre ritengo che una pausa di riflessione all'interno della
maggioranza possa essere anche utile.
Presidente
- Ha chiesto di parlare il Presidente della
Giunta regionale, Andrione, ne ha facoltà.
Andrione (UV)
- Evidentemente non per ripetere
l'argomentazione di stamani, ma solo per ringraziare il Consigliere
Tonino delle preoccupazioni che si dà per la maggioranza. Comunque
noi penseremo per nostro conto e voteremo contro il rinvio.
Grazie.
Presidente
- Colleghi Consiglieri, il Consiglio è
chiamato a pronunciarsi per votazione palese sulla proposta del
Consigliere Maquignaz, concernente - questo mi sembra di
interpretare - il rinvio dell'oggetto n. 16 alle Commissioni
competenti con inscrizione alla prossima seduta del Consiglio, già
convocata per l'8-9-10 luglio.
Esito della votazione:
Presenti: 29
Votanti: 29
Maggioranza: 15
Favorevoli: 11
Contrari: 18
Il Consiglio non approva.
Presidente
- Continua la discussione generale. Ha chiesto
di parlare il Consigliere Tonino, ne ha facoltà.
Tonino (PCI)
- È già stato detto dal collega Consigliere
Mafrica che il problema di una dirigenza della SITAV in crisi
deriva da una convenzione che noi abbiamo a suo tempo criticato,
perché forniva - in sostanza - anche una grossa possibilità di
decisione e di indirizzo alla società concessionaria. Noi avevamo
sottolineato allora come ben più importante dovesse essere la
funzione di controllo esercitata dal Consiglio regionale. Non a
caso oggi la SITAV punta ad una massimizzazione delle mance, più
che ad una qualificazione della presenza delle sale da gioco ed ad
un aumento della produttività. Già allora avevamo sollevato la
necessità di un controllo delle mance, ed è anche da questo mancato
controllo che deriva quella che oggi è stata definita una libertà
troppo ampia della SITAV, che abbinata alla sua incapacità a
dirigere per motivi interni, sta creando grossi problemi di
conduzione aziendale.
Questa vertenza nasce anche da un'incapacità della SITAV a
dirigere; sia chiaro che noi non vogliamo difendere nessuno, né
vogliamo con questo dare giudizi favorevoli sulla piattaforma che
sicuramente è tale da essere rivista; ma siamo contrari ad una
direzione aziendale che si rifiuta addirittura di discutere la
trattativa. Queste incapacità a dirigere ha provocato due fenomeni
presenti oggi nel Casinò di Saint-Vincent: una caduta della
presenza di giocatori chiamiamoli più piccoli, e allo stesso tempo
anche a causa di questi fenomeni di chiusura temporanea delle sale
- una caduta di giocatori più grossi ed importanti. Questi fatti
che dimostrano come oggi sia da rivedere il rapporto fra Regione e
SITAV, e tutti i momenti sono buoni per riaprire questa
trattativa.
Fatte queste considerazioni, mi viene spontaneo chiedermi - e la
domanda la rivolgo alla Giunta - perché si è scelta la formazione
di una nuova società. Francamente le motivazioni che ha addotto
l'Assessore Pollicini stamani sono deboli. Noi vorremmo capire
perché quest'attività con delle percentuali discutibili, non poteva
e non può essere svolta dalla SITAV, e con l'occasione anche
rivedere e ridiscutere complessivamente il contratto.
Un altro dubbio, che non è solo nostro a quanto abbiamo sentito
anche da altri Gruppi, riguarda l'enigma delle percentuali. Si è
detto che la Regione percepirà dai nuovi giochi il 47-48%, e
considerando la massa delle mance rispetto all'introito complessivo
che ha oggi la SITAV, le spetterà una percentuale che si avvicina
al 55%. Allora perché la SITAV con un margine del 55%, non può
gestire i nuovi giochi? A questa domanda che mi sembra elementare,
chiedo una risposta, altrimenti la conclusione logica da trarsi è
che la differenza fra il 47-48% ed il 55% sia una percentuale che
noi sprechiamo indebitamente. Questo lo diciamo anche nella
convinzione che i nuovi giochi debbono essere introdotti, in quanto
non diamo giudizi moralistici e giudichiamo utile il loro
inserimento.
Pur tuttavia su questo punto permangono dei grossi
interrogativi, per esempio se ci sarà effettivamente un incremento
del gioco e delle entrate; questa è una di quelle domande alle
quali è difficilissimo dare una risposta; sarebbe stato opportuno
almeno un esperimento prima di avventurarci in una convenzione
tanto onerosa. Non dimentichiamo che - gli esperti di Case da gioco
lo sanno molto bene - l'incremento dei giochi americani in località
come Montecarlo o Sanremo è dovuto al fatto di poter contare
durante tutta la giornata, su una grossa presenza di turisti di
passaggio: il che difficilmente potrà verificarsi a Saint-Vincent,
tant'è che la SITAV ha organizzato tutti i suoi giochi, puntando
ormai su una clientela che viene a Saint-Vincent per partecipare a
congressi o ad analoghe manifestazioni. Questo è un altro
interrogativo importante che in modo incauto la Giunta oggi
sottovaluta, andando a spron battuta verso questa convenzione
azzardata.
Un altro interrogativo riguarda il problema delle assunzioni,
come altri hanno già sottolineato. Per questo sarebbe opportuno che
la convenzione fosse più precisa sul numero di dipendenti ed anche
sui relativi criteri di assunzione. Il regolamento per l'assunzione
del personale fra Regione, SITAV ed in questo caso SAISET, dovrebbe
essere uno degli elementi prioritari rispetto all'apertura di nuove
assunzioni. Se poi pensiamo che l'assunzione prossima - stando alle
parole dell'Assessore Pollicini - sarà dell'ordine di 100 persone,
siamo decisamente allarmati di andare verso un numero così grosso
di nuovi assunti, non tanto per la cifra in sé stessa, giustificata
dalla SITAV per il nuovo ampliamento del Casinò, quanto per come si
procede verso quelle assunzioni, in assenza di criteri per la
scelta del personale, per le spinte che ci potranno essere, per i
criteri ancora una volta discriminatori che potranno essere usati.
Questo problema dovrebbe preoccupare la Giunta, ma non ci pare sia
così.
Un altro aspetto sul quale chiediamo chiarimenti riguarda il
controllo regionale sui nuovi giochi. Esiste questo controllo e in
caso affermativo, quante persone dovranno essere impiegate? Quanto
verrà a costare il controllo regionale sui nuovi giochi e in che
rapporto sta con l'introito che avremo da questi giochi? Sono
interrogativi che dovrebbero essere sciolti prima di firmare
l'accordo.
L'ultima considerazione riguarda l'art. 2, punto b), della
convenzione, dove si dice: "il secondo costituito da punto
bantout-va e simili"; si parla successivamente di un introito
regionale relativo a questi giochi che viene forfaittizzato partita
per partita giornalmente, diversamente dal trattamento riservato
agli altri giochi di una percentuale fissa sugli incassi. Non siamo
riusciti a capire il perché di questa forfaittizzazione; in
sostanza, vorremmo capire che incidenza possono avere questi giochi
e perché si è abbandonata in questo caso quella percentuale così
bassa prevista per altri giochi?
Presidente
- Ha chiesto di parlare il Consigliere
Viberti, ne ha facoltà.
Viberti
(DPROL)
- Visto che mi è stato fatto
l'invito di mettere i piedi per terra, credo che nonostante tutto
la mia modesta mole mi imponga di tenerli continuamente per terra e
anche quando, raramente, tento di saltare, con gravi conseguenze
per la mia muscolatura, ricado immediatamente coi piedi e qualche
volta anche con qualcosa di altro, per terra. Spero stavolta di non
seguire la seconda delle ipotesi, ma di trovarmi coi piedi per
terra.
Vengo subito a dire e fare alcune considerazioni, completamente
avulse da quel quadro moralistico nel quale mi si è voluto
inserire, ossia nell'intervento che la Nuova Sinistra fa sul
problema del Casinò.
Io non capisco come si possa accusarmi di moralismo, quando poi
qui si fa del bieco moralismo in decine di altre occasioni. Ma
ammesso che nel caso del Casinò si faccia del moralismo, ed in
quello per esempio del sangue versato per la mancanza di
un'autostrada no, vorrei chiedere perché questo Consiglio non si
preoccupa di ottenere da parte dello Stato, così come lo ha
ottenuto per il gioco d'azzardo, la possibilità di gestire delle
case chiuse che credo ci darebbero degli introiti ben superiori a
quello che ci dà il Casinò; e su questo penso che il maschilismo
imperante all'interno di questo Consiglio regionale non possa che
darmi ragione. Vorrei che fosse presente in Consiglio la Sig.na
Viglino che immediatamente si metterebbe a protestare, perché lei è
una persona seria.
Signor Presidente, questa può essere considerata una battuta,
però a livello di battute si sta scendendo sempre più in basso. Il
fatto evidentemente che io abbia colpito e centrato una delle
argomentazioni che più facilmente potrebbero smontare quanto io
dico, dà fastidio perché siamo allo stesso livello - se vogliamo
fare della teoria - dello sfruttamento della prostituzione; allora
perché non organizzare qualche banda armata per rapire qualche
possidente? Perché dobbiamo fare i soldi proprio con un Casa da
gioco? Ne abbiamo di sistemi, basta cercarne, ma non venitemi a
dire che io faccio del moralismo: non mi pare. Noi sosteniamo delle
posizioni chiare, diciamo quello che pensiamo e lo facciamo davanti
a tutti, senza nasconderci dietro un dito. Noi non chiediamo di
votare aspettando un anno, perché - come spesso dice il Presidente
della Giunta - niente più del provvisorio dura in questo paese, ivi
compresa la Valle d'Aosta - ammesso e non concesso che faccia parte
dell'Italia, e lo abbiamo constatato in decine di occasioni.
Nel nostro caso in particolare, la convenzione per la ricerca
delle fonti di energia rinnovabili ne è un esempio tipico: avremmo
dovuto rivedere dopo un certo tempo come stavano andando le cose.
Oggi, coloro che hanno ascoltato qualche volta quello che è stato
detto in aula e quanti, per aver seguito i lavori della Commissione
speciale per l'Energia sono al corrente di come questi stanno
andando, hanno potuto accertate che niente dura più del
provvisorio. Quindi chi vota pensando fra un anno di rivedere, si
nasconde dietro un dito, perché sa bene che fra un anno rinnoveremo
- magari adeguando qualche percentuale - ma non si tornerà
indietro, a meno che non ci sia qualche clamoroso fallimento, che
non è da mettersi in bilancio rispetto al discorso che sto
facendo.
Fra l'altro, qui si sostiene che la SITAV intraprende delle
iniziative a livello culturale, direi quasi sociale, organizza
degli spettacoli; io vi invito a leggere quello che dice oggi "La
Stampa" - non un giornale di estrema sinistra, ma la Stampa di
Agnelli o - come si soleva dire un tempo - la Stampa del Padrone -
della manifestazione che si è tenuta per Un Disco per l'Estate. Se
questo è fare pubblicità alla Valle d'Aosta, voglio vedere allora
chi verrà ancora qui a giocare.
Non so chi ha steso questa convenzione, ma quando si legge:
"Tali introiti, depurati della predetta percentuale, verranno dalla
SITAV versati all'Amministrazione regionale giusta i criteri di cui
all'art. 4) ecc.", oppure all'art. 13): "Regione e SITAV
provvederanno a controllare giornalmente, nei modi meglio visti,
gli introiti dei giochi gestiti dalla SAISET", viene da pensare che
qui, ancora una volta, questo Consiglio si fa menare per il naso,
perché contano più alcune persone che fanno girare una pallina, di
qualche babbeo che mette una pallina dentro un'urna. Ed è questa la
cosa più vergognosa perché non si può ritenere che le Istituzioni
abbiano un valore, quando poi conta più una pallina che gira dentro
una cosa rotonda, che non la pallina di un rappresentante del
popolo messa dentro un'urna. Da qui si capisce perché le
Istituzioni sono così squalificate, non solo fuori dalla Valle
d'Aosta, ma anche qui. Cerchiamo prima di vedere i problemi di casa
nostra e di metterli a posto, e non andiamo sempre a mettere il
dito dov'è facile, perché è distante.
Presidente
- Colleghi Consiglieri, in sede di discussione
generale i colleghi Consiglieri Maquignaz, Martin e Lanivi hanno
sottoscritto e presentato alla Presidenza, come prescrive il
Regolamento, il seguente emendamento, che io vi leggo: dopo la
parola "tirocinio" inserire "La SAISET si impegna ad assumere entro
il primo anno solare intero di esercizio non meno di trenta unità
lavorative di cui almeno l'80% di elementi residenti in Valle
d'Aosta."
Ha chiesto di parlare il Consigliere Pedrini, ne ha facoltà.
Pedrini
(IPLI)
- Vorrei fare solo una piccola
precisazione, perché ho sentito un elenco fatto dal Consigliere
Maquignaz della composizione della maggioranza di questo Consiglio.
Voglio dire che fino al Congresso del PLI, che avverrà l'11 ottobre
1981 - quindi fra tre mesi circa - il PLI fa parte di questa
maggioranza; solo in quell'Assise, decideremo se dovremo continuare
a farne parte o meno. Pertanto, fino a quando il Presidente della
Giunta non dichiara in questa sede che il PLI non è gradito nella
maggioranza, il PLI ne fa ancora parte. Grazie Consigliere
Maquignaz.
Presidente
- È chiusa la discussione generale. Ha chiesto
di parlare l'Assessore al Turismo, Urbanistica e Beni culturali
Pollicini, ne ha facoltà.
Pollicini (DP)
- Mi pare che nel corso dell'illustrazione
che ho fatto stamani, ho dato il massimo dell'informazione di cui
ero in possesso, per cui una serie di domande che mi sono state
poste qui, trovano risposta in ciò che ho detto stamani; altre
invece richiedono nuovi chiarimenti.
Rispondo al Consigliere Mafrica, in ordine al punto dove si
dice: "Tali introiti, depurati dalla predetta percentuale, verranno
dalla SITAV versati all'Amministrazione regionale giusta i criteri
di cui all'art. 4). "Si sta parlando della parte che rimane alla
SITAV, che all'art. 4) della convenzione, votata in questo
Consiglio il 6/12/77, dice: "sino a 5 miliardi il 78%, da 5 a 10
miliardi il 76%, da 10 a 20 miliardi 72%" e poi via di questo
passo. A chiarimento verbale con la società, il conteggio per
l'applicazione della percentuale a favore della Regione, si fa a
partire da zero - quindi da zero a 5 miliardi - la percentuale a
favore della Regione è il 78% della quota che la SAISET verserà
alla SITAV, che a sua volta rientra in Regione.
Per quanto invece riguarda la proposta legata al controllo delle
mance fatta dal Consigliere Viberti, l'ho già detto stamani in
maniera molto chiara che questa era una proposta fatta da noi
democratici popolari proprio in quella data 6/12/77 e non accettata
da questo Consiglio, di mettere lo 0,15 per mille a fini di
beneficenza della quota mancia, che era lo strumento per il
controllo delle mance. Il Consiglio non ritenne opportuno accettare
quella proposta che invece andava discussa proprio in quella sede,
quando fu votata la convenzione di dodici anni fra Regione e SITAV
io, per compito istituzionale, ho il dovere di rispettare gli
obblighi e i contratti che la Regione ha attuato nella veste di
Ente che rappresenta la Amministrazione regionale. Sono comunque
sempre convinto che a tale proposito è opportuno introdurre nella
convenzione uno strumento di moralizzazione e di chiarezza.
Per rispondere alla domanda del Consigliere Martin in ordine
all'esperienza che ha questa società, io certo non ne so molto più
di lui, perché eravamo insieme in Commissione quando abbiamo
discusso coi rappresentanti della S.A.I.S.E.T.. Mi risulterebbe che
la SAISET che avrà sede legale in Aosta, e non in Roma, come
erroneamente scritto nella proposta, è una società formata da due
società, la Adicat e la Sisat, rispettivamente al 70% ed al 30%.
Sono due società del nord-Italia della zona di Milano. Come ho già
detto stamani, il Collegio dei Revisori dei conti è formato da tre
professionisti valdostani, e questo mi pare possa essere un
elemento innovativo nei rapporti con un società che gestisce quel
tipo di giochi.
Un altro aspetto della domanda del Consigliere Martin riguardava
le garanzie per il lavoro del personale. Penso che nessuna società
che dovesse chiudere l'attività, possa dare garanzie di permanenza
del rapporto di lavoro se viene a chiudersi.
Per garanzie in ordine alle assunzioni, mi pare che
l'emendamento che lo stesso Consigliere Martin, insieme ai
Consiglieri Maquignaz e Lanivi hanno presentato - se viene votato -
dia la garanzia per l'assunzione degli elementi valdostani. Se gli
assunti sono come minimo 30, almeno 24 saranno residenti in Valle
d'Aosta. È chiaro che il resto della garanzia è tutto legato
all'andamento di questa società. Ci auguriamo che questo anno e
mezzo di esperimento che la Regione ha chiesto per questa proposta
di nuovi giochi e di cui non abbiamo esperienza, ci sia utile come
elemento di conoscenza del nuovo andamento e dello sviluppo di
questa società. Dopo un anno, com'è previsto dalla convenzione,
faremo il punto di tutti i problemi dei quali oggi non siamo in
grado di dare né certezza né chiarimenti.
Il Consigliere Maquignaz dubita che i nuovi giochi possano
essere elemento di certezza perché potrebbero essere messi in
dubbio dalla Magistratura in un momento così caldo. Sono della
stessa opinione, ma non essendo un giurista sarà il Presidente a
rispondere in questo campo; quando tutto il gioco d'azzardo è
autorizzato come nel caso della SITAV non penso vi sia
un'elencazione continua o una limitazione di quali fra questi
giochi sia lecito condurre. Poiché i giochi sono fra loro diversi,
io penso sia la concessione ad avere un significato, non il numero
di questi che possono essere giudicati da un Magistrato in quanto
compatibili o meno con il decreto che il Presidente della Giunta ha
fatto all'epoca della concessione del diritto di esercitare il
gioco d'azzardo.
Evidentemente questo - ripeto - è un discorso che chiarirà
meglio il Presidente sotto l'aspetto giuridico.
Il Consigliere Tonino fa un lungo discorso in ordine
all'incapacità del Gruppo dirigente della SITAV a gestire la
società. Evidentemente è un discorso che ci può trovare d'accordo e
non, a seconda dell'aspetto che si considera. Indubbiamente i
rapporti che la società ha oggi col personale stanno a dimostrare
che le prospettive di gestione non sono le migliori: in una fase
difficile come questa il rinnovo del contratto che comunque e
sempre rappresenta un momento di frizione fra le due parti, qui
viene complicato dall'inserimento di lavori che hanno spostato le
sedi della sala da gioco, con conseguente ristrettezza di spazio e
difficili situazioni di lavoro per la gente. Quindi sotto questo
aspetto mi auguro anch'io che la nuova dirigenza dia prove diverse
da quelle date sinora.
Sull'enigma delle percentuali mi pare di avere chiaramente
espresso stamani le motivazioni di questo tipo di rapporto; però
vorrei porre una correzione ad una dichiarazione del Consigliere
Tonino - che mi pare non sia in aula in questo momento -. Secondo
quanto lui dice, avrei dichiarato che - da una valutazione
complessiva - alla Regione verrebbero di fatto il 55% del complesso
degli introiti che la Casa da gioco percepisce fra introiti diretti
e mance. Invece ho detto solo che poiché le mance non sono note, si
calcola - se vengono trasferite pari pari le stesse percentuali
applicate in Francia dove le mance sono controllate - che quello
che viene alla Regione, fra introiti e mance è all'incirca il 50%.
Bisogna vedere ora se il giocatore italiano è più generoso o meno
del giocatore francese, il che non lo sappiamo in quanto non siamo
in grado di sapere a quanto ammontano le mance.
Un'altra domanda, sempre fatta dal Consigliere Tonino, riguarda
gli interrogativi che lui si pone sui nuovi giochi, sui loro
possibili risultati. Evidentemente è proprio questo esperimento di
all'incirca un anno e mezzo che dovrà verificare o meno quelle che
sono le previsioni che la società fa su questi giochi: cioè se
anche noi possiamo contare su quella fetta del 10% medio - rispetto
al complesso dell'introito - che ai Casinò francesi proviene dai
giochi americani, oppure se avremo un altro tipo di risultato.
Questo lo verificheremo solo con l'esperienza. Per quanto riguarda
la possibilità di favorire aree diverse, quali quelle balneari
com'è Montecarlo ed a Sanremo, qui presumo ci si riferisca all'area
degli accompagnatori, che potrebbero impiegare il loro tempo di
attesa in un divertimento al Casinò che potrebbe rendere quel
famoso 10% di cui si faceva cenno prima. Ma sono tutte ipotesi da
verificare.
Sulle nuove assunzioni evidentemente mi pare che una delle
garanzie, ma incomplete, in quanto non esiste né un contratto né un
rapporto né una convenzione, è ancora quella per cui qualunque
assunzione viene fatta attraverso il nulla osta che viene dalla
Giunta. Quindi il rispetto di alcuni parametri viene fatto
attraverso la nostra Giunta come appunto la garanzia
dell'obiettività delle assunzioni; evidentemente sono rapporti
rimasti in sospeso da quella convenzione che non è entrata in
funzione fra la SITAV e la Regione.
Non sono in grado di dire in cosa consisteranno i futuri
controlli regionali, né quante persone occorreranno, né quale sarà
il loro costo: saranno anche questi sperimentati con l'entrata in
funzione dei nuovi giochi.
Sul problema poi della forfaittizzazione che riguarda i secondi
giochi, cioè banco e tout-va, poiché la Casa qui interviene - e
rischia - come giocatore, anche di questi non se ne conosce il
comportamento. L'indeterminatezza a cui è sottoposto questo secondo
punto va capita in quanto sono giochi tutti da verificare.
Ad altri aspetti legati alle domande del Consigliere Viberti, mi
pare di avere già risposto, per cui a questo punto - se non ho
dimenticato nulla - dico solo che sono d'accordo con la proposta di
emendamento alla convenzione presentata dai Consiglieri Martin,
Maquignaz e Lanivi.
Presidente
- Ha chiesto di parlare l'Assessore alle
Finanze Ramera, ne ha facoltà.
Ramera -
Vorrei fare due precisazioni su questa
convenzione e precisamente sui giochi e sulla presenza delle due
società.
In queste due settimane che sono stato in vacanza, ho avuto modo
di visitare tre Casinò, cioè quello di Mentone, Montecarlo e
Beau-Lieu, e devo dire che in tutti e tre i Casinò si giocano
questi giochi americani, il black-jack - o il 21 come si vuol dire,
che poi è la stessa cosa - le slot-machines, che servono
soprattutto per selezionare un certo pubblico, che si ammassa nella
Hall dei Casinò. Ho visto che sia al black-jack sia alle
slot-machines o alla roulette americana che è completamente diversa
dalla normale, si avvicendavano parecchi giovani e questo dovrebbe
farci meditare su quelle che potranno essere le entrate del Casinò.
Infatti, mentre noto che per il reparto fiscale c'è una certa
fiscalizzazione di vedute da parte di tutti, su un'entrata che
dovrebbe essere verificabile da noi, non c'è quest'esatta visione.
Avendo a suo tempo presieduto la Commissione che ha fatto la
convenzione, do ragione all'Assessore Pollicini che si è soffermato
parecchio sulle mance, perché come Assessore alle Finanze, dovrei
dire che se tutto fosse chiaro, la Regione percepirebbe i 7/10 sia
dall'una che dall'altra parte delle due che sono in gioco, cioè
della società e degli impiegati tecnici, mentre invece abbiamo
visto quando abbiamo fatto la convenzione, che non era possibile -
pro bono pacis - metterci il naso, in quanto nessuna delle due
parti voleva che la Regione venisse a conoscenza delle mance.
Ora, nessuno più di me, che sono Assessore alle Finanze, sarebbe
lieto di poter conoscere esattamente i termini di questa cifra,
perché con il nuovo riparto sapete che prendevamo i 7/10.
L'altro punto importante che ho notato - perché nonostante tutto
credo che il Casinò sia una delle voci particolari che interessano
l'Assessorato alle Finanze - sta nella presenza di due società. Pur
essendo stato lontano in queste due settimane, ho seguito
attraverso i giornali quanto è accaduto per il rinnovo
contrattuale, cioè scioperi, ecc. e penso che su tutto questo si
debba meditare molto attentamente, perché credo che nessun motivo
di vertenza sindacale sia anomalo come questo.
Normalmente in ogni vertenza, ci sono da una parte i lavoratori
e dall'altra i datori di lavoro, mentre in questa vertenza ci siamo
anche noi. C'è un triangolo per cui i lavoratori rivendicano verso
la società, però se accadono delle vertenze sindacali che pongono
il Casinò nella impossibilità di funzionare praticamente mi accorgo
che le nostre finanze possono soffrirne. Quindi non so come potremo
entrare nel gioco.
La presenza di due società come previsto da questo nuovo
argomento che stiamo discutendo, mi dà maggiore tranquillità - come
dissi la prima volta che se ne discusse in Giunta - perché, mentre
una società come l'attuale mi dà molto da pensare per questo
improvviso mutamento dei vertici e dà da pensare forse allo stesso
personale, la presenza di due società - che avviene con la
introduzione di una nuova controparte - mi tranquillizza
maggiormente in quanto se contestazioni dovranno esserci sulla
convenzione o altro, sarà più comodo avere un altro partner
presente. Quindi io ritengo che questa deliberazione debba avere
l'approvazione, perché non solo il nostro Casinò viene a porsi al
passo coi tempi coi nuovi giochi che ormai hanno successo
dappertutto; ma nello stesso tempo danno una garanzia alla
convenzione che venne votata nel '77 da questo Consiglio
regionale.
Presidente
- Ha chiesto di parlare il Presidente della
Giunta Andrione, ne ha facoltà.
Andrione
- Ogni volta che viene in discussione nel
Consiglio regionale un argomento che riguarda il Casinò di St.
Vincent, credo sia opportuno rifare un po' la storia e ricordare
quali sono stati i motivi per i quali il Casinò è sorto e per quali
motivi continua ad esistere ed essere utile e necessario per la
Regione. Nel 1946, quando il bilancio regionale era ancora
approvato con delibera, non arrivavano soldi da Roma; anzi un
Ministro delle Finanze parlando ai valdostani aveva fatto una
dichiarazione in questo senso: che non si facessero soverchie
illusioni perché i rubinetti li aprivano e li chiudevano loro. La
nostra risposta a questa dichiarazione è stata quella di aprire il
Casinò di Saint-Vincent, perché è vero, soldi da Roma non ne
arrivavano e non ce n'erano neanche per pagare la scuola. Quelli
che hanno i capelli un po' schiariti come me si ricordano bene come
da allora e per degli anni, è stata pronunciata a tutti i livelli
la frase famosa: "Basta un maresciallo dei Carabinieri per chiudere
il Casinò di Saint-Vincent", il quale con passo felpato arriva
notte tempo e stabilisce l'esistenza di reato previsto dagli artt.
718-719 del C.P.. La cosa non si è sviluppata in questa maniera,
forse anche per il fatto che la autonomia valdostana prevede che il
Presidente della Giunta sia contemporaneamente Prefetto e di
conseguenza le forze di Polizia e Carabinieri debbono rispondere a
lui di quello che fanno. Ma vi è stata regolare denuncia penale con
regolarissimo processo durato anni e finito davanti alla Corte di
Cassazione, che con sentenza delle sezioni unite ha dichiarato che
era lecito il gioco d'azzardo in quel di Saint-Vincent, ossia la
Valle d'Aosta aveva il diritto di concedere - ed anche gestire in
proprio se lo avesse ritenuto opportuno i giochi d'azzardo. Vorrei
allora richiamare l'attenzione dei C onsiglieri su questo punto
proprio nella denegata ipotesi che si volesse risollevare la
questione: mi sembra sia assoluto dovere del Consiglio regionale
stabilire che la concessione dei giochi appartiene alla Regione,
giochi d'azzardo inclusi, senza distinzione.
Dopo di che sarà il Consiglio regionale a fare le sue
scelte.
Penso che per quanto riguarda qualsiasi persona di buon senso,
il gioco d'azzardo è anche una questione di libero arbitrio: chi
vuole gioca, chi non vuole non gioca. Il gioco d'azzardo può essere
paragonato alla prostituzione, alla rapina, all'omicidio; per
quanto ci riguarda è l'esercizio di una facoltà che spetta a chi
vuole esercitarla e non c'è carabiniere o altra Istituzione che
possa proibire il gioco d'azzardo in un paese in cui a schiacciante
maggioranza si approva l'ergastolo e l'aborto, problemi che pongono
ben altre questioni di natura morale. È un'opinione personale,
ognuno evidentemente è libero di pensare come vuole: chi ritiene
che il gioco di azzardo sia immorale non giochi ma non imponga la
propria opinione agli altri.
Da questa piccola premessa discende che per quanto riguarda la
Regione, il gioco di Saint-Vincent è un'entrata paga fiscale e come
tale questa entrata deve essere regolata con la massima chiarezza,
sulla base di percentuali certe e sicure. Esistono una, due o più
società concessionarie, esiste il diritto della Regione a prelevare
sui giochi una percentuale che è un'imposta, un'entrata paga
fiscale. Contrariamente a quanto è stato affermato - lo ripeto
adesso e lo ripeterò anche in futuro, ed è un'opinione personale
che ho già esposto in Consiglio quando ero all'opposizione - è
assolutamente necessario che il Consiglio regionale stia
lontanissimo dalle mance, perché queste sono un fatto che riguarda
cliente, impiegati tecnici e S.I.T.A.V.. Se dovesse esserci un
intervento regionale, ci dovrebbe essere un controllo per ogni
giocata e mancia, moltiplicandosi all'italiana il controllore del
controllato del controllore ecc., dopo di che alla fine sparirebbe
tutto e si inciterebbe chi gioca a dare la mancia sottobanco,
perché in questi casi nessuno vuole che le cose cambino. Un Casinò
non è un convento di Clarisse, ma resta una Casa da gioco e deve
essere trattato come tale. Pertanto deve essere un'offerta
turistica perché oggi i tempi sono cambiati rispetto a 34 anni fa,
e la Regione deve attirare più larghe fasce possibili di giocatori.
Quindi non ci si deve fermare ai giochi di oggi, cosiddetti
francesi come lo "chemin de fer", dove la Regione è spettatrice e
dove come tutti sapete, circolano voci incontrollate e
incontrollabili - perché obiettivamente lo "chemin de fer" è
l'unico caso in cui non esiste un obiettivo interesse comune fra
impiegati tecnici e Regione - o come "il trente e quarante" e la
"roulette", tutti giochi residuati del 1800, destinati solo a gente
che può perdere soldi e tempo ed in sostanza giochi onesti, nel
senso che il rapporto fra puntata e vincita è conosciuto e
matematico. I gusti cambiano coi tempi e nascono giochi che
somigliano sempre più alla lotteria dove le probabilità di vincita
sono molto inferiori, ma nella quale ognuno spera di essere
quell'unico fortunato vincitore. Ho saputo che il Casinò di Monaco
non fa la propaganda a questi giochi per la Francia, ma solo per
l'Italia, in quanto sembra che gli italiani si divertano moltissimo
ed in particolare i matematici - chiedo scusa al Consigliere
Mafrica, non so se anche lui subisca questo fascino ...
Il problema grave che si pone qui evidentemente non è neanche il
problema delle percentuali quanto un problema di rapporti fra
questi giochi e quanto si è svolto fino ad oggi. Da diversi anni
sentiamo lamentele giustificate sul sovraffollamento della Casa da
gioco, sul fatto che non si potessero sfruttare bene quelle
installazioni che già esistevano perché vi era troppa gente. Sulla
base di questi dati procederemo ad un ampliamento del Casinò, il
quale non dovrà offrire esattamente gli stessi giochi di prima, e
pur non essendo un giocatore sono certo che i giochi americani non
porteranno perdita e neanche una diminuzione delle mance, ma
serviranno a selezionare la clientela. E quante volte abbiamo
sentito che ci voleva un privée per lo "chemin de fer" dove la
Regione non è interessata di parte propria, ma dal quale preleva
semplicemente una tassa su quello che è il banco e dove
evidentemente è interesse comune - degli impiegati tecnici, della
società concessionaria e della Regione - che si giochi ad altissimo
livello. Ma questo non lo si può fare se almeno 500 persone stanno
addosso al giocatore per vedere cosa fa. Quindi la separazione, la
distribuzione di percorsi, la possibilità di offrire giochi
diversi, possono rendere un servizio non solo alla Regione ma anche
a tutte le strutture ed ai lavoratori di quella zona.
Comunque contro quella che era la proposta iniziale, la Giunta
regionale ha voluto porre una cautela dovuta al fatto che nessuno
di noi è profeta e può dire quello che avverrà. Ha ragione il
Consigliere Viberti che le cose provvisorie sono sovente più
durature di quelle che si dicono eterne; vedasi per esempio il
Terzo Reich, che doveva durare millenni, e dopo pochi anni è andato
a finir male. Qui il provvisorio non è nel fatto che ci sia la
possibilità di fare altri giochi ma nel senso che vogliamo
controllare quali sono gli effetti di questo tipo di iniziativa nei
nuovi locali. Non pensiamo che sia la soluzione migliore quella di
tenere le cose sempre come sono, siamo convinti che gli unici
discorsi seri da fare sono di due tipi: o chiudiamo il Casinò,
oppure se il Casinò deve continuare ad esistere ed a rappresentare
una delle attrattive turistiche del terziario della Valle d'Aosta,
dev'essere messo in grado di affrontare la concorrenza di altri
Casinò d'Italia nelle migliori condizioni possibili. Di conseguenza
è nostro dovere prepararci a condizioni di concorrenza più severe
che ci permetteranno di avere sempre un Casinò di alto valore in
quanto rappresenta economicamente un notevolissimo indotto, di cui
una parte è rappresentata anche da quei cordoni poco sanitari.
Chiedo ancora una volta che mi si riferiscano solo le questioni
certe, dopo di che, come ho già fatto in altre occasioni,
interverrò; ma fino a quando mi arrivano solo voci il massimo che
posso fare è quello di prenderne atto.
Queste sono le ragioni per le quali noi abbiamo presentato al
Consiglio questo contratto che - come tutti i contratti - è
stipulato da due parti e di conseguenza è un tiro alla fune fra due
opposti interessi. Noi avremmo raggiunto l'equilibrio sui punti che
vi sottomettiamo con la garanzia che il Consiglio regionale sarà
chiamato ad una verifica seria di quanto sarà stato fatto e perciò
pensiamo possa essere votato serenamente da questo Consiglio.
Presidente
- Prima di aprire le dichiarazioni di voto
devo dire che abbiamo due tipi di votazioni con dichiarazione di
voto per ciascuna: la prima riguarda i punti 1° e 2° per i quali -
se nessuno mi chiede la votazione separata - ci sarà una sola
votazione e la seconda, il deliberato con la parte relativa ai 16
punti della convenzione- È stato presentato un emendamento che
riguarda il punto 10 sul quale il Consiglio sarà chiamato a
pronunciarsi.
L'Assessore Borbey chiede di parlare, ne ha facoltà.
Borbey
- La mozione d'ordine consiste nel chiedere una
sospensione di 5-10 minuti per una riunione della maggioranza; la
propongo non a titolo personale ma quale Consigliere regionale
della D.C. il quale non ritiene logico che a livello di un Gruppo
politico quale quello dei democratici popolari, ci sia una
spaccatura all'inizio - a livello di richiesta di rinvio di questo
dibattito - e alla fine della votazione della richiesta di rinvio
un emendamento che non mi sembra una soluzione a quella richiesta.
Il Consigliere Pedrini giustamente ha detto di fare parte della
maggioranza, ma in pre-consiliare non c'è mai e quindi mi permetto
di dirgli che in pre-consiliare ci siamo trovati la D.C., i
democratici popolari, l'Union Valdôtaine e i repubblicani. E dato
che oggi ci troviamo con la richiesta di rinvio da parte del Gruppo
dell'Union Progressiste, a titolo personale chiedo una sospensione
di dieci minuti per avere un chiarimento a livello politico di
questa che è una questione politica e spero che il Presidente del
Consiglio e tutti voi colleghi sarete così gentili nel
concedermela. A titolo personale ho bisogno di alcuni chiarimenti
dal Presidente della Giunta, dagli Assessori Pollicini e Ramera,
che hanno trattato questo problema. Visto che il Presidente è così
competente e ritiene che la Valle d'Aosta ha avuto ragione di
chiedere per sé il Casinò, altrimenti non potevamo neanche pagare
la pubblica istruzione - infatti abbiamo tutti professori
meridionali - si vede che lo Stato ha pagato le regioni meridionali
per far i professori, ritengo sia logico che la maggioranza si
riunisca ed arrivi in Consiglio unita per votare nel suo complesso
la legge com'è stata presentata, altrimenti la rinviamo.
Presidente
- Faccio presente che la proposta di rinvio è
stata respinta dal Consiglio, il quale è chiamato alle due
votazioni a cui ho accennato prima, dell'emendamento e dell'oggetto
n. 16. Pertanto ritengo che, poiché non è mai stata respinta una
proposta di richiesta di sospensione, anche in questo caso il
Consiglio sia d'accordo nel sospendere la seduta per una decina di
minuti.
La seduta è sospesa.
La seduta riprende.
Presidente
- Il Consiglio riprende i suoi lavori. Ricordo
ai Sigg. Consiglieri che prima di sospendere i lavori, il Consiglio
era chiamato ad approvare l'emendamento presentato in sede di
discussione generale e l'oggetto n. 16 nel suo complesso. Pertanto
apro le dichiarazioni di voto sull'emendamento presentato dai
Consiglieri Maquignaz, Martin e Lanivi che viene messo in
discussione.
Ha chiesto di parlare il Consigliere Mafrica, ne ha facoltà.
Mafrica
- Siamo favorevoli all'emendamento, perché
precisa almeno il numero di addetti entro il primo anno in questo
tipo di attività, quindi toglie un po' della vaghezza che abbiamo
invece riscontrato negli altri punti della convenzione.
Presidente
- Ha chiesto di parlare il Consigliere
Viberti, ne ha facoltà.
Viberti
- Dichiaro che mi asterrò dalla votazione di
questo emendamento, al contrario di quanto farò in seguito quando
voterò contro, perché, tutto sommato, non posso non riconoscere le
intenzioni di chi propone l'emendamento che tentano di migliorare
questa convenzione.
Presidente
- Ha chiesto di parlare il Consigliere
Minuzzo, ne ha facoltà.
Minuzzo -
Mi asterrò su questo emendamento perché non mi
sembra corretto così com'è stato formulato. Si parla di vincolare,
almeno per quanto ci è stato riferito nella riunione delle
commissioni congiunte a 1° e 3°, la società all'assunzione di non
meno di 30 unità lavorative, quando sappiamo che ci sono programmi
già prestabiliti. Sarei d'accordo per lasciare l'80% e poiché non
sono d'accordo sul fatto che sia specificatamente detto non meno di
30 unità, mi asterrò dalla votazione dell'emendamento.
Presidente
- Ha chiesto di parlare il Consigliere Voyat,
ne ha facoltà.
Voyat
- Siamo favorevolil e ci raccomandiamo anche al
Presidente della Giunta che si avvalga, com'è sempre stato fatto,
del diritto di veto sulle assunzioni del Casinò. Pertanto questo
emendamento per noi è quasi superfluo.
Presidente
- Se non c'è nessun altro per dichiarazione di
voto, passiamo alla votazione.
Metto in approvazione l'emendamento all'art. 10 della bozza di
convenzione.
Esito della votazione:
Presenti: 30
Votanti: 28
Astenuti: 2 (Minuzzo, Viberti)
Favorevoli: 28
Il Consiglio approva.
Presidente
- Si passa ora alla votazione del deliberato,
facendo presente che per correzione d'ufficio nella prima pagina
della relazione, la parola "Roma" viene sostituita con la parola
"Aosta" come richiesto dall'Assessore al Turismo. La votazione
unica riguarda il deliberato ai punti 1 e 2 del testo integrato con
l'emendamento testè approvato dal Consiglio.
Ha chiesto di parlare il Consigliere Mafrica per dichiarazione
di voto sull'oggetto n. 16, ne ha facoltà.
Mafrica -
Noi abbiamo aderito prima alla richiesta di
sospensione da parte dell'Assessore Borbey, però dobbiamo rilevare
al fine di snellire i lavori del Consiglio, che sarebbe opportuno,
se la maggioranza ha dei problemi da chiarire, non aspettasse di
arrivare in Consiglio al termine di una discussione.
Per esprimere la nostra posizione, abbiamo rilevato in questa
convenzione, molti aspetti su cui diamo giudizio sfavorevole e solo
alcuni che approviamo. Ne risulta che complessivamente la nostra
posizione è di astensione: più precisamente, tenendo conto degli
aspetti positivi di cui dirò, ne è risultato il seguente giudizio.
Fra gli elementi negativi che abbiamo denunciato innanzitutto
rileviamo come questa convenzione sia stata di per sé da noi
considerata come il segnale di una certa crisi della gestione delle
attività da gioco della nostra Regione. Abbiamo criticato in
passato quando la SITAV si intrometteva nell'ambito dell'attività
politica e pubblica, dicendo che toccava a lei gestire bene le
attività relative al gioco e nient'altro. Ma se oggi ci possiamo
rallegrare di una minore interferenza della SITAV nella vita
politica della nostra Regione, dobbiamo però lamentarci di una sua
non efficiente gestione manageriale che è suo compito precipuo.
Ne sono sintomi rivelatori da una parte la vicenda della
chiusura di quei locali in cui erano state trasferite le sale da
gioco, dall'altra l'incapacità di riuscire a trattare col
personale, creando disagi nello svolgimento dell'attività della
Casa da gioco stessa.
Abbiamo detto che a noi interessa non tanto prendere le parti
degli impiegati e dei tecnici, ma evitare che persista una
situazione di confusione che poi va a detrimento del Casinò. In
secondo luogo, da questa convenzione si ha un'ulteriore prova della
diminuita capacità di controllo da parte della Regione su questo
tipo di attività e questo si può notare dalle due revisioni - una
relativa alle percentuali, l'altra alle opere - che ci sono state
rispetto alla convenzione votata nel '77. Innanzitutto abbiamo
criticato l'andamento oscillante delle percentuali a vantaggio
della SITAV oltre una certa soglia; mentre per le opere abbiamo
rilevato come di fronte a rilevanti impegni della Regione
risultassero in parte ridotti quelli della S.I.T.A.V.. Oggi la
Regione con questa convenzione accetta in sostanza di introitare da
queste nove attività di gioco, percentuali inferiori a quelle che
potrebbe avere se l'introduzione dei giochi americani fosse gestita
- come si poteva pensare fino a qualche tempo fa - direttamente
dalla S.I.T.A.V.. A noi sembra come migliore soluzione possibile
quella di accettare una diminuzione dal 27% al 30% negli incassi da
parte della Regione; ci sembra anzi che si sarebbe dovuto cercare
in qualche modo di convincere la SITAV a gestire direttamente la
nuova attività. Non possiamo accettare le affermazioni
dell'Assessore secondo cui la SITAV non avrebbe avuto interesse a
gestire direttamente i giochi americani, in quanto questi non danno
origine a mance, perché già oggi ci sono - almeno per quanto ne so
io che non sono un frequentatore di questa Casa - delle differenze
di mance fra personale di sala ed altro tipo di personale.
Esiste d'altronde il problema del rifiuto da parte della SITAV a
gestire un'attività che alla SAISET garantisce almeno un miliardo
all'anno di introito. Noi da questo deduciamo che c'è una sempre
minore volontà di impegnarsi in modo produttivo nella gestione dei
giochi ed una sempre maggiore tendenza a prelevare in modo un po'
parassitario delle risorse da un lavoro già costituito in
precedenza. In questo senso diamo un giudizio negativo su questi
aspetti della convenzione.
C'è poi, sempre irrisolto, il problema delle mance. Non siamo
d'accordo col Presidente della Giunta, crediamo che questo sia il
problema principe per quanto riguarda la Casa da gioco di
Saint-Vincent. L'Assessore Pollicini ha ripetuto più volte che nel
'77 il suo partito era favorevole a introdurre nel contratto un
principio per il controllo delle mance: lo eravamo anche noi e lo
siamo tutt'ora. L'Assessore afferma inoltre che se si doveva
rivedere il contratto, si poteva farlo solo allora, e questo non
può essere accettato perché da allora il contratto è stato rivisto
in maniera determinante per ben due volte rispetto alle
percentuali. Quindi, se si vuole, si può rivedere anche questo
aspetto e ci sembra che una volta che ci sia la trasparenza delle
entrate per ciò che riguarda la Regione e la SITAV, si possano
togliere molte occasioni che a volte creano degli intralci rispetto
all'attività della Casa da gioco stessa.
Per terminare dirò quali sono invece gli aspetti favorevoli che
sono sostanzialmente due: il primo è che comunque riteniamo che
l'allargamento dei giochi possa portare - ed è garantito dal
contratto - ad una certa maggiore entrata per la Regione; il
secondo è che pensiamo sia possibile comunque andare ad un
ampliamento dell'occupazione attraverso questo tipo di convenzione.
La convenzione ci sembra, al di là dei grossi difetti che abbiamo
denunciato e di questi pochi aspetti positivi, molto giustificabile
proprio nella sua stesura, e conserva ancora adesso, nonostante
l'emendamento presentato, delle frasi oscure che potranno essere
variamente interpretate nel futuro dando origine ad equivoci.
Quando si dice che la Regione e la SITAV provvederanno a
controllare giornalmente nei modi meglio visti, gli introiti dei
giochi, non si capisce chi è che deve vedere e non è precisato cosa
significhi questo meglio. Là dove si dice che la SITAV provvederà a
mettere a disposizione zone e locali idonei, senza nessun altro
elemento di descrizione, direi che la convenzione resta abbastanza
nel vago. Quando poi dice al punto 16: "Per quanto non previsto, si
richiamano, in quanto applicabili e con gli opportuni adattamenti,
gli artt. 7-8-9 ecc." con "in quanto applicabili" si fa già una
riserva, con "gli opportuni adattamenti" non si precisa quali
adattamenti si intendano e in quale senso sono opportuni.
Quindi al di là delle cose che ho detto prima, la convenzione
conserva uno stato di incertezza che non ci permette di dare voto
favorevole.
Presidente
- Ha chiesto di parlare l'Assessore ai Lavori
Pubblici, Borbey, ne ha facoltà.
Borbey (DC)
- La democrazia cristiana è favorevole a
questa convenzione; stranamente vi ha dibattuto a lungo, ha
convocato la propria direzione tramite telegramma e si è riunita
sabato alle ore 16. Ha convocato il Comitato regionale domenica
mattina, perché riteniamo che una convenzione dove si tratta di
introiti finanziari per l'Ente pubblico sia di natura politica ed
ha avuto dei chiarimenti a livello di segreteria politica oggi,
quando è rientrato l'Assessore alle Finanze Ramera - che era
assente dalla Valle d'Aosta - il quale nella sua veste politica ha
seguito da vicino insieme al Presidente della Giunta ed
all'Assessore Pollicini, questo problema. Abbiamo piena fiducia
come democratici cristiani nel nostro Assessore competente in
materia ed abbiamo fatto alcune valutazioni, dando nel complesso il
nostro parere favorevole.
Il sottoscritto, a titolo personale, ha chiesto una sospensione
per un chiarimento a livello politico, perché in questo ambito
alcuni partiti della minoranza votavano a favore, mentre altri
Gruppi - facenti parte della maggioranza - avevano altre posizioni.
Abbiamo chiarito che come in politica è così come la DC un po' di
tempo fa - vi ricordate - si è trovata in difficoltà a livello del
vincolo alberghiero, e gli altri Gruppi di maggioranza non hanno
chiesto esattamente la fiducia su questa maggioranza, se la DC
aveva cambiato opinione dalla prima votazione alla seconda, e vi
ricordate allora che in seconda votazione ci siamo astenuti tutti
insieme. Oggi, dopo la mia richiesta di sospensione, chi aveva idee
diverse su questa impostazione ha dichiarato di averla a titolo
personale senza coinvolgere il movimento ed il partito che
rappresenta. Ci sentiamo tranquillizzati poiché per noi è una
questione prettamente politica e ci prendiamo le nostre
responsabilità di fronte a tutti. Quando il Capogruppo del PCI si
diletta qui a dichiarare che l'astensione da parte di un Gruppo di
minoranza - qual è il PCI - è tendenzialmente sfavorevole, lo
contesto in pieno perché l'astensione di un Gruppo di minoranza
vuol dire dare parere favorevole e questo nessuno può
contestarmelo, o qui ci prendiamo tutti per fessi. L'astensione da
parte di un Gruppo di minoranza vuol dire che questo è
tendenzialmente favorevole, non contrario. Mi scusi, Professore, ma
la logica in politica è questa, salvo che in Valle d'Aosta si
voglia stravolgere tutto. Si dice che in Valle d'Aosta non vogliamo
fare la politica all'italiana, ma qui si fa la politica ultra
italiana. Quindi, consapevole della sua responsabilità quale
partito che può essere attaccato da destra e da sinistra, la DC è
favorevole a questa convenzione, sicura di non aver trovato una
convenzione ottima, ma convinta che dopo un anno potremo variare -
almeno in percentuale - e che gli anni passano velocemente:
ricordate che fra un anno e mezzo ci troviamo di nuovo in campagna
elettorale, quindi avremo il tempo di rivedere se per caso avremmo
fatto degli errori.
Presidente
- Ha chiesto di parlare il Consigliere
Viberti, ne ha facoltà.
Viberti (DPROL)
- Dichiarazione di voto direi scontata,
anche perché non voglio far passare per fesso nessuno; quindi non
mi asterrò ma voterò contro per maggior chiarezza di posizione. Con
questo non voglio dire che chi si astiene non ha una posizione
chiara, la mia è stata più che motivata e comunque a questo livello
ognuno può avere le opinioni che crede, per fortuna.
In questa dichiarazione di voto mi permetto ancora di porre una
domanda che è questa: chi sono quelle due società che costituiscono
la SAISET, la Adicat che ha il 70% ed è stata costituita in Milano,
e la Sisat che ha il 30% ed è sta costituita a Saronno? Di chi sono
queste due società che - pare - abbiano lavorato alle Bahamas? Chi
è questo Amministratore delegato che da noi forse è fin troppo ben
conosciuto, ma fino a che punto? Cosa è andato a fare negli USA?
Quali interessi rappresenta? Vorrei saperlo proprio per evitare di
fare quel moralismo di cui mi si accusa qui, quando poi di
moralismo se ne fa ad ogni piè sospinto, ed è questa la riprova di
come le parole cadano a rotoli in questa sala senza venir mai
ascoltate.
Il Presidente della Giunta ha riconosciuto una volta tanto con
nostro piacere che la nostra posizione non è come invece da altri
sostenuto, di poco valore; ma è una delle due possibili soluzioni
rispetto al problema Casa da gioco di Saint-Vincent: e qui do atto
al Presidente della Giunta di essere una persona che almeno ha una
reale visione delle cose e dei fatti. La Casa da gioco c'è; avevamo
fatto a suo tempo una proposta per chiuderla ma la maggioranza ha
fatto le sue scelte e noi su questo non sindachiamo. Però ho avuto
il piacere finalmente di sentire dire che è importante gestirla
bene - e su questo sono d'accordo anch'io - perché meglio la
gestiamo, meglio è per tutti. Quindi per chi ci accusa di
moralismo, di utopismo, di non essere reali, valgano le parole del
Presidente della Giunta a smentire. Piuttosto invece non posso
concordare con la posizione che il Presidente della Giunta ha preso
sulla questione delle mance, anche se debbo riconoscere che è
quella che meglio risolve il problema all'interno e all'esterno di
questa sala. La sua è una posizione chiara che porterà a lui
personalmente degli indubbi vantaggi; non credo che porti
altrettanti vantaggi all'Amministrazione regionale. D'altra parte
anche questa è un'opinione, il Presidente della Giunta ne ha
espressa una diversa dicendo che è proprio mettendo il naso in
queste cose che potremo procurare dei danni all'Amministrazione
regionale. Le opinioni - si sa - sono molte e possono essere
condivise o meno.
Certo è che questa convenzione appare piuttosto oscura e di
difficile comprensione; fra un anno ci ritroveremo a doverla
riesaminare - sempre che l'esecutivo sia questo e mantenga gli
impegni - e dovremo vedere cosa è successo e su questo non ci sono
dubbi. Però nel corso dell'anno, quando dovranno essere prelevate
le quote parti che spettano alla SITAV ed alla Regione, ho paura
che ci saranno dei problemi a causa della facile interpretazione di
parte di alcuni degli articoli. Mi stupisco che il Presidente della
Giunta, così preciso, lasci passare dei punti in questa convenzione
che lasciano immaginare che ci saranno dei problemi. Un punto lo ha
già detto il Consigliere Mafrica, là dove si dice "Per quanto non
previsto, si richiamano, in quanto applicabili ecc. "per pensare
che su una cosa del genere non ci saranno dei problemi, bisogna
proprio chiudersi il naso, occhi e bocca e lasciare aperto
qualcos'altro.
Ed ancora il Consigliere Mafrica si è già richiamato a quel "nei
modi meglio visti", dico che se siamo in quelle condizioni non
avremo mica molte cose da dire, se non lamentarci per il
dolore.
L'art. 7 dice: "La SAISET si impegna a garantire e garantisce
per la propria attività l'introito minimo annuo di un miliardo di
lire ecc. ". Non so cosa voglia dire la prima frase, forse che se
la SAISET guadagna 100 milioni, metterà lei la differenza? Allora
vuol dire che la SAISET è più abile di noi, altrimenti non verrebbe
a proporci una cosa del genere e noi l'accettiamo supinamente. Ce
ne sono altri - già citati prima - di problemi in questa
convenzione che dovrebbero imporci di non votare. Qualcuno ha
provato ancora una volta molto timidamente e ingenuamente di
modificare all'ultimo momento ed il risultato è che andiamo di
nuovo a gestire posti di lavoro senza sapere come verranno
spartiti. Mi auguro che la riunione richiesta sia servita anche a
questo, in modo che non dovremo poi avere ulteriori discussioni al
momento del veto del Presidente della Giunta su questo o quel
personaggio. Di conseguenza la nostra valutazione mi pare più che
chiara rispetto a questo problema, non voglio annoiare
ulteriormente il Consiglio e concludo ribadendo il nostro voto
contrario.
Presidente
- Ha chiesto di parlare il Consigliere Lanivi,
ne ha facoltà.
Lanivi (DP)
- Stamani il Consigliere Maquignaz aveva
richiesto un rinvio perché su questo tema così delicato ci fosse
dato il tempo di arrivare ad un migliore approfondimento e poter
votare poi con il massimo di possibilità di giudizio e conoscenza
del problema stesso. Questo tipo di riflessione non c'è stata data,
quindi in coerenza dichiaro che il Consigliere Maquignaz ed io ci
asterremo dalla votazione. Questa astensione - come ha premesso il
Consigliere Borbey - non ha significato di sfiducia alla Giunta né
vuole significare modificazione di rapporti del Movimento dei
Democratici Popolari con le altre forze della maggioranza.
Presidente
- Metto in votazione l'oggetto n. 16 del
deliberato 1 e 2 nella convenzione integrata con l'emendamento
approvato dal Consiglio.
Esito della votazione:
Presenti: 30
Votanti: 21
Astenuti: 9 (Gruppo comunista, Maquignaz e Lanivi)
Maggioranza: 16
Favorevoli: 20
Contrari: 1
Il Consiglio approva
Presidente
- Colleghi Consiglieri, sono le 19,08; la
Presidenza propone - siccome ci dobbiamo rivedere fra pochi giorni
- di fare stasera ancora due oggetti: il 17 ed il 19; il 17 per
esaurire gli argomenti di cui è relatore il Presidente della Giunta
ed il 19 perché trattasi di una votazione segreta che dovrebbe
essere fatta. Il Consiglio è d'accordo?
Passiamo alla discussione dell'oggetto n. 17.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK