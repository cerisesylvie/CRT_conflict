Consiglio Regionale della Valle d'Aosta - Oggetto del Consiglio n. 560 del 26 giugno 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 560 del 26 giugno 2014 - Resoconto
OGGETTO N. 560/XIV - Interpellanza: "Situazione degli
interventi previsti sulla struttura della piscina coperta di
Aosta".
Presidente
- La parola alla Consigliera Certan.
Certan (ALPE) -
Merci Monsieur le Président.
La piscina regionale di Aosta, la piscina coperta, dal 3 giugno
è stata chiusa con circa un mese di anticipo, a seguito di un
provvedimento dirigenziale datato 10 aprile 2014, che decideva in
via d'urgenza, per un importo di, mi pare, 13 mila e 600 euro, di
procedere a delle prove, di staticità, prove di carico e sui
materiali. Come piccola premessa, ricordo che la concessione dei
servizi di gestione degli impianti sportivo-natatori di Aosta,
Pré-Saint-Didier e Verrès e delle relative piscine scade il
prossimo anno, il 30 settembre 2015. Mi pare che fosse di 9 anni,
quindi dal 2006, adesso il prossimo anno scade. Ci rendiamo conto
che la struttura sportiva, proprio per la sua storia - mi pare che
abbia sui 35 anni circa - e per la sua funzione, possa necessitare
di adeguamenti, di sistemazioni, di manutenzioni, però ci chiediamo
quali siano state le gravi motivazioni che abbiano fatto assegnare
in via d'urgenza prima la perizia, subito dopo i lavori, (a seguito
di questa perizia). Sicuramente sarà stata fatta in modo
approfondito e avrà quindi evidenziato dei problemi veramente
gravi. Ci chiediamo se l'analisi che è stata fatta è stata fatta in
modo diciamo complessivo o solo per alcune parti. Io ho letto le
varie ordinanze, e nel provvedimento c'è scritto: "visti gli
interventi individuati consistono sinteticamente in prove di
carico, prove di integrità, prove di resistenza, prove di
carbonatazione, prove a trazione sulle barre di armatura". Ecco, mi
chiedo, quindi, se siano state fatte prove complessive o se queste
siano state fatte a seguito di un problema diciamo più limitato, e
quindi si interverrà solo su quello.
In fin dei conti, guardando un po' i tempi, è vero che la
stagione della piscina si sarebbe protratta solo di qualche
settimana, poiché di solito la piscina coperta veniva già,
abitualmente, chiusa verso il mese di luglio, ma non possiamo non
sottolineare che questa scelta di chiusura, diciamo un po'
repentina e improvvisa ha creato non pochi disagi agli utenti. I
ragazzi che si stavano preparando per le competizioni nazionali, si
sono ritrovati senza sede di allenamento, hanno dovuto comunque
provvedere ad altre soluzioni, a dei rattoppi. E poi anche a tutti
gli utenti che frequentavano i vari corsi organizzati da società
sportive questa chiusura ha creato un disagio. Capisco che in certi
casi è chiaro che la sicurezza va messa al primo posto, quindi per
carità, ci chiediamo però se non potessero essere fatte altre
scelte. Non possiamo neppure non considerare che le strutture,
diciamo le piscine, in Valle d'Aosta, ma in particolare nella zona
attorno ad Aosta, dove gravita chiaramente un'utenza maggiore,
stiano attraversando un periodo non proprio roseo, non facile,
direi, non felice. La piscina di Variney, che mi rendo conto non è
regionale, è della comunità montana, ma che comunque ha richiesto e
ha utilizzato soldi pubblici, a neppure cinque anni dalla sua
ristrutturazione è stata chiusa e necessita di nuovi lavori. E mi
pare che sia in atto o è già stato chiuso, in questo periodo, un
nuovo appalto.
Ecco, ora a seguito di tutte queste premesse, ci rendiamo anche
conto che la piscina scoperta di Aosta che in estate si fa già
carico di tutti i centri estivi e di tutta un'utenza che la
utilizza in quel periodo, da metà settembre non potrà più essere
utilizzata in modo regolare, non potrà coprire sicuramente tutti i
corsi che venivano fatti dai vari centri nuoto. Tenuto conto,
quindi, di questo e anche a seguito di quanto dicevamo, penso ieri,
nella discussione molto più generale sull'assestamento di bilancio,
la realtà sicuramente è cambiata e per poter garantire gli stessi
livelli (se vogliamo dei servizi), gli stessi livelli standard dei
servizi, a cui eravamo abituati, e anche quelli delle
infrastrutture, è necessario, a maggior ragione, ottimizzare e
razionalizzare, programmare interventi in modo oculato e
possibilmente anche in modo lungimirante. Proprio a seguito di
questo chiediamo quale sia la situazione attuale, so che i lavori
stanno partendo in questi giorni, quali siano gli interventi
previsti e ci spingiamo un po' oltre, chiediamo anche se per caso
avete fatto delle valutazioni di "costruzione" di nuove piscine qui
attorno, perché sa che a volte le notizie viaggiano e poi si
trasformano, allora vorremmo avere da lei conferme o smentite,
proprio per essere precisi e poi quali saranno gli intendimenti
dell'Amministrazione regionale per dare la risposta, soprattutto
per quanto riguarda il mese di settembre, all'utenza nel momento in
cui chiuderà la piscina scoperta. Grazie.
Presidente -
La parola all'Assessore Marguerettaz.
Marguerettaz (UV) -
Grazie per l'interpellanza. Una botta
di entusiasmo sulle piscine. Sicuramente le preoccupazioni e le
domande che si è posta la collega Certan sono esattamente quelle
che ci siamo posti io e il collega ai lavori pubblici, prima il
collega Marco Viérin, oggi Presidente, e oggi Mauro Baccega. Su
questo argomento le scelte di natura politica sono ridotte al
lumicino, nel senso che come è stato detto nella presentazione, a
fronte di una valutazione tecnica, che evidenzia dei problemi di
stabilità e di sicurezza, non possono che esserci degli atti
urgenti, che sono rivolti a superare queste criticità. Faccio
semplicemente una premessa: sull'argomento piscina ci stiamo
muovendo per un'analisi di prospettiva, per capire gli spazi acqua
che dovranno essere assicurati, se dovranno essere assicurati con
un intervento sulla piscina attuale, o con la realizzazione di una
nuova piscina. Sono argomenti che ci hanno già occupato nella
precedente legislatura: allora per avere tutti gli elementi per
poter valutare compiutamente, era stata avviata questa campagna di
analisi, per andare a immaginare uno scenario futuro. Devo dire che
con le strutture dei lavori pubblici mi pare sia stato affrontato
un percorso molto correttamente, coinvolgendo la Federazione
italiana nuoto, i gestori, proprio per capire anche in prospettiva
le scelte che facciamo come potranno poi essere sostenute, perché
non sfuggirà a nessuno che negli anni passati abbiamo avuto una
certa disponibilità che ha permesso la costruzione di diverse
infrastrutture.
Oggi abbiamo un problema opposto, cioè quello di mantenerle e il
percorso è un percorso decisamente impegnativo e ci troviamo delle
sorprese, come in questo caso, sull'attività di analisi, di
approfondimento, che hanno evidenziato delle carenze su una serie
di pilastri a piano acqua, che devono essere sostanzialmente
irrobustiti con elementi di acciaio, con attività, di
consolidamento...grazie architetto Chatrian. L'intervento, quindi,
- credo ci saranno i progetti, perché è la struttura
dell'Assessorato opere pubbliche che se ne occupa - sarà un
intervento che supera i 200 mila euro, per sistemare tutti i
pilastri. Quali sono gli intendimenti: sono ovviamente intendimenti
che nel nostro desiderio sono riconducibili a creare meno problemi
possibili all'utenza. È vero, che è stata una chiusura repentina,
ma da questo punto di vista c'era una soluzione di back-up, è stato
detto, con la piscina scoperta. Non è che la piscina scoperta non
avesse già un'utenza, ed è chiaro che questa si sovrappone a
un'utenza già esistente, ma era la soluzione meno traumatica,
sollecitare affinché i lavori partissero nell'estate, periodo in
cui perlomeno esiste una soluzione B e cercare di velocizzare tutte
le attività in modo tale da concludere i lavori per settembre, così
che alla chiusura della piscina scoperta possa riprendere
l'attività della piscina coperta. Questa era, quindi, la nostra
intenzione, d'intesa con l'Assessorato opere pubbliche che segue il
progetto, prestare una attenzione particolare ai tempi, per
velocizzare il processo e concludere questi lavori per il mese di
settembre con la riapertura della piscina coperta e la chiusura
della piscina scoperta.
Presidente -
La parola alla collega Certan.
Certan (ALPE) -
Grazie Assessore per la risposta.
Prendiamo atto dei "desideri principali" che anche come Governo
regionale avete sicuramente. Come ha detto lei, la staticità e la
sicurezza chiedono degli interventi immediati. Il passaggio che lei
ha fatto...è soprattutto importante, in un discorso di prospettiva,
sulle analisi di prospettiva per assicurare gli spazi acqua
all'utenza. Ecco, su questo direi che, visto che avete colto due
piccioni con una fava, perché facendo un'analisi più di prospettiva
avete anche colto dei problemi che in questo modo hanno potuto
avere una soluzione senza creare dei danni, ecco ci chiediamo, vi
chiediamo di fare in modo molto approfondito l'analisi, questa
analisi di prospettiva soprattutto per quanto riguarda l'eventuale
costruzione di nuove strutture. Oggi l'ho visto un po' più cauto
anche sulla situazione aeroportuale, quindi vedo che probabilmente
il tempo spesso è signore e poi risolve lui i problemi. In questo
caso non solo il tempo, ma anche altre situazioni, hanno
evidenziato che il problema di manutenzione di queste strutture è
attuale come lo ricordava lei. Anche perché credo che sul
territorio potrebbero essere valorizzate magari altri tipi di
strutture che non sono regionali, ma possono essere comunali e
delle Comunità montane, e quindi essere in qualche modo valorizzate
e sostenute. Mi rendo conto che le piscine, così come i campi
sportivi e tutto necessitano di lunghezze, di profondità eccetera,
soprattutto per le competizioni nazionali e comunque per tutte le
gare Fin, quindi mi rendo conto che non possono essere utilizzate
altre piscine, però ecco, penso che possa essere fatta un'analisi
anche complementare e quello che non può essere fatto in una certa
struttura, può essere in qualche modo sviluppata in un'altra. Le
chiediamo, quindi, che prima di mettere in campo altre grandi
opere, si faccia una valutazione più attenta dell'esistente.
Grazie.
Presidente -
Punto 20 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK