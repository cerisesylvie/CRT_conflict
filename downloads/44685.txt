Consiglio Regionale della Valle d'Aosta - Oggetto del Consiglio n. 1628 del 22 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1628 del 22 giugno 2022 - Resoconto
OGGETTO N. 1628/XVI - D.L. n. 65: "Disposizioni concernenti
la concessione di contributi in favore delle piccole stazioni
sciistiche di interesse locale". (Reiezione di due ordini del
giorno. Approvazione di un ordine del giorno).
Bertin (Presidente) -
Passiamo ora al punto n. 3.02
dell'ordine del giorno. Si è prenotato il consigliere Chatrian a
cui passo la parola.
Chatrian (AV-VdA Unie) -
Solo per richiedere una breve
sospensione per una riunione di maggioranza.
Presidente -
È accolta la richiesta, il Consiglio è
sospeso.
La seduta è sospesa dalle ore 09:43 alle ore 10:07.
Bertin (Presidente) -
Possiamo riprendere. Siamo al punto
n. 3.02, il D.L. 65 sugli impianti da sci. Il D.L. in questione è
composto da quattro articoli, sono stati depositati due emendamenti
della IV Commissione e un sub emendamento dell'Assessore.
Inoltre vi sono, come detto in precedenza, tre ordini del
giorno. Il relatore del disegno di legge in questione è il
Presidente della IV Commissione, consigliere Grosjacques, che si è
prenotato e a cui passo la parola per la relazione.
Grosjacques (UV) -
Il presente disegno di legge
regionale, votato all'unanimità nelle competenti Commissioni, II e
IV, intende disciplinare la concessione di contributi in favore
delle stazioni sciistiche di piccole dimensioni - aventi non più di
tre impianti aerei e caratterizzate da un bacino di utenza
prevalentemente locale - ed è finalizzato a garantirne la
continuità del servizio, anche nei periodi della stagione
invernale, durante i quali l'affluenza di utenti risulta
significativamente bassa.
Tale disegno di legge discende dall'impegno assunto dal Governo
regionale attraverso l'approvazione in data 14 gennaio 2021 della
risoluzione consiliare avente come oggetto "Impegno al mantenimento
e all'incremento dell'offerta turistica dell'impianto sciistico del
Weissmatten e dei piccoli comprensori sciistici regionali.
Valutazione sull'evoluzione del modello gestionale e di sviluppo
del sistema degli impianti di risalita regionali" e della
successiva adunanza della IV Commissione consiliare del 28 ottobre
2021, al termine della quale era stato dato mandato all'assessore
Bertschy di predisporre un testo di legge che, anche attraverso il
sostegno finanziario pubblico, potesse garantire una
riorganizzazione complessiva di tutti i piccoli comprensori
sciistici presenti sul territorio regionale.
Uno degli obiettivi principali del testo che oggi ci apprestiamo
a votare è il riconoscimento del ruolo fondamentale delle piccole
stazioni sciistiche nell'economia delle nostre comunità di montagna
come strumento di sviluppo socio-economico, legato da un lato al
sostegno delle attività turistico-ricettive e commerciali del
territorio, attraverso la garanzia di continuità di apertura per
l'intera stagione invernale, e dall'altro al mantenimento della
popolazione nei Comuni sui quali insistono tali impianti,
attraverso la conferma di numerosi posti di lavoro i quali, nel
caso di chiusura degli stessi, sarebbero difficilmente sostituibili
con altre iniziative imprenditoriali aventi uguale ricaduta in
termini occupazionali.
Le piccole stazioni sciistiche, oggetto del provvedimento in
esame, sono attualmente dodici, sette delle quali incardinate nelle
grandi società Cervino S.p.A. con Chamois, Pila S.p.A. con
Saint-Rhémy, Crevacol e Cogne e Monterosa S.p.A. con Ayas Antagnod,
Brusson, Palasinaz, Champorcher e Gressoney Weissmatten e le cinque
di proprietà delle amministrazioni comunali di La Magdeleine,
Rhemes-Notre-Dame, Valgrisenche, Ollomont e Saint-Vincent Col de
Joux, che ne affidano la gestione in sub-concessione a società o
enti diversi.
L'impegno di spesa previsto dal disegno di legge, stabilito in 2
milioni di euro all'anno per i prossimi tre anni, dovrebbe
consentire, sulla base delle simulazioni effettuate dai competenti
uffici con riferimento alle ultime stagioni pre-pandemia, di dare
copertura a circa due terzi del possibile deficit previsto da tali
stazioni e il contributo sarà calcolato per ognuna di esse per ogni
giornata di bassa affluenza come differenza tra il ricavo medio
giornaliero di bigliettazione delle giornate di alta affluenza e il
ricavo medio giornaliero di bigliettazione delle giornate di bassa
affluenza, intendendosi per tali le giornate dal lunedì al venerdì
e con esclusione dei periodi indicati al primo comma dell'articolo
2.
Non dobbiamo però considerare questo disegno di legge e il
relativo impegno di spesa semplici strumenti di ripianamento delle
perdite generate dalle piccole stazioni ma, al contrario, questa è
una legge ambiziosa che lancia una sfida al territorio tutto
intero, enti locali ed operatori economici in primis, affinché
tutti insieme creino i presupposti che consentano di mettere in
campo dei progetti e delle azioni miranti a invertire il paradigma
della gestione e della fruizione dei piccoli comprensori sciistici,
creando sinergia tra gli stessi comprensori nell'offerta alla
clientela, anche attraverso un utilizzo turistico multi-stagionale
dei territori in questione, con l'obiettivo di aumentare in modo
considerevole le presenze turistiche.
Tutto questo dovrà concretizzarsi ai fini dell'ottenimento dei
contributi previsti dal disegno di legge attraverso la redazione di
accordi di cooperazione tra le società di gestione degli impianti e
i Comuni interessati da attività di esercizio delle piccole
stazioni sciistiche, ma, più in generale, con i territori aventi
una ricaduta diretta in termini commerciali e occupazionali dai
benefici derivanti dalle misure di sostegno presenti all'interno
del disegno di legge.
Con riferimento agli accordi di cooperazione che ho appena
citato - i cui criteri saranno condivisi dal Governo regionale con
il gruppo di lavoro costituito per effetto del sub-emendamento
presentato questa mattina dall'assessore Bertschy, in adesione al
suggerimento dell'assemblea del CPEL e condiviso dalla IV
Commissione consiliare, che introduce il comma 5bis dell'articolo 2
e che si tradurrà in una deliberazione di Giunta - gli stessi
potranno comprendere, a titolo esemplificativo e non esaustivo,
azioni quali la bigliettazione unitaria tra le piccole stazioni,
con particolare riferimento a determinati target di clientela; il
sostegno agli investimenti sul comprensorio; lo sviluppo di
attività accessorie all'uscita discesa; la creazione di servizi
aventi una ricaduta diretta sulla gestione della stazione, quali ad
esempio parcheggi, connettività gratuite, ricariche per auto
elettriche e, più in generale, tutte le attività che i singoli
territori riterranno utili per gli obiettivi fissati nel presente
disegno di legge.
Il testo di legge tiene forzatamente conto degli aspetti
connessi alla disciplina euro unitaria in materia di aiuti di Stato
e ha come principi di riferimento l'articolo 174 del trattato sul
funzionamento dell'Unione Europea riguardante le Regioni più
disagiate, nonché la decisione 676/2002 della Commissione Europea,
che ha escluso dagli aiuti di Stato i contributi pubblici in favore
delle piccole stazioni sciistiche d'interesse locale aventi
specifiche caratteristiche, che la Regione autonoma Valle d'Aosta
ha fatto proprie attraverso l'approvazione della legge regionale
8/2004.
Più in generale, la previsione di un corrispettivo in favore
delle stazioni di piccole dimensioni il cui servizio non rientra
tra quelli d'interesse economico generale, basato solo ed
esclusivamente sul presupposto che le stesse versino in una
condizione di perdita strutturale, rischierebbe - almeno in linea
teorica - di configgere con i principi di economicità, efficacia ed
efficienza dell'azione amministrativa.
Proprio per tali ragioni, il sostegno economico previsto dal
presente disegno di legge è riferito solo ed esclusivamente alle
giornate di bassa affluenza dell'utenza, con la finalità di
garantire la continuità nell'apertura del servizio, anche nei
periodi di scarso afflusso, con particolare riferimento all'inizio
e alla fine della stazione sciistica, periodi durante i quali non
vi sarebbero le condizioni dal punto di vista economico per una
continuità di apertura.
Il disegno di legge ha ottenuto il parere positivo
dell'assemblea del CPEL con alcune osservazioni che sono state
oggetto di attenta analisi in IV Commissione e che sono state
inserite nel testo all'attenzione oggi di questo Consiglio, nonché
dell'Associazione valdostana impianti a fune che, nel corso
dell'audizione, ha voluto porre l'accento sugli effetti positivi
derivanti dall'approvazione di quest'importante provvedimento
sull'economia, non soltanto dei Comuni direttamente interessati, ma
più in generale su tutto il sistema neve della nostra regione.
Ci apprestiamo a votare un disegno di legge di grande
importanza, a sostegno delle comunità della nostra regione sulle
quali insistono le dodici piccole stazioni sciistiche, un
provvedimento con un orizzonte triennale al termine del quale
dovranno essere misurate le effettive ricadute generate in termini
di maggiori attività intraprese dagli enti locali e da tutti gli
attori coinvolti nei comprensori interessati e di miglioramento,
per quanto possibile, del risultato economico degli stessi.
Siamo quindi chiamati tutti a un attento e scrupoloso lavoro,
con l'obiettivo di non vanificare le positive e immediate ricadute
derivanti dall'applicazione di questa legge e non essere costretti,
al termine del triennio, a dover assumere decisioni dolorose ma a
questo punto non più rinviabili nei confronti anche di una sola
delle piccole stazioni oggetto del presente provvedimento
legislativo.
In conclusione, prima di procedere all'esame dell'articolato,
consentitemi di ringraziare il Governo regionale, e in particolare
l'Assessore Bertschy, titolare della delega sugli impianti a fune,
per aver voluto dare attuazione, attraverso il disegno di legge 65,
a quanto deciso da questo Consiglio regionale, con l'approvazione
unanime della risoluzione del 14 gennaio 2021, nonché le competenti
strutture dell'Assessorato e in ultimo, non certamente per ordine
d'importanza, tutti i Commissari e i colleghi Consiglieri per la
grande attenzione prestata a questo disegno di legge e per il
contributo fornito nel corso delle riunioni di Commissione per
l'esame del testo, i cui preziosi suggerimenti hanno certamente
contribuito a migliorarne i contenuti.
Il presente D.L. si compone di quattro articoli.
L'articolo 1 dispone l'oggetto e le finalità della legge.
L'articolo 2 illustra le modalità relative alla determinazione
ed erogazione del contributo alle società di gestione degli
impianti ed ai Comuni interessati da attività di esercizio di
piccole stazioni sciistiche. All'articolo in questione sono stati
inseriti due emendamenti che costituiscono i commi 4 e 5 e che sono
stati approvati dalla IV Commissione contestualmente al presente
disegno di legge nonché il sub-emendamento 1 che introduce il comma
5bis relativo alla costituzione del tavolo di lavoro.
L'articolo 3 reca la disposizione transitoria e l'articolo 4
reca infine le disposizioni finanziarie.
Presidente -
A questo punto apriamo la discussione
generale sul disegno di legge 65. La discussione generale è aperta.
Si è prenotato il consigliere Aggravi, ne ha facoltà.
Aggravi (LEGA VDA) -
Questo disegno di legge rappresenta
oggi la risposta di breve termine al problema della continuità
dell'apertura del servizio reso dalle stazioni sciistiche di
piccola dimensione, una soluzione elaborata tra le maglie non certo
larghe della normativa euro unitaria, fatta da quell'Europa che
tanto piace a parole ma le cui conseguenze dirette finiscono poi
per non piacere a tanti suoi ultras, come in questo caso.
Considerando il principio per cui il servizio reso da queste non
rientra tra quelli d'interesse economico generale e il cui
eventuale stato di perdita strutturale, ovvero d'inattività, possa
generare non poche ricadute negative sulla sopravvivenza d'intere
comunità di Valle.
Per l'appunto, come si legge nella relazione al disegno di
legge, il sostegno economico introdotto è riferito esclusivamente a
quelle giornate di bassa affluenza da parte dell'utenza, quelle
giornate che potrebbero risolversi nella chiusura dell'impianto da
parte del concessionario, come diceva il relatore di legge; un
disegno di legge che nasce dall'impegno di questo Consiglio preso
nel gennaio scorso a fronte della presentazione di una petizione
popolare finalizzata al mantenimento e incremento dell'offerta
turistica costituita dall'impianto sciistico del Weissmatten, sito
nel Comune di Gressoney-Saint-Jean.
Petizione successiva a quella discussa nel corso della
precedente consiliatura riguardante l'impianto di Antagnod, luoghi
diversi dinamiche simili.
Ebbene, va detto che questa legge più di così non poteva fare,
almeno a fronte del quadro normativo attuale, della perseguibilità
di una soluzione di natura prettamente normativo
amministrativa.
Proprio a tal riguardo infatti alla petizione fece seguito una
risoluzione multi partisan intitolata: "Impegno al mantenimento e
all'incremento dell'offerta turistica dell'impianto sciistico del
Weissmatten e dei piccoli comprensori regionali. Valutazione
sull'evoluzione del modello gestionale di sviluppo del sistema
degli impianti di risalita regionali", volta, tra l'altro, a
impegnarsi a predisporre in tempi brevi un disegno di legge
regionale che, anche attraverso il sostegno finanziario pubblico,
possa garantire una riorganizzazione complessiva di tutti i piccoli
comprensori sciistici presenti sul territorio regionale.
Fatto il primo pezzo, tocca mettere mano al secondo, in linea
tra l'altro con l'ulteriore impegno a valutare e definire un nuovo
modello di gestione e sviluppo delle stazioni sciistiche
valdostane.
Non una questione di poco conto, non una scelta semplice, un
dossier che potrebbe rischiare di essere trattato con troppa
rapidità o in emergenza, ovvero anche solo parzialmente, status
tipico della maggior parte delle leggi che questa consiliatura sta
affrontando.
Dico questo perché da alcune parti, così come anche nei richiami
dell'ultimo documento di economia e finanza regionale, la soluzione
sembrerebbe essere semplice: fare una sola società di gestione
degli impianti a fune valdostani.
Avevate dubbi che si potesse affrontare una questione di società
ad azionariato pubblico con la nascita di una nuova e sola società?
Mi auguro che questa prima legge non sia antesignana di un errore
di tale portata.
Chi compra la scatola prima di scegliere il contenuto?
Dico questo perché, al di là della dimensione economica delle
singole realtà, gli elementi da considerare in valutazione
complessiva del modello di gestione e sviluppo - nonché anche di
finanziamento, perché spesso ce lo dimentichiamo - sono per lo più
i medesimi, tra cui, ad esempio, il mercato di riferimento;
l'offerta alla clientela, offerta fatta anche dalle strutture,
dagli impianti, dai servizi; la struttura societaria di governance;
la struttura finanziaria delle società e le strategie di vendita e
promozione, di sviluppo e d'investimento, e potrei andare oltre,
però occorre metterli tutti in fila questi elementi, considerarli
tutti e valutarli tutti, non a pezzi.
Non anticipo nulla, ma per i nostri ordini del giorno chiediamo
di poter avere aggiornamenti su quanto si sta facendo per valutare
lo stato dell'arte, nonché le possibili evoluzioni del modello dei
nostri impianti a fune. Sarebbe davvero inutile parlare di piccoli
o grandi comprensori senza aver chiaro l'obiettivo futuro a cui
vogliamo tendere.
Inutile parlare di scelte di sviluppo turistico dello sci, così
come anche di regresso turistico, che tanti guru della decrescita
triste fomentano dopo l'applicazione dei regimi di lockdown.
Per inciso, non si vive di sole ciaspole e di sole pelli, perché
è giusto considerare a monte tutti gli elementi necessari per
capire cosa stiamo facendo e soprattutto dove vogliamo e possiamo
andare.
Tutti questi sono interventi che costano e impegnano risorse
pubbliche e non solo nel breve, medio e lungo periodo, e proprio
per questo occorrerà ben considerare la questione relativa alla
struttura finanziaria dell'attuale futuro modello di gestione e
sviluppo dei nostri comprensori, perché oggi necessariamente
l'azionista è la Regione e, come abbiamo visto in questi anni, sia
questa che il suo braccio destro in house, la Finaosta, si sono
mossi a vario titolo e con vari mix di finanziamento che oggi,
insieme a quello bancario, sono i canali tipici di reperimento
delle risorse necessarie.
Sembra - anzi, è banale quello che dico - ma al di là della
sopravvivenza di realtà fondamentali per l'economia delle annesse
comunità, vi è la necessità, non soltanto legata al cambiamento
climatico - e lo dico così i decrescenti tristi sono contemplati
anche in questo passaggio - bensì anche e soprattutto alla
realizzazione e sostenibilità d'investimenti e delle manutenzioni
future, perché ci si rende poi conto delle manutenzioni solo quando
gli impianti sono già fatti, bisogna anche considerare il futuro e
la sostenibilità di queste scelte, come la sostenibilità delle
scelte anche in materia societaria.
È più sostenibile una sola società o tante società o alcune
società? Sono tutti elementi da considerare prima di fare le
leggi.
Quello di oggi non è che un piccolo passo, quello che dobbiamo
invece fare domani è una seria camminata risolutiva verso un
modello che non può certo assomigliare a un carrozzone travestito
da berlina fiammante; tuttavia la forza per farla, la camminata, mi
sembra che oggi qui non ci sia proprio, e di questo è meglio che i
tanti
maîtres à penser
siano pronti a prenderne atto, ad
assumersene i relativi costi morali e politici di circostanza,
perché non stiamo parlando di cose banali.
Presidente -
Consigliere Rollandin si è prenotato, ne ha
facoltà.
Rollandin (PA) -
La relazione che è stata fatta, credo
che sia coerente con quello che era il "dopo Weissmatten", quando
si è voluto dire che la situazione di Weissmatten non solo non era
l'unica, ma non doveva essere un elemento da sottovalutare, e
proprio in quell'occasione avevamo dato la possibilità e l'impegno
di esaminare le situazioni che qui sono già state riprese e che
comunque devono darci la possibilità di valutare in che termini si
è in grado di sostenere le difficoltà che già conosciamo.
Ci sono sicuramente dei problemi non secondari da affrontare,
perché se, da una parte, prima erano i Comuni che in qualche modo
cercavano di sostenere quello che succedeva nelle piccole stazioni,
oggi si dà una copertura, che non vuol dire pagare comunque, per le
esigenze che di volta in volta vengono... ma con un controllo ben
chiaro sulle possibilità d'intervento che devono essere tenute già
da questo primo anno, che sarà l'esempio di quello che si può fare,
quello che si può contenere e quali sono le differenze rispetto
agli anni precedenti, perché non è che sono cambiate le situazioni,
dovrebbero cambiare le modalità con cui si interviene per cercare
di evitare che ci siano le solite necessità d'intervenire a
posteriori; naturalmente se non sono i Comuni, è la Regione e
sarebbe una débâcle per quanto riguarda l'intervento che noi
vogliamo con questa legge.
Evidentemente, essendo il primo anno, è importante che ci sia
una continuità d'intervento da parte della Regione con i Comuni e
con le società che gestiscono queste situazioni.
Differenze sostanziali, perché quello che succede a Champorcher
o a Brusson non è uguale a Weissmatten, e così per le altre
situazioni.
Quando abbiamo discusso in Commissione di questo problema, si è
cercato di riuscire a mettere in riga tutto quello che si può fare
per prevenire i deficit, perché i deficit ci saranno, però capire
se questi sono giustificati, se sono in coerenza con quello che si
è voluto dire con questa legge, di dare cioè un'attività
preventiva, in modo tale che si possa arrivare alla fine dell'anno
con una valutazione oggettiva, seria e soprattutto che ci possa
dire che questo tipo d'intervento ha un suo valore, ha una sua
valenza se è in conseguenza delle indicazioni che sono state date e
che sono soprattutto mantenute.
Questa sarà una sfida non da poco, e la sfida è sia per quello
che interverrà direttamente con queste situazioni, perché anche
durante la discussione della legge si è parlato della differenza
che esiste tra questi sistemi che noi abbiamo e quindi su questo
dovremo tenerne conto fin dall'inizio, perché se arriviamo alla
fine il gioco è fatto e rischiamo di dire "Non funziona" e
cerchiamo di trovare un'altra situazione.
Non è così. Noi vogliamo intervenire, ma vogliamo intervenire
seguendo in modo coerente con quello che la stessa norma porta a
ottenere per riuscire ad avere un risultato positivo e quindi a
mantenere quei benefici che sono stati previsti e che possono dare
una continuità ai Comuni interessati.
Presidente -
Consigliere Lavy ne ha facoltà.
Lavy (LEGA VDA) -
Se un anno e mezzo fa avessimo pensato
che oggi ci sarebbe stata in discussione questa legge per il
mantenimento dei piccoli impianti, molto probabilmente qualcuno si
sarebbe messo a ridere, perché la sensibilità che c'era un anno e
mezzo fa... non in quest'aula, assolutamente, perché quest'Aula
comunque ha sempre dimostrato di avere una forte attenzione per i
piccoli impianti, ma fuori, è ovvio che mai ci si sarebbe aspettati
che si sarebbe arrivati a questo genere di percorso con questa
legge che, come è stato detto prima dal collega Aggravi, è l'unica
possibile.
È anche giusto capire il perché ci si è arrivati a questa legge,
che è assolutamente fondamentale proprio per il mantenimento del
territorio; più che altro credo che siamo tutti consci del fatto
che i piccoli impianti - soprattutto per quanto riguarda i Comuni
testata di Valle - sono assolutamente fondamentali per l'economia
di quei Comuni che, altrimenti, potrebbero già, vivono già
comunque, anche con questi impianti, in alcuni casi importante
sofferenza.
Ecco che però avere una legge che garantisce anche un minimo di
"Perequazione" fra i periodi di massima affluenza e minima
affluenza, con un eventuale - o meglio obbligatorio - ritorno poi
successivo sul territorio in quanto investimenti, era necessario
pensarci, proprio perché, se si vuole avere un futuro per questi
piccoli impianti, bisogna anche capire in che direzione si vuole
andare.
Come è già stato comunque detto anche prima dal collega Aggravi,
questa legge non dà una direzione vera e propria per il futuro
generale dei piccoli impianti, dà una direzione, un po' un taccone,
perché anche qui capire il perché si è arrivati a queste legge.
Se un anno e mezzo fa non avessimo avuto sul tavolo la petizione
per quanto riguarda la salvaguardia, la salvezza dell'impianto di
Weissmatten, se nella scorsa legislatura non ci fosse stata la
petizione per la salvezza dell'impianto di Antagnod,  credo
che molto probabilmente oggi noi questa legge non staremmo qui a
discuterla perché, parliamoci chiaro, al di là del problema magari
del Col de Joux, la questione dei piccoli impianti è uscita fuori
essenzialmente perché c'erano dei problemi in una società, e questa
società - lo sappiamo tutti - è la Monterosa Ski.
Erano state fatte scelte aziendali che miravano almeno a un
ridimensionamento, per non parlare magari di un'eventuale chiusura
di piccoli impianti, e lo si è visto anche proprio dalle azioni
portate qui in Consiglio con varie interpellanze, varie iniziative,
l'analizzo delle petizioni.
Se il problema non fosse stato lì, non fosse nato lì, oggi noi
non saremmo qui a parlare di questa legge che non sarebbe stata
credo forse neanche necessaria sotto tanti punti di vista. Magari
sarebbero usciti altri problemi successivamente, però ad oggi è
così.
Ecco perché comunque, al di là della legge che è buona - anzi, è
da ringraziare anche l'impegno dell'assessore Bertschy - bisogna
poi capire effettivamente come verrà poi attuata la legge perché,
per carità, ci sono delle garanzie, abbiamo visto anche la bozza di
delibera e quant'altro, che "Promettono" di avere una maggiore
cooperazione fra società, Amministrazioni locali e anche Ente
Regione, però poi bisogna capire nei fatti se effettivamente questa
cooperazione ci potrebbe essere o meno, perché lì il problema
principale sulla carta... anche fino ad ora, tendenzialmente, certe
società avrebbero dovuto collaborare con gli Enti locali e con la
Regione, cosa che purtroppo non è mai stata fatta.
Adesso ci sono tavoli in corso, per carità - lei potrebbe dire
così, Assessore, è anche vero - però valutiamo poi nei fatti, avere
un tavolo è un conto, però se non ci si riesce a mettere d'accordo,
è un altro paio di maniche.
Il problema però che viene fuori è: ma come la mettiamo con
certi amministratori che anni fa avevano certe posizioni riguardo
al mantenimento o no dei piccoli impianti?
Perché io alle conversioni sulla Via di Damasco, alle
folgorazioni sulla Via di Damasco ci credo assolutamente poco se
non niente; quindi credo che per una questione di etica, di
opportunità di morale, credo che nel futuro, quando verranno
rinnovate certe cariche, non è opportuno che certi amministratori
che tot anni fa avevano certe posizioni rimangano al loro posto,
anche perché andrebbero contro il senso della legge stessa, per il
mantenimento proprio dei piccoli impianti.
Ma se queste persone anni fa avevano certe posizioni che
vedevano almeno come minimo un ridimensionamento di alcuni piccoli
impianti e oggi hanno cambiato idea, io non so bene quanto possa
essere efficace ed efficiente collaborare con questi
amministratori, però qui poi successivamente verrà discusso anche
un ordine del giorno che, bene o male, servirà in qualche maniera a
controbilanciare certe posizioni prese nella società.
Però, ripeto, sulla carta questa legge ha delle grandi
potenzialità, proprio perché è una risposta che tante piccole
stazioni stavano aspettando, al di là poi quelle nelle società,
quelle comunali che sono andate in sub-concessione, però il fatto è
proprio quello. Come verranno poi attualizzati, attuati questi
accordi di programma, accordi di cooperazione fra società, Regione
ed Enti locali?
Sarà questa la vera sfida, quindi sappiamo benissimo che in
questo caso, l'abbiamo già dimostrato più volte, Assessore, da
parte del nostro gruppo e non solo, da parte mia in maniera
particolare, l'attenzione che c'è verso i piccoli impianti, e
proprio perché oggi vengono impegnati ancora altri soldi pubblici
per questi piccoli impianti che, sicuramente, se ci sarà una
virgola che non funzionerà nella gestione dei piccoli impianti in
alcune società, noi la questione la porteremo qui. Mi sembra
assolutamente logico e corretto proprio perché vengono impegnati
altri soldi.
Quindi io credo che questa legge sia buona, noi la voteremo
convintamente come abbiamo fatto in Commissione, come è nel nostro
DNA, nelle nostre battaglie che abbiamo sempre portato avanti per
il mantenimento dei piccoli impianti. Per carità, poi bisogna anche
fare una riflessione, perché, comunque, lo si vede dal clima:
tutti, anche chi ha un piccolo impianto, deve pensare ad un piano B
per quanto riguarda lo sci perché si vede che purtroppo oggi la
neve cala sempre di più, manca sempre di più, e quindi se non ci si
concentra anche un po' - e lì dipende molto anche dagli
amministratori locali - a un futuro, a un piano B, per quanto
riguarda il turismo, proprio perché certe località potrebbero
essere veramente spacciate... se non c'è uno sforzo oggi che, bene
o male, siamo ancora in tempo per prevedere un piano B, certe
località, certi Comuni e certi paesi rischieranno veramente di
morire, come purtroppo sta già capitando.
'
Presidente -
Si è prenotato il consigliere Segretario
Jordan a cui passo la parola.
Jordan (AV-VdA Unie) -
Il disegno di legge rappresenta -
come detto bene dal consigliere Grosjacques - il riconoscimento del
ruolo delle piccole stazioni sciistiche, un ruolo fondamentale per
lo sviluppo socio-economico dei territori e dei comprensori
territoriali dove insistono queste stazioni.
Queste stazioni sono caratterizzate da tensioni finanziarie
legate per lo più a questioni strutturali, anche per le loro
ridotte dimensioni; aspetti finanziari che però sono ampiamente
compensati dalle ricadute sull'indotto, ricadute significative che
hanno permesso negli ultimi decenni lo sviluppo in ambito
turistico, e non solo, di molti territori, contribuendo così in
maniera significativa all'arricchimento dell'offerta turistica
invernale di tutta la regione, oltre che assicurare lavoro e
sviluppo imprenditoriale.
Intelligente è la proposta dell'assessore Bertschy d'intervenire
esclusivamente a sostegno nelle giornate e nei periodi di bassa
affluenza e nei periodi in cui per diseconomicità gli impianti
potrebbero essere chiusi o non aperti dal concessionario.
Oltretutto il garantire continuità di apertura produce effetti
positivi rispetto al mantenimento dell'offerta turistica.
La norma consente alle piccole stazioni di avere un dignitoso
equilibrio finanziario, soprattutto nei confronti delle più grandi
società in cui alcune di esse sono accorpate.
Assolutamente interessante e sfidante - ed è stato ricordato -
oltre che di assoluta responsabilità, è la condizione vincolante
per la definizione degli accordi di cooperazione, degli accordi di
promozione e di sviluppo tra le società e i Comuni dove sono
evidenti le ricadute dirette e indirette derivanti dagli impianti;
azioni che devono vedere i Comuni protagonisti nelle azioni di
sviluppo, delle azioni sinergiche, azioni che possano coniugare i
piani gestionali, societari, con le strategie di sviluppo
territoriale dei Comuni e dei comprensori.
Questa norma infine valorizza - ed uso nuovamente il termine
"Dignitoso" - la gestione delle piccole stazioni dove il termine
"Piccolo" si riferisce esclusivamente al numero d'impianti aerei e
non assolutamente rispetto alla qualità del servizio delle piste
dell'offerta turistica dove sia i dipendenti delle società che gli
operatori turistici operano con professionalità e passione e
attaccamento al territorio, che anche in un turismo non di massa,
può fare la differenza in questi momenti.
Presidente -
Qualcun altro vuole intervenire in
discussione generale? Consigliere Ganis, ne ha facoltà.
Ganis (LEGA VDA) -
Grazie all'approvazione di questa
legge, la n. 65, verranno concessi dei contributi in favore delle
piccole stazioni sciistiche, al fine di garantire la continuità di
servizio anche nei periodi di bassa affluenza turistica, cercando
inoltre di creare, cosa alquanto importante, delle sinergie tra
enti locali e gestori degli impianti.
Bisogna riconoscere che nella nostra regione esistono piccoli
comprensori sciistici i quali necessitano, a volte, di aiuti
concreti, affinché possano esercitare a pieno il loro servizio;
piccole stazioni che grazie alla loro apertura permettono a intere
comunità di poter vivere, e molte volte a sopravvivere, grazie
all'indotto economico che si genera, permettendo così ad
albergatori, ristoratori, attività commerciali, maestri di sci,
guide e addetti agli impianti di poter lavorare.
Va evidenziato che in questi ultimi anni la pandemia, la crisi
economica e ora il caro energia hanno messo in difficoltà molte
realtà legate al mondo della montagna e, tra queste, spiccano i
piccoli comprensori sciistici, sempre più fagocitati dai grandi
comprensori.
Piccole realtà amate da una fascia di clientela legata
principalmente alle famiglie e a chi vuole trascorrere delle
vacanze in relax dove neve e divertimento sono i protagonisti
indiscussi.
Proprio per questo, questi piccoli comprensori garantiscono una
presenza costante di turisti sul territorio, che andrebbe
sicuramente ampliata anche tramite delle strategie mirate di
marketing. Ecco l'importanza di creare delle sinergie tra enti
locali, gestori degli impianti e comunità stessa.
Detto questo vorrei evidenziare l'importanza dei piccoli
comprensori, i quali permettono di mantenere viva un'intera
comunità.
Ecco che vallate come quella di Champorcher, Rhêmes e di
Gressoney vivono grazie alla presenza di queste realtà e a tutto
l'indotto generato, perché la promozione turistica della nostra
regione passa anche attraverso la valorizzazione delle piccole
realtà turistiche di montagna e in questo caso grazie al contributo
delle piccole stazioni sciistiche.
Condivido totalmente questa proposta di legge e ne approfitto
per ringraziare tutti i colleghi e gli uffici che hanno contribuito
alla stesura di questo disegno di legge.
Presidente -
Consigliere Testolin ne ha facoltà.
Testolin (UV) -
Anche da parte mia alcune riflessioni. La
prima è sicuramente che il quadro complessivo del disegno di legge
è stato rappresentato in maniera esaustiva e puntuale dal collega
Grosjacques, che ha evidenziato tutta una serie di particolarità e
di benefici che questo disegno di legge può portare alle nostre
comunità e, partendo da questa visione complessiva, focalizzerei la
mia attenzione su alcune osservazioni, su alcune considerazioni di
carattere generale.
Una è quella che questo disegno di legge rappresenta
l'evoluzione di un sistema di valorizzazione, di attenzione
dell'Amministrazione regionale nei confronti delle piccole
stazioni, così come delle grandi, perché è una conseguenza di
quello che è successo in questi ultimi trent'anni: situazioni che
partivano da condizioni di necessità di sviluppo locale, con la
costituzione nel tempo, tanti anni fa anche da parte di privati,
qualche volta appoggiati dalle comunità locali, dagli Enti
locali... di iniziare delle piccole attività con delle società di
sviluppo turistico locale che investivano su piccoli impianti per
diversificare quell'offerta che non era così scontata in località
turistiche minori.
Altro discorso è quello che invece è stato fatto dalle società
più importanti e più rappresentative del nostro territorio - quali
quella di Courmayeur, quella di Breuil Cervinia piuttosto che di
Pila - ma queste piccole iniziative hanno saputo portare un minimo
di sviluppo, hanno saputo far crescere delle comunità e soprattutto
hanno fatto radicare famiglie e far crescere nuove generazioni in
quegli stessi luoghi dove c'era la necessità di un presidio della
montagna.
Questa è un po' l'ottica che ha permesso alla Regione... e ha
visto la Regione attrice principale in questo percorso, perché ha
sostenuto sia gli investimenti delle grandi aziende, sia gli
investimenti delle piccole stazioni, con un'attenzione che oggi si
ripete, io direi.
Dopo un momento di transizione, che era quello dove queste
piccole società non erano più in grado di gestirsi in maniera
autonoma, dove anche le piccole società di sviluppo turistico erano
sovente state passate alle Amministrazioni comunali che molte volte
dovevano sobbarcarsi completamente i costi e le perdite che questi
impianti di risalita causavano sul proprio territorio, con la
lungimiranza del momento si è deciso di inserire queste piccole
società all'interno di gestioni più ampie per annacquare un poco
quelle che potevano essere le tensioni finanziarie ed economiche
che queste stesse rappresentavano.
Oggi siamo a una situazione ancora in evoluzione, dove vogliamo
riportare un po' di responsabilità anche sulle Amministrazioni
locali, sulle comunità locali, sul fatto che bisogna partecipare in
maniera collettiva a una gestione del proprio territorio.
Credo che la cosa più interessante sia stata quella di
accogliere le indicazioni che sono state anche date dal CELVA nella
discussione su questo disegno di legge e che introducono un senso
di responsabilizzazione delle comunità locali nel voler sviluppare
quelle che possono essere le future iniziative per un mantenimento
sul territorio di opportunità, per un mantenimento di un indotto
fondamentale per tenere - in località come Ollomont, per non
parlare sempre di Gressoney-Saint-Jean, ma di Rhêmes-Notre-Dame
piuttosto che di Valgrisenche o di Cogne stessa - una
diversificazione dell'offerta turistica che, chiaramente, non può
focalizzarsi tutta sugli impianti di risalita, ma che trova, anche
in queste opportunità, delle attrattività per un turismo familiare,
per un turismo più a dimensione d'uomo che vede anche in altre
attività del territorio una complementarietà interessante.
Quest'attenzione dell'Amministrazione regionale penso che vada
un po' nell'ottica anche di quella che è stata sempre un'attenzione
alla montagna, perché qua parliamo d'impianti di risalita ma
parliamo principalmente di mantenere del lavoro - l'ha ricordato
bene il collega Grosjacques - del lavoro su un territorio che
altrimenti vedrebbe un suo spopolamento e una criticità poi anche
del mantenimento del territorio stesso.
Credo che l'Amministrazione regionale le stesse iniziative le
abbia assunte in termini d'investimento sulle scuole,
d'investimento sulle strade con investimenti importantissimi per
raggiungere località abitate da 100-150 persone, ma che mettere in
sicurezza la viabilità piuttosto che il trasporto di energia
elettrica, interrandolo piuttosto che magari lasciandolo aereo,
siano degli investimenti propedeutici a mantenere la gente sul
territorio, a far sì che si possa raggiungere comodamente queste
località e che si sostenga una sorta di turismo minore e tutt'altro
che trascurabile.
Penso che le similitudini con altri investimenti che vanno in
questa direzione ci sono.
Se da un punto di vista tecnico dovessi trovare invece un
piccolo limite di questa norma - ne avevamo già discusso in maniera
informale anche con l'Assessore - se vogliamo, è quello di non
individuare magari una forma di premialità per chi è in grado di
utilizzare questa norma come rilancio, come crescita di queste
stazioni e quindi di premiare chi magari nel futuro riuscirà a
limitare le perdite rispetto al passato, questa forma di premialità
dove, magari, sostengo di più la perdita di chi è stato in grado di
avere perdite inferiori.
Questo è un meccanismo che potrà essere oggetto di valutazioni
future, che potrà anche dare stimolo ai vari attori e
principalmente anche alle amministrazioni comunali che, proprio
grazie all'emendamento, verranno coinvolte in un tavolo di lavoro
tutt'altro che banale, perché è proprio nella progettazione che si
debbono tracciare gli elementi fondamentali di un futuro - che
bisogna condividere con chi gestisce finanziariamente,
economicamente e strategicamente un comprensorio più ampio - che
possano permettere, alle varie località, che hanno caratteristiche
totalmente diverse tra loro, di calare, ognuna, le proprie
opportunità, i propri atouts su quello che sarà un progetto di
sviluppo, non uguale per tutti ma ritagliato su misura, un modello
sartoriale che possa dare delle indicazioni positive per il proprio
comprensorio alla propria comunità di riferimento.
Un auspicio che vuole essere anche una riflessione su alcuni
stimoli lanciati in qualche modo da chi mi ha preceduto.
Credo che l'attenzione che le società, soprattutto quelle che
inglobano i sette comprensori più piccoli all'interno della
gestione di comprensori più ampi... vada fatto, ma debba essere
vissuto come un'opportunità di trovarsi come partecipi e primari
attori di uno sviluppo locale più ampio di quello squisitamente
legato alla redditività o al bilancio finanziario ed economico e
contabile di una società.
Penso che in quest'ottica, dove le aziende, le società grandi e
piccole, affiancano sempre più sovente ai bilanci contabili anche
dei bilanci sociali, dei bilanci etici, dei bilanci sostenibili e
ambientali, penso che deve essere interpretato un po' in questo
senso il ruolo di accompagnare anche i piccoli comprensori a una
sorta di sviluppo complessivo.
Questo dovrebbe entrare un po' come concetto nel DNA di chi
gestirà in futuro queste società che dovranno curare anche gli
interessi delle piccole realtà locali e, in questo, il fatto di
avere una norma che dà tangibilmente il sostegno e il conforto
dell'Amministrazione pubblica e la vicinanza da un punto di vista
delle spese da portarsi a casa, gli oneri da accollarsi, penso che
possa essere motivo d'incentivo a lavorare sempre di più nella
direzione di non vedere queste piccole società magari come un
qualcosa di marginale, ma come un qualcosa di centrale poi da
valorizzare, anche in termini societari di visibilità e di
positività della società che si gestisce.
Presidente -
Consigliere Chatrian ne ha facoltà.
Chatrian (AV-VdA Unie) -
Non vorrei ripercorrere gli
interventi che i colleghi hanno fatto, quindi non voglio essere
ridondante, ma innanzitutto penso che il relatore Grosjacques abbia
ben illustrato qual è il quadro normativo che oggi ci accingiamo a
sostenere e a votare in maniera convinta, in una maniera anche
molto pratica.
Una considerazione, prima di entrare nel merito: sicuramente si
è lavorato per elaborare e confezionare questo disegno di legge,
questa legge, in un terreno molto difficile, altrimenti
probabilmente quest'elemento sarebbe già stato probabilmente
confezionato molto tempo fa; quando dico molto difficile è nel
senso che è dovuto proprio a quel crinale, a quelle criticità, a
quelle difficoltà d'incastrare il provvedimento, che sia non solo
sostenibile, legittimo per andare a raggiungere determinati
obiettivi.
Noi come gruppo sintetizzeremmo così questo disegno di
legge:
primo: questa legge ribadisce l'importanza dello sci e di questo
sport nella nostra Regione;
secondo: questo disegno di legge mette in campo una delicata
attenzione a quelle piccole comunità dislocate all'interno del
nostro territorio in zone meno frequentate, quindi il secondo
tassello importante è quello legato a delle zone possiamo dire meno
frequentate rispetto alle due-tre principali stazioni, e solo loro
rappresentano l'80% del target legato allo sci;
il terzo elemento, per quanto ci riguarda, fondamentale e
probabilmente forse è il più importante, oltre ai primi due, è che
lo spirito, all'interno di questo disegno di legge, va nella
direzione che per poter far la differenza, al di là dei 2 milioni
di euro messi in campo annualmente, dovrà essere lo sforzo corale;
sforzo corale vuol dire che la Regione mette in campo questo atto,
questa legge, questo sostegno, per accompagnare le piccole
comunità, e stiamo parlando di stazioni sciistiche di cui sette
fanno già parte di grandi società e le altre sono gestite a livello
comunale; la seconda: lo sforzo corale legato alle società stesse,
la terza: Comuni che non sono solo direttamente interessati, quindi
non solo i dodici Comuni in questo caso, ma i dodici Comuni più gli
altri Comuni che gravitano attorno a questi Comuni.
Quindi per quanto ci riguarda i tre elementi più importanti,
secondo noi, sono questi che riassumo:
il primo: si va a ribadire quanto è importante lo sci per il
sistema Valle d'Aosta;
il secondo: l'attenzione alle piccole comunità dislocate sul
territorio in zone meno frequentate, quindoi un "accompagnamento
per";
il terzo: lo sforzo corale che ci dovrà essere nel creare le
condizioni di accordi di programma che andranno ad accompagnare le
scelte, o cooperazioni allargate anche ad altri Comuni.
Qualche altra considerazione: una scelta di questo genere è un
tassello, è un primo passo, è un passo ulteriore rispetto agli
sforzi che in questi anni il sistema Valle d'Aosta sta approvando e
questo Consiglio sta approvando, perché negli ultimi tre anni,
2020-2021-2022, le risorse approvate da questo Consiglio che vanno
a sostenere l'importanza dello sci sono state cospicue e robuste,
come lo sono state negli anni precedenti e certe scelte strategiche
messe in campo nei decenni precedenti fanno sì che questo sia
comunque un settore trainante per il nostro modello, non l'unico
indubbiamente, oggi parliamo di sci, nelle prossime settimane
parleremo di un'altra offerta turistica e nei mesi successivi
affronteremo altri temi, ma questo disegno di legge è una risposta
indubbiamente a chi abita in montagna.
Io penso che il relatore che vive in montagna 365 giorni conosca
- così come noi altri colleghi che per scelta di vita viviamo in
montagna - i punti di forza, ma conosciamo anche i punti di
debolezza.
Noi pensiamo che questo disegno di legge vada oltretutto ad
accompagnare e, speriamo, a mantenere e a creare nuova occupazione,
perché questo vuol dire in prima battuta mantenere e poi creare
un'occupazione.
Sappiamo quant'è l'importanza per questo settore dell'indotto
diretto e indiretto.
Speriamo, e immaginiamo che quest'elemento possa essere utile
anche ad aiutare a non far spopolare queste piccole comunità.
Non sarà questo l'unico provvedimento, ma può essere un
granello, può essere un elemento che possa permettere comunque, a
chi per scelta decide di continuare ad abitare in montagna... ma
gradiremmo che questo possa essere utile, perché no, a chi per
adesso non ha ancora fatto quella scelta e che possa permettere,
eventualmente, di fare una scelta strategica da un punto di vista
familiare, da un punto di vista delle nuove generazioni, di chi
magari per scelta decide, nel momento in cui ci sono elementi atti
come questi, che accompagnano magari le giovani famiglie, le
giovani leve, i ragazzi, o eventualmente anche persone che invece
hanno finito il loro percorso lavorativo... che possa permettere di
fare delle scelte drastiche e quindi di trasferirsi in montagna e
poterla ripopolare, perché senza il mantenimento delle comunità,
della popolazione di montagna, penso che tutti gli aiuti che
possono essere messi in campo da questo Consiglio regionale e poi
attuati dal Governo stesso, non raggiungerebbero determinati
obiettivi.
Termino facendo ancora un'ultima chiosa: anche questa è un
granello? Sicuramente sì, visto che stiamo parlando di piccole
comunità dislocate sul territorio ed un po' meno frequentate
rispetto ad altre, anche legato al fatto che oggi per i giovani
ragazzi che si avvicinano alle professioni della montagna -...
questo possa aiutare chi per scelta decide di mettersi in
discussione e quindi anche in questo settore percorre il giusto
percorso di vita - nel momento in cui possano esercitare la
professione di guida alpina, la professione di maestro di sci, la
professione di guida turistica in queste località più piccole ma
che hanno non solo una loro dignità, ma che possono sicuramente, in
un'offerta turistica più ampia, più generale e più generalizzata,
cercare di fare la differenza e soprattutto creare le condizioni
per delle comunità comunque più vive.
Presidente -
Consigliera Erika Guichardaz ne ha
facoltà.
Guichardaz E. (PCP) -
Innanzitutto vorrei ringraziare i
cittadini, gli imprenditori e gli amministratori che più di un anno
fa avevano voluto porre all'attenzione del Consiglio regionale il
problema di Weissmatten, ben rappresentato da alcuni colleghi prima
e che ci ha portato, nell'arco del tempo, a fare una riflessione su
questo tema.
Dopo più di un anno di attesa, perché quella petizione - come è
stato detto - è stata approvata nel gennaio 2021, oggi ci troviamo
a votare una legge che, rispetto a quell'impegno di una legge più
strutturata, di riorganizzazione complessiva, si limita a un mero
contributo in questo momento, perché tutta quella parte di
cooperazione, di legami tra territorio e piccole stazioni - credo
che sia evidente a tutti noi - c'è indipendentemente dalla
legge.
L'abbiamo visto affrontando quella petizione, lo vediamo da
amministratori, l'abbiamo visto per quello che riguarda i nostri
territori, quindi anche sotto questo punto di vista credo che sì,
bene l'idea dei contratti di cooperazione - naturalmente questo se
viene in qualche modo verificata la loro applicazione - e sotto
questo punto di vista direi che alcuni degli ordini del giorno
della Lega vanno proprio in quel senso e sicuramente troveranno il
nostro voto favorevole.
Lo diceva prima il consigliere Rollandin: si trattano tutte le
piccole stazioni nello stesso modo, ma sappiamo bene che il
Weissmatten e il Col de Joux sono agli antipodi, sia per gli
investimenti che ci sono stati, sia per le condizioni, sia per
l'indotto che hanno all'interno.
Quindi, sotto questo punto di vista, molto probabilmente è vero
che vi sarà anche una diversificazione rispetto al contributo ma
naturalmente, anche sotto questo punto di vista, esprimiamo una
criticità.
Lo stesso relatore nella sua relazione parla di possibili
decisioni dolorose da prendere dopo il triennio di applicazione.
Questo fa capire che quindi questa legge è una legge ponte, una
legge che non ha nulla di definitivo e strutturato, una legge che
noi - non lo diremo - non è così importante, perché alla fine perde
molto di quello che si era promesso in quella risoluzione di cui
parlava il consigliere Aggravi.
Insomma, sembra un po' un tirare a campare, finanziando forse
anche impianti che sappiamo essere fallimentari, ma non solo sotto
il punto di vista economico, ma anche sotto il punto di vista
ambientale.
Ci riempiamo la bocca di politiche che tengano conto dei
cambiamenti climatici, ma si continua a parlare di cementificazione
e continuiamo a parlare di diversificazione dell'offerta turistica,
ma mi sembra che sotto questo punto di vista non abbiamo le idee
molto chiare.
Insomma, quella mancanza di visione che abbiamo denunciato con
le nostre dimissioni, la vediamo anche con questa legge che mi
sembra che di visione abbia poco o nulla.
Naturalmente riteniamo importante, comunque, la riflessione che
c'è stata all'interno della Commissione, i dati trasmessici, l'idea
comunque di coinvolgere in maniera più profonda anche le comunità
locali.
Alcune interpellanze le abbiamo portate per far capire che
spesso per alcuni comprensori la loro attività piuttosto che il
loro fatturato non dipende molto dalla collaborazione con il
territorio ma dalle decisioni fallimentari dell'ente gestore, che
magari apre solo un pezzo, decide di chiudere e aprire a
intermittenza o magari non fa politiche sulla bigliettazione che
possano favorire un accesso al comprensorio.
Nella proposta di deliberazione di Giunta alcune di queste cose
ci sono e vanno in questo senso, sicuramente - come dicevo - non è
una legge risolutiva e non è quello di cui avevamo parlato durante
quella risoluzione della petizione, cioè di riorganizzazione
complessiva dei piccoli comprensori, noi non lo vediamo.
Presidente -
Consigliere Restano ne ha facoltà.
Restano (GM) -
Intervengo per significare innanzitutto
che il percorso che ci ha portati oggi a discutere questa norma non
è nato un anno fa, neppure due anni fa, ma questo Consiglio se ne
occupa da molto, molto tempo. Forse non siamo stati celeri come ha
auspicato poco fa la collega Guichardaz, però l'attenzione ai
piccoli comprensori, i cosiddetti minori, c'è sempre stata e siamo
intervenuti in maniere diverse secondo quello che le norme
dell'epoca permettevano di fare.
Sono state scelte che forse si potevano condividere, si potevano
non condividere, però erano scelte fatte in soccorso anche delle
piccole stazioni.
Certo, nel tempo il percepito da parte dell'utenza, degli
operatori del turismo e delle Amministrazioni comunali interessate
è cambiato e ci siamo trovati a discutere appunto di questo: di
come l'Amministrazione regionale, di come le società degli impianti
a fune operavano nei confronti delle piccole stazioni
Il confronto c'è stato e anche molto serrato, con tante
iniziative che riguardano gli anni 16, 17, 18 e così via.
Vi è poi stato il periodo delle raccolte firme, non per questo
si è tolta la funzione alle piccole stazioni che non provvedevano
con iniziative di questo genere, ovvero attenzione alta rivolta a
Crevacol, a Cogne, piuttosto che a Ollomont, c'è sempre stata sia
da parte dell'Amministrazione regionale ma soprattutto degli Enti
locali interessati.
Quindi questa norma arriva dopo un lungo travaglio e, per quanto
mi riguarda, è ben accolta.
È un guanto di sfida, non ha la pretesa di dare una risposta
chiara e definitiva, una soluzione alle esigenze delle piccole
stazioni, però è un primo passo importante, e lo vediamo fin da
subito nell'oggetto e nelle finalità, perché vengono riconosciute,
finalmente vengono definite le piccole stazioni. Nella relazione
abbiamo un elenco delle piccole stazioni e come esse vengono
gestite.
Anche le finalità, ci dà le motivazioni per cui noi
interveniamo: importanza di mantenere - lo hanno detto tutti i
colleghi - sul territorio determinati servizi, determinate
professioni, cioè di dare vita e mantenere la vita nel territorio e
dare un impulso socio-economico.
Direi che però il punto essenziale, il focus della norma, sta
tutto nel punto 4: la sfida sta non nel contributo che viene dato,
ma nel coinvolgimento, nel mettere insieme gli Enti locali, la
società di gestione degli impianti a fune e mi permetto di dire che
la delibera dovrà contenere anche il coinvolgimento di tutti gli
attori del territorio, degli operatori commerciali, affinché venga
dato quel valore aggiunto che permetterà, laddove è possibile, a
queste società e a queste piccole stazioni di marcare il segno più,
di non essere più in negativo.
Questo è il grande obiettivo, che è da raggiungere per gradi, e
non lo possiamo imporre con una legge; con una legge possiamo
stanziare il contributo, ma dobbiamo cambiare la forma mentale, e
non possiamo applicare quanto viene fatto in altre regioni perché
noi siamo diversi dalle regioni che da sempre vengono evocate in
questa sala consiliare.
Quindi la norma viene da noi accolta con favore. Forse si poteva
fare prima, forse si poteva fare in maniera diversa, ma rappresenta
un primo passo importantissimo nella valorizzazione delle piccole
stazioni e di tutte le attività a esse connesse, come già ben
illustrato dai colleghi che mi hanno preceduto. Quindi la voteremo
con convinzione e guardiamo da oggi con un po' più di ottimismo
verso il futuro che riguarda le piccole stazioni.
Presidente -
Non vedo altre prenotazioni. Se non vi sono
altre richieste, chiudo la discussione generale. La discussione
generale è chiusa. Prima della replica e degli ordini del giorno,
facciamo una breve pausa per arieggiare i locali.
La seduta è sospesa dalle ore 11:15 alle ore 11:31.
Bertin (Presidente) -
Possiamo riprendere dopo la pausa.
La discussione generale è stata chiusa, siamo in fase di replica da
parte del Governo. Per il Governo si è prenotato l'assessore
Bertschy, ne ha facoltà.
Bertschy (AV-VdA Unie) -
Grazie per gli interventi e per
il contributo, che vanno a concludere questa fase di collaborazione
con tutti i gruppi in Consiglio regionale per arrivare al testo di
legge che oggi discutiamo.
Come tutti sappiamo, ci siamo dati un metodo di lavoro, che ha
evidentemente permesso di raggiungere un testo il più condiviso
possibile, ma ha anche allungato un po' i tempi di lavoro.
È stata una cosa voluta per dare continuità allo spirito che ha
animato la votazione della risoluzione che dopo la petizione di
Antagnod aveva portato a un secondo confronto in aula per cercare
insieme di trovare una strada per dare la migliore risposta alla
situazione che le piccole stazioni vivono da tempo, come è stato
ricordato poc'anzi dal consigliere Restano.
Il metodo di lavoro ha portato a predisporre prima uno studio,
che abbiamo presentato in Commissione e abbiamo lasciato a
disposizione dei Commissari, sul quale si sono analizzate le
ipotesi percorribili e si è poi scelta una strada per predisporre
il testo.
Lo dico con la massima volontà di continuare a lavorare in
questa direzione: è evidente che poi nella misura in cui si
presentano dei documenti e si raccolgono delle osservazioni, poi si
procede nel lavoro che si definisce di fare insieme. Giungere alla
conclusione di un percorso e ovviamente mettere in condizione i
gruppi di avere a disposizione un testo di legge vuol dire anche,
dopo averlo condiviso, che abbiamo immaginato che questo fosse il
punto di discussione e la sintesi più giusta per tutti i gruppi, e
direi che buona parte degli interventi l'ha confermato.
Il testo di legge non è ovviamente la risoluzione di ogni
difficoltà che oggi noi conosciamo rispetto alla gestione dei
piccoli comprensori, anzi - per quello che mi riguarda e per quello
che ho sentito dire in aula - non può essere considerato che un
punto di partenza.
Non è un testo di legge che si propone di risolvere
immediatamente i problemi, ma un testo di legge che ridà un
equilibrio gestionale anche a quelle località che in una visione
che appartiene alle scelte del passato, che ho già avuto modo di
dire che condivido: in quella fase particolare della storia fu
scelto di accorpare tante piccole società all'interno di società
più importanti; in quella visione e in quel modello gestionale esse
hanno, nel corso degli anni, perso visibilità e forse perso anche
la possibilità di organizzare un proprio progetto di sviluppo e di
crescita.
Ricordiamo bene, e lo sappiamo tutti, che sul territorio viviamo
modelli gestionali differenziati: ci sono piccole stazioni che
appartengono e stanno all'interno di una gestione di società, altre
che sono ancora oggi gestite, attraverso appalti di concessione,
dai Comuni.
La legge, per gli obiettivi che ci erano stati assegnati, a mio
avviso rende importanza a un grande obiettivo, che è quello di
riportare anche gli enti locali, ma non solo gli enti locali, pure
gli operatori economici e coloro che conoscono il territorio,
all'interno di una discussione che li deve mettere nella condizione
di portare al tavolo di lavoro le migliori idee ma che, allo stesso
tempo, li responsabilizza in un'azione di gestione la migliore
possibile, perché abbiamo da un lato vissuto la mancanza di
condivisione su certe scelte, dall'altro anche la facilità di
avanzare delle proposte senza poi averne la responsabilità. Oggi
dobbiamo cercare di creare le condizioni perché questi due punti di
grande importanza, gli enti locali in primis e le società, trovino
il miglior accordo per far ripartire lo sviluppo di quei piccoli
comprensori.
La legge si propone anche di garantire la valorizzazione
attraverso gli accordi di cooperazione che, tra l'altro, saranno
oggetto di ulteriore confronto: abbiamo presentato un emendamento
per la preparazione al tavolo di lavoro degli accordi, per la
predisposizione della delibera di Giunta, ma poi per il confronto
ancora sulle delibere di Giunta all'interno delle Commissioni,
quindi per attuare questa legge ci sarà ancora una fase di
confronto direi assolutamente importante che permetterà a tutti di
portare un contributo.
Questi accordi cosa si propongono di fare? Di valorizzare le
peculiarità del territorio, perché non si può fare tutto in maniera
uguale dappertutto, chi vive il suo territorio e lo conosce, dovrà
essere in grado di portare, all'interno di questi accordi, le
migliori idee per far sì che quel comprensorio possa ritornare a
essere un comprensorio che si sviluppa e cresce.
Per quella che è la visione politica che accompagna questa fase
di lavoro, per me si tratta di un momento di lavori in corso.
Abbiamo la fortuna di avere, attraverso la gestione del settore
impianti a fune, un fatturato ancora importante e un indotto
altrettanto importante che si genera attraverso la loro gestione;
abbiamo un modello di molto diverso da quello degli altri
territori, dovremo capire se è un modello che potrà sostenere le
sfide del futuro. Credo che un po' tutti ci rendiamo conto -
soprattutto gli appassionati, coloro che seguono un po' di più il
settore - di quanto in altri settori si stia investendo per far
crescere ancora la competitività di località importanti e rinomate,
che sono quelle che poi fanno competizione soprattutto ai grandi
comprensori.
Con questo modello che sosteniamo, attraverso il quale
valorizziamo lo sviluppo con le nostre leggi, dobbiamo far
rinascere le piccole stazioni; l'ambizione - per l'idea che porto
in questa legge - è di riuscire a costruire un prodotto commerciale
che rappresenti tutte le piccole stazioni come target e anche come
possibilità di accesso a livello tariffario, per far sì che si
possano recuperare, almeno in fase iniziale, tutti quei potenziali
nuovi sciatori che oggi sono anche nei territori di prossimità,
perché lo sci vive una fase diversa da quella di tanti anni fa e
noi possiamo, attraverso le piccole stazioni, provare a riportare
sui campi da sci anche coloro che in questo momento i campi da sci
non li frequentano o forse non li frequentano più, per far sì che
si possa costruire un terreno fertile per appassionare ancora di
più queste persone e magari portarle in futuro anche a frequentare
gli impianti più importanti.
Allo stesso tempo i comprensori più grandi si devono giocare una
sfida diversa - che è quella della competitività con i grandi
comprensori sia in Italia che in Europa e nel mondo - e devono
puntare a una clientela sempre più globale e, ovviamente, lì
l'investimento non è solo degli impianti a fune ma del modello
turistico nel suo complesso.
La legge ci aiuta a fare un pezzo di strada, rianima anche dei
rapporti sul territorio che è necessario avere, in una logica, se
possiamo dire, anche un po' federalista, nel senso che contano
soprattutto coloro che quel territorio lo vivono e noi dobbiamo
fare in modo che questo sia ben chiaro come mandato, al di là di
chi saranno le persone che verranno nominate nelle società. C'è una
risoluzione, c'è una legge, c'è un obiettivo politico che il
Consiglio regionale assegna ai futuri amministratori o agli attuali
amministratori e su quello dovremo essere molto bravi.
Condivido quello che in particolare il consigliere Lavy
sosteneva, cioè che non è un mandato vuoto di significato perché
dietro ci sono degli atti politici e un percorso politico.
Dobbiamo però - per venire a quello che ha sottolineato il
consigliere Aggravi - continuare a confrontarci, perché è in corso
uno studio che si propone di dare alla politica degli elementi il
più possibile utili a fare delle scelte per il futuro che qualcuno
di noi intravede in un modello gestionale unico, qualcuno oggi non
ha questa visione... Sarà questo studio che ci permetterà di avere
degli elementi in più per definire il percorso del futuro per cui,
vista la storia del passato, non dovremmo correre il rischio, in
una società più grande, di dimenticarci di quelli più piccoli.
L'elemento di gestione di una società, che appunto è a modello
unico, dovrà essere quello di rendere più competitivo il nostro
servizio, le nostre capacità di produrre una proposta turistica
sostenibile, ma non di dimenticarci che questa proposta appartiene
a tutte quelle località che oggi di sci vivono, dalle piccole alle
grandi comunità, e soprattutto è una proposta che deve tenere la
Valle d'Aosta insieme per evitare che le differenze economico e
sociali che già oggi contraddistinguono alcune località da altre,
possano essere poi ancora aumentate da scelte non oculate o
sbagliate in questa direzione.
Se da un lato vedo con favore una valutazione in quella
direzione, dall'altro posso garantire che da parte del Governo e
della maggioranza non c'è nessuna scelta adottata e che, anzi, sarà
proprio il confronto che ci permetterà di avere la possibilità di
compiere questa scelta con l'assoluta certezza di aver fatto la
scelta migliore per il nostro territorio.
L'ambizione da parte di tutti deve essere anche quella di
continuare a provare a recuperare l'attenzione dei Valdostani
rispetto allo sci e al sistema dello sci, perché viviamo tutti il
nostro territorio, sappiamo quanto poco oggi i Valdostani, ma in
generale le nostre regioni, partecipino all'attività sportiva. Noi
abbiamo provato negli ultimi anni, attraverso la proposta dello
skipass a 50 euro, a re-interessare i giovani, stiamo lavorando con
il Governo per provare a passare dal progetto "Scivolare a scuola",
che prevede la giornata di sci, a ritornare, se possibile,
attraverso qualche istituzione scolastica ad avere qualche giornata
in più da passare in montagna sui modelli del passato; è importante
soprattutto trovare il modo che i nostri ragazzi possano a certi
costi stare sui campi da sci e in questo senso le piccole stazioni
possono essere la risposta giusta, almeno in fase iniziale.
Sennò il rischio, come un po' sta succedendo in alcuni settori,
sarà di avere sì un settore dalle grandi potenzialità ma sempre
meno partecipato in termini gestionali, anche su tutta l'attività
economica che gli impianti da fune producono, sempre meno
partecipato dai Valdostani, sia come frequentatori dei campi da sci
che come operatori economici.
Anche questa è una sfida che ci deve vedere impegnati tutti
insieme, perché è un obiettivo importante riportare più Valdostani
possibile a utilizzare dapprima i comprensori e poi a sviluppare
gli interessi professionali o gli investimenti economici in quella
direzione.
Il collega Testolin ha sottolineato uno degli spunti che per ora
la legge non riesce a raccogliere, cioè l'eventuale premialità da
inserire per quelle località che saranno capaci d'invertire la
tendenza.
La legge è una legge di partenza, se saremo in grado di definire
degli emendamenti in futuro e delle proposte per andare a
migliorarla, credo che sarà opportuna farlo. Evidentemente siamo in
una fase molto sperimentale dove dovremmo vedere dopo il primo anno
di attuazione anche quali saranno i primi risultati verificati e
verificabili e soprattutto anche se tutto quello che riguarda la
stima dei contributi e tutto quello che la legge ci propone di fare
sarà poi attuabile con gli obiettivi che abbiamo definito.
Nel ringraziare tutti per il lavoro svolto, continuo a chiedere
la collaborazione per andare in questa direzione. É un settore che
non appartiene né all'Assessore di turno e neanche alle forze
politiche, è un settore che rappresenta in maniera trasversale
tutta la nostra regione, in alcune località più che in altre, ma,
come ben è stato detto, lo sci non riguarda solo il paese dove
l'impianto insiste, perché poi i comprensori sono comprensori
omogenei e tante volte, per fortuna, le ricadute vanno anche in
altri territori.
Io volevo ringraziare i dirigenti che hanno lavorato in questo
periodo perché comunque anche questo lavoro è stato un lavoro di
studio importante, in particolare il coordinatore della struttura
delle partecipate, Valter Mombelli, il dirigente delle strutture
impianti a fune Giuliano Zoppo, ovviamente le strutture che sono a
loro collegate perché comunque, anche arrivare a predisporre un
testo come questo, è stato oggetto di valutazioni approfondite con
le strutture degli aiuti di Stato. perché tutto questo deve essere
anche sostenibile rispetto al quadro nazionale ed europeo che
regolamenta un settore che, ricordiamo, riguarda tanti altri
territori che con noi sono in competizione.
Grazie al Presidente della Commissione per la disponibilità,
grazie a tutti i Commissari e a tutti quelli che sono intervenuti.
Ripeto, da parte mia e da parte del Governo, c'è la massima
disponibilità a offrire la collaborazione per rendere questa fase
di lavoro la più utile possibile alla ripartenza delle piccole
località.
Presidente -
Con la replica del Governo, propongo di
affrontare gli ordini del giorno e dopo le dichiarazioni di voto
sul D.L. se siete d'accordo. Iniziamo con gli ordini del giorno.
Sono tre, come anticipato, presentati dal gruppo della Lega. Se
qualcuno vuole illustrarli... Il consigliere Lavy si è
prenotato.
Lavy (LEGA VDA) -
Sarò abbastanza breve, questo è un
ordine del giorno che vorrebbe tendere a una situazione ideale che
sarebbe quella di avere una sorta di rappresentante per piccola
stazione. Ci si concentra sempre nell'ambito della Monterosa Ski
proprio perché, come è stato detto prima - e anche lei in parte
l'ha confermato Assessore - è lì che principalmente ci sono i
principali problemi riguardo le piccole stazioni sciistiche.
Finora nel CdA erano rappresentate le varie amministrazioni
comunali su cui insistevano i piccoli comprensori sciistici; con
questo ordine del giorno si vuole invitare la Regione, tramite
Finaosta, a fare in modo che questa sorta d'impostazione di
composizione del CdA venga confermata, quindi ci sia un'espressione
delle amministrazioni comunali nel CdA proprio della Monterosa
Ski.
Presidente -
La discussione è aperta, se qualcuno vuole
intervenire... Non vedo prenotazioni, pertanto per il Governo
l'assessore Caveri.
Caveri (AV-VdA Unie) -
Mi sia innanzitutto consentito di
apprezzare molto il dibattito che si è svolto: già negli anni 2000
si discusse a lungo del ruolo delle stazioni locali, ricordo a suo
tempo un incontro molto interessante con il Commissario alla
concorrenza Monti, in cui si rimarcò la differenza fra i grandi
domaines skiables come ne abbiamo noi e gli impianti di risalita di
tipo sociale.
Rispondo invece alla questione posta con quest'ordine del giorno
ricordando che il Monterosa Ski ha il 94,5% di presenza di Finaosta
e il tema che voi sollevate è in realtà molto, molto delicato,
partendo dal presupposto che oggi nel Consiglio di Amministrazione
ci sono cinque Consiglieri d'amministrazione che sono, in realtà,
rappresentativi più o meno di tutte le località interessate dal
complesso del Domaine skiable. In realtà l'articolo 11 della
celebre e famigerata legge Madia andrebbe veramente modificato
rispetto agli impianti di risalita - molte volte il senatore Albert
Lanièce ha presentato degli emendamenti con scarso successo perché
non ci si rende conto della particolarità della presenza pubblica
negli impianti della Valle d'Aosta - e sicuramente questa legge
Madia è un peso e una zavorra, però vorrei ricordare che la sezione
di controllo della Corte dei conti, ancora nel recente
pronunciamento riguardo proprio al Monterosa Ski, critica la
numerosità degli amministratori così come è oggi configurata, e già
il TUSP prevedrebbe di fatto l'amministratore unico per società di
questo genere.
Anzi, nel parere espresso su Monterosa Ski, viene stigmatizzata
la motivazione "Stereotipata", così viene definita, con cui si dice
che quest'allargamento è stato scelto proprio per poter dare una
rappresentatività a tutte le comunità locali.
Sarebbe diverso - il caso di Inva è quello più recente - se
fosse una società in house in cui ci dovesse essere un controllo
congiunto di diversi soggetti; in realtà - al di là appunto del
fatto che si tratta di Finaosta al 94,5% - questa è una società
controllata che opera sul mercato.
Quindi, non si può configurare un bando che, in qualche maniera,
pone delle logiche di tipo localistico; ben diverso è un impegno
non esplicitato in un ordine del giorno che si rifà a questa
consuetudine saggia di una rappresentanza delle comunità locali che
oggi viene assicurata.
Certo è che in fase di scelta, rispetto al rinnovo del CdA,
dovremmo comunque, in qualche maniera, riflettere sull'ammonimento
venuto dalla sezione di controllo della Corte dei conti che, in
sostanza, ci chiede di meglio esplicitare il perché di questo CdA
così ampio, che non può essere giustificato esclusivamente, come
dicevo, dalla rappresentanza locale.
Per cui credo che la volontà politica di garantire il massimo di
rappresentatività locale sia stato espresso ma non può, a nostro
avviso, essere così configurato così come è esplicitato in
quest'ordine del giorno. Per cui ne chiediamo il ritiro oppure ci
asterremo.
Presidente -
Consigliere Lavy ne ha facoltà.
Lavy (LEGA VDA) -
Grazie, Assessore, per la risposta che
in parte mi soddisfa, in parte no. Sapevo di questa questione, ho
letto il parere della Corte dei conti che sollevava questo dubbio e
questa problematica e di certo è una problematica.
La questione però sta nel fondo: se comunque si ritiene doveroso
e corretto che ci sia anche una sorta di rappresentanza
territoriale all'interno del CdA della Monterosa.
È ovvio che le motivazioni si trovano, per carità, bisogna
argomentarle sicuramente meglio rispetto a quelle che sono state
portate avanti finora, perché sicuramente se è stato trovato un
problema, è forse perché certe motivazioni o non sono state capite
o magari non sono neanche state così bene spiegate, però questo
serve proprio anche in ottica collaborativa.
Sapendo benissimo quali problemi esistono in quella società per
quanto riguarda le relazioni con gli enti locali, togliere
addirittura questa sorta di rappresentanza di espressione degli
enti locali nel Consiglio di Amministrazione sarebbe un problema
abbastanza importante, proprio perché si sa benissimo come finora è
stata gestita la Monterosa Ski, e l'assessore Bertschy sa benissimo
quante difficoltà ci sono state tra rapporti tra amministratori
locali e amministratori della società, avere anche in meno questa
rappresentanza nel CdA porterebbe credo a ulteriori problemi.
Quindi è ovvio che la giustificazione della presenza di questi
membri deve essere forte, però più che ammettere che alla base
della gestione della società - che ha anche diversi piccoli
impianti al suo interno - ci debbano essere dei rappresentanti
territoriali indicati dalle amministrazioni comunali, per avere una
maggiore concertazione, anche nell'ottica dell'attuazione di questa
legge, credo sia assolutamente la base.
So benissimo delle difficoltà, non è semplice, però non ritiro
l'ordine del giorno e, anzi, sulla votazione chiedo il voto
segreto.
Presidente -
Se non vi sono altri interventi, possiamo
mettere in votazione. Vi è stata la richiesta di votazione segreta,
per cui si procede con votazione segreta. La votazione è aperta. La
votazione è chiusa.
Presenti: 35
Votanti: 22
Favorevoli: 16
Astenuti: 13
Contrari: 6
L'ordine del giorno non è approvato.
Passiamo all'ordine del giorno n. 2. Per l'illustrazione, il
consigliere Brunod.
Brunod (LEGA VDA) -
Innanzitutto volevo ringraziare tutti
i colleghi di minoranza e di maggioranza che hanno espresso
chiaramente l'importanza di questo disegno di legge n. 65, anche se
con parole diverse in sostanza hanno confermato la grande
importanza che vi è per il mantenimento di questi piccoli
comprensori.
Questo è un ordine del giorno che è molto semplice ma che va a
mettere in risalto l'importanza che vi è per quanto riguarda i
futuri accordi di cooperazione che verranno stipulati con delibera
di Giunta regionale.
Tenendo conto dei contenuti espressi nell'articolo 2,
"Determinazioni ed erogazione del contributo" del D.L. n. 65,
"Disposizioni concernenti la concessione di contributi in favore
delle piccole stazioni sciistiche di interesse locale", preso atto
che per l'ottenimento del contributo le società di gestione degli
impianti e i Comuni interessati da attività di esercizio di piccole
stazioni sciistiche dovranno stipulare accordi di cooperazione
finalizzati al mantenimento e allo sviluppo dell'offerta turistica
delle medesime stazioni, secondo criteri e modalità definiti con
deliberazione della Giunta regionale da adottare previo parere
della Commissione consiliare competente, teniamo a evidenziare che
negli anni alcune di queste piccole stazioni sciistiche sono state
scelte per le loro particolarità tecniche e qualitative da diversi
team nazionali e internazionali per svolgere la preparazione
tecnica in vista d'importanti appuntamenti agonistici, tutti ci
ricordiamo i raduni che sono stati fatti sul Weissmatten, a
Champorcher o ancora prima sul Col de Joux con la presenza di
Giorgio Rocca.
Considerando che ogni piccola stazione ha delle qualità e
potenzialità anche da un punto di vista tecnico che ben si prestano
per un'organizzazione di diversi eventi sportivi, sia invernali che
estivi, per quanto riguarda le più svariate discipline sportive, si
impegna il Governo regionale a prevedere, nella fase di
predisposizione della delibera della Giunta regionale, che andrà a
definire i criteri e le modalità per l'ottenimento del contributo,
anche un ambito specifico che si occupi dello sviluppo, della
pianificazione e dell'organizzazione con continuità di raduni ed
eventi sportivi, sia a livello nazionale che internazionale,
durante la stagione invernale e anche in quella estiva.
Presidente -
Consigliere Restano.
Restano (GM) -
Come non condividere la proposta del
collega Brunod. Sicuramente, dopo tutto quanto abbiamo detto
durante la discussione della norma di legge in questione, saremmo
portati ad incentivare qualsiasi attività venga proposta per le
piccole stazioni, dobbiamo ahimè però fare i conti con la realtà.
La norma in discussione oggi, possiamo definirla una norma che
concede un contributo di sopravvivenza alle stazioni; come ho già
detto durante il mio intervento, il punto più importante della
norma è il punto 4 dell'articolo 2 e il successivo sub-emendamento
proposto dall'Assessore, di un gruppo di lavoro del quale faranno
parte gli Enti locali e della successiva delibera di Giunta
regionale.
Oggi andare a discutere di eventi sportivi anche estivi,
prevedrebbe credo il coinvolgimento anche dell'Assessorato al
turismo che è chi poi ha a disposizione un budget per
l'organizzazione degli eventi richiamati dal collega, eventi che
riguardano varie stagioni ma che devono riguardare una crescita
della Valle d'Aosta armoniosa, quindi riguarda investimenti futuri
in un'ottica di lungo periodo.
Condivido pienamente l'utilizzo di questi piccoli impianti con
caratteristiche importantissime per quanto riguarda gli allenamenti
delle squadre di sci ma che saranno oggetto proprio della
discussione durante i lavori del gruppo di lavoro e quindi delle
successive attività che passeranno attraverso la Giunta e spero
anche attraverso una valutazione da parte dei Consiglieri.
Mi rimetto poi alle valutazioni della maggioranza però questo è
quanto mi premeva sottolineare perché, provenendo dallo stesso
settore e avendo la stessa estrazione del collega Brunod, su questo
punto abbiamo delle piccole divergenze ma che riguardano un'ottica
d'investimento futuro e non quella per l'immediato.
Presidente -
Per il Governo l'assessore Bertschy ne ha
facoltà.
Bertschy (AV-VdA Unie) -
Noi ci asterremo. Le
considerazioni del collega Restano appartengono alla maggioranza,
non perché non condividiamo lo spirito dell'iniziativa, però
verrebbe meno anche l'autonomia dei territori di andare a
disciplinare gli accordi di cooperazione.
È corretto che questo oggi venga messo nel tavolo di lavoro come
indicazione politica, ovviamente raccolta, però, visto che andiamo
a comporre un tavolo e attraverso questo tavolo dovremmo elaborare
degli obiettivi e dei progetti, che possa nascere lì per ogni
territorio la propria vocazione e se questa è la propria vocazione,
trovare il modo, perché sia sostenuta finanziariamente, anche
perché possa poi portare quel valore aggiunto che l'ordine nel
giorno si auspica.
Quindi noi ci asterremo.
Presidente -
Consigliere Brunod, ne ha facoltà.
Brunod (LEGA VDA) -
Mi fa molto piacere che ci sia la
condivisione sul principio di quest'ordine del giorno;
probabilmente non ci siamo ben capiti proprio sul contenuto in sé,
in quanto non si parlava di budget per quanto riguarda
l'organizzazione di questi eventi, ma era di fissare un punto fermo
per quanto riguarda gli ambiti d'azione degli accordi di
cooperazione, prevedere proprio un punto specifico che riguardasse
queste tematiche, perché sappiamo tutti che ad oggi abbiamo a volte
sì, a volte no, dei raduni su queste località che fanno la
differenza, sono molto importanti. Avere una pianificazione,
un'organizzazione continuativa negli anni - come molte volte
abbiamo parlato, anche per altri eventi ancora più importanti -
sarebbe per noi un aspetto molto importante e fondamentale perché,
come abbiamo detto prima, anche la legge va in quella direzione, i
raduni di queste squadre nazionali su questi piccoli comprensori
vengono principalmente svolti in settimana e quindi andrebbero
proprio nella direzione di sfruttare al meglio quelle giornate di
minor afflusso.
Altro discorso è che gli eventi d' importanza nazionale
internazionale danno un risalto a livello mediatico a quella
località, a tutta la vallata, a tutti i Comuni afferenti ai piccoli
comprensori, quindi mi sarei aspettato, da parte dell'Assessorato
al turismo, una grande attenzione a quest'ordine del giorno perché
avrebbe tutto il suo interesse che venga portato avanti, venga
votato con convinzione. Questo è quello che noi pensavamo.
Come ha detto l'Assessore prima: lavori in corso, noi con
quest'ordine del giorno abbiamo avviato i lavori, ci dispiace che
ci sarà l'astensione, ovviamente porremo la massima attenzione
durante la Commissione.
Presidente -
Altri? Altrimenti mettiamo in votazione. Non
vedo altre richieste, mettiamo in votazione l'ordine del giorno n.
2 della Lega. La votazione è aperta. La votazione è chiusa.
Presenti: 35
Votanti: 17
Favorevoli: 17
Astenuti: 18 (Barmasse, Bertin, Bertschy, Caveri Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rosaire, Sapinet
e Testolin).
L'ordine del giorno non è approvato.
Ordine del giorno n. 3. Si è prenotato il consigliere Aggravi,
ne ha facoltà.
Aggravi (LEGA VDA) -
Per presentare sinteticamente
quest'ordine del giorno, di fatto già nel mio intervento in
discussione generale sulla legge l'avevo anticipato: la volontà del
nostro gruppo è quella di dare attuazione e concretezza alle
osservazioni che abbiamo fatto, al di là di quello che era stato
votato nella risoluzione alla già citata petizione; al di là di
quello che oggi è stato detto, c'è un'attività che si sta facendo e
che si dovrà fare riguardo a quella parte che oggi manca rispetto
all'impegnativa di risoluzione che è quella di capire come
riorganizzare e quale modello si vuole dare al sistema degli
impianti a fune valdostano.
Per questo motivo questa mozione impegna l'Assessore competente
a informare - entro trenta giorni dall'approvazione del presente
ordine del giorno, come spesso dico sulle tempistiche siamo
disponibili a trattare, sul resto no - le Commissioni consiliari
competenti in materia d'impianti a fune, società partecipate, in
merito alle attività di studio, e quindi le prime eventuali
considerazioni, valutazioni e conclusioni in corso di espletamento
in materia di valutazione dell'evoluzione dell'attuale modello di
gestione e sviluppo delle stazioni sciistiche della nostra
Regione.
Vorremmo che su una scelta, o, meglio, su un insieme di scelte
così importante, ci sia non soltanto una valutazione condivisa ma,
al di là di tutto, un monitoraggio e una valutazione in corso
d'opera di quelle che possono essere le problematiche, le
evoluzioni, le possibili modifiche o anche i punti di debolezza e
di forza del nostro modello.
Perché dico questo? Proprio per evitare - come spesso accade,
che poi magari provvedimenti epocali, non soltanto di natura
legislativa... perché sicuramente bisognerà anche fare delle scelte
come azionista Regione e scelte anche di natura industriale, perché
non basta una legge per risolvere i problemi che riguardano le
ricadute poi economiche - che questo non avvenga in maniera rapida,
raffazzonata, magari con una caterva di emendamenti, come spesso è
capitato anche nel passato, poi ovviamente sappiamo che ogni
situazione è un po' figlia del periodo in cui si vive, però su una
scelta così epocale e così importante per una delle gambe della
nostra economia, pensiamo che sia necessario fare i giusti passi
nei tempi opportuni.
Siamo consci che siamo nel periodo estivo, che c'è tanta carne
al fuoco, che ci sono dei problemi che ad oggi non sono risolti,
torno sempre all'energia necessaria per fare quella camminata che
qualcuno dovrà fare, e quindi sulle tempistiche ben vengano
eventuali proposte di modifica o anche di eliminazione di quel
passaggio, ma l'importante è che il principio sia che le
Commissioni competenti vengano informate, ovviamente
à fur et à
mesure
che gli studi e le valutazioni vengono fatte.
Presidente -
Per il Governo, l'assessore Bertschy.
Bertschy (AV-VdA Unie) -
Come anche ho detto durante il
mio intervento, da parte nostra non c'è nessuna volontà e neanche
necessità di fare delle fughe in avanti rispetto a un tema di tale
importanza ed è bene che il Consiglio regionale, tutti i gruppi e
le persone che di più conoscono questo settore, abbiano tutti gli
elementi per poter discutere con la massima trasparenza rispetto a
un modello che dobbiamo costruire insieme nel futuro,
nell'interesse della nostra comunità.
Per quello che ci riguarda non c'è nessun problema ad accogliere
l'ordine del giorno, vi chiederemmo solo di eliminare, visto che
c'è la disponibilità, i trenta giorni, perché non credo che sarà
così semplice, al di là del fatto che non c'è ancora grandissima
documentazione a disposizione, non è così semplice portare un
contributo in così breve tempo.
Noi vi chiederemmo di eliminare l'inciso "Entro trenta giorni
dall'approvazione del presente ordine del giorno" e ci impegniamo,
direi entro i primi giorni della ripresa dalla pausa estiva, di
fare una prima audizione in Commissione, credo la IV Commissione,
per cominciare a mettere a fuoco i documenti che sono a
disposizione e il lavoro da fare.
Presidente -
Consigliere Aggravi, ne ha facoltà.
Aggravi (LEGA VDA) -
Semplicemente per accettare la
proposta e annunciare che lavoreremo anche noi in questo periodo
per eventualmente elaborare le nostre proposte e le nostre
considerazioni.
Presidente -
Aspettiamo soltanto che arrivi l'emendamento
di modifica.
Possiamo, se non vi sono altri interventi, passare alla
votazione dell'ordine del giorno. Non vedo richieste, passiamo alla
votazione dell'ordine del giorno, così come modificato. La
votazione è aperta. La votazione è chiusa.
Presenti, votanti e favorevoli: 35
L'ordine del giorno n. 3 è approvato all'unanimità.
Vi sono dichiarazioni? Consigliera Minelli per dichiarazione di
voto.
Minelli (PCP) -
Per dichiarazione di voto e per
completare, in qualche maniera, il ragionamento della collega
Guichardaz che ha esplicitato le nostre considerazioni su questo
disegno di legge. Un disegno di legge che un po' ci ha deluso, lo
dobbiamo dire, perché, dopo un anno e mezzo da quella risoluzione
che avevamo approvato all'unanimità, ci aspettavamo una norma più
strutturata e più incisiva.
Questa mattina in aula abbiamo sentito in vari interventi una
sorta di magnificenza di questa norma: è stato detto che è una
norma di grande importanza e ambiziosa; qualcun altro ha anche
detto che la legge non poteva far altro che intervenire con un
aiuto di tipo finanziario.
Noi crediamo che non sia esattamente così, pensiamo che la legge
avrebbe potuto avere anche una genesi diversa e che, per esempio,
proprio quel famoso tavolo, che oggi viene istituito con un
emendamento che arriva in aula, avrebbe forse potuto essere
nominato precedentemente e essere reso operativo anche per
contribuire alla stesura della norma stessa.
Come ha detto in un passaggio del suo intervento il collega
Aggravi, qui manca tutto il secondo pezzo e secondo noi è quello
che rappresenterà davvero la sfida per tutti, la sfida di capire
quale futuro potrà esserci in particolare per alcune di queste
piccole stazioni.
Io credo che nessuno pensi che si possa fare a meno dello sci in
Valle d'Aosta, non credo proprio che sia una cosa che si possa
pensare, però sappiamo anche che dovremo, fra non molti anni, fare
i conti con una situazione dove, purtroppo, ci saranno delle
località che dovranno anche fare a meno della neve.
Mi ha fatto piacere che l'Assessore, nella sua esposizione,
abbia detto che questa legge è un punto di partenza e che, in
pratica, ci troviamo in una situazione di lavori in corso.
Noi su alcuni articoli ci asterremo, in particolare
sull'articolo n. 1, che è quello che ricomprende le finalità che, a
nostro avviso, potevano essere più ampie e incisive.
Su altri articoli invece voteremo, soprattutto l'articolo 2 che
ha aggiunto con gli emendamenti successivi tutta una serie di
punti, anche questo del tavolo, che viene aggiunto in ultimo.
Nel complesso il nostro sarà un voto positivo però è un voto in
qualche maniera condizionato, con l'auspicio davvero che si
cominci, fin da subito, a pensare, seriamente e con una visione
prospettica, al futuro di quelle stazioni che non potranno
risollevarsi solo attraverso un contributo legato alla perdita
delle giornate di bassa affluenza.
In questo senso confidiamo molto in quella parte che riguarda
gli accordi di programma che, a nostro avviso, non è stata
sufficientemente delineata e descritta, in particolare a quel
tavolo di lavoro che non deve avere soltanto una valenza consultiva
e di apporto delle istanze dei Comuni e dei soggetti che sono
interessati, ma deve proprio trovare una concretizzazione in una
futura norma di legge, che davvero vada a pensare al futuro delle
piccole stazioni, perché qui, in questo pezzo, così come è stato
definito, c'è soltanto in nuce un percorso che viene appena
delineato e che non può ridursi a una questione finanziaria. Questa
è la posizione che esprimiamo.
Presidente -
Si è prenotato il consigliere Marquis per
dichiarazione di voto.
Marquis (FI) -
Questo disegno di legge lo consideriamo da
una parte un punto di arrivo di un percorso che è stato fatto anche
all'interno dell'aula, dove spesso si è dibattuto sulla difficoltà
delle piccole stazioni e quindi questa proposta rappresenta una
risposta a questa problematica, ma lo vogliamo considerare anche un
punto di partenza per tutto quello che è stato detto perché, a
seguito dell'approvazione di questa proposta, ci sarà da applicarla
e quindi ci saranno da affrontare tutta una serie di situazioni per
rendere più sostenibile questo tipo di gestione.
La sostenibilità non è detto in questo caso che significhi
raggiungere il pareggio economico, perché anche uno sforzo per un
impianto che ha una valenza io direi non solo sociale ma
socio-economica, perché trovo che sia sbagliato parlare di sociale
in questo caso, perché comunque sul territorio questi impianti
hanno anche un riflesso economico per tutta una serie di attività
da parte dei privati e per tutti quelli che vivono quella
realtà.
Come gruppo di Forza Italia lo voteremo con convinzione, diamo
la nostra adesione a questa proposta che si prefigge di coprire
quelle che sono in qualche modo le perdite per rendere sostenibili
queste attività, ma credo che porti anche un po' d'innovazione che
è quell'innovazione che chiede un accordo di cooperazione che deve
essere fatto tra il gestore e tra l'Amministrazione comunale, per
dimostrare la ricerca di uno sviluppo del comprensorio, di uno
sviluppo di quella realtà e per minimizzare eventualmente i
disavanzi della gestione annuale che si vanno poi a verificare.
In queste stazioni sono ricomprese sette che sono confluite
nella gestione di grandi stazioni e ce ne sono cinque invece che
sono di gestione comunale.
Io auspico che nell'applicazione pratica di questa norma non ci
siano poi dei pregiudizi aggiuntivi nei confronti degli impianti
gestiti dai Comuni, perché l'applicazione di questo comma 5 la vedo
ancora un po' nebulosa, non so se poi sarà disciplinato meglio
dalle delibere della Giunta di attuazione, però mi auguro che alla
fine ci sia una pari dignità di trattamento tra queste dodici
realtà.
Concludo rinnovando il nostro voto favorevole
all'iniziativa.
Presidente -
Consigliere Cretier per dichiarazione di
voto.
Cretier (FP-PD) -
Crediamo come gruppo che con il D.L. 65
vi sia un reale sostegno alla montagna e al suo valore di
multifunzionalità intrinseca, che necessariamente ha bisogno
d'iniziative per mantenere il presidio puntuale del territorio, e
come fare se non a garantire la continuità del servizio nella bassa
stagione, come citato dal relatore?
Un accordo di cooperazione tra società e Comune, poi sarà anche
l'imprenditoria locale che deve reagire nel consapevole abbraccio
turistico-ricettivo ludico sportivo e per questo non mancano le
iniziative per compensare periodi difficili e allungare la
stagione, quindi una misura di accompagnamento.
Dichiaro il voto favorevole del gruppo per tutte le
considerazioni fatte in quest'aula.
Presidente -
Per dichiarazione di voto, consigliere
Marguerettaz.
Marguerettaz (UV) -
Da un certo punto di vista credo che
ci sia veramente poco da aggiungere dopo l'ottima relazione del
collega Grosjacques e l'intervento puntuale del collega Testolin.
La relazione e la presentazione dell'Assessore hanno definito
correttamente tutto il perimetro; è chiaro che questo è un
intervento "per", come ha detto il collega Chatrian; mettiamo in
primo piano il mondo della montagna, la cui componente dello sci è
fondamentale.
Ovviamente queste piccole stazioni hanno la possibilità di -
rubo l'espressione di Renzo - offrire un "prodotto sartoriale",
dove coesistono tutta una serie di discipline. Tutti noi portiamo
un po' l'esempio di casa nostra, io e il collega Jordan vediamo che
a Crevacol abbiamo la possibilità di proporre veramente un po' di
tutto, se voi andate, trovate persone che camminano sulla neve,
delle persone che usano le ciaspole, persone che risalgono i pendii
con le pelli, ma se non ci fossero gli impianti di sci tutto questo
non esisterebbe.
Allora io trovo - mi perdoneranno le colleghe che sono
intervenute - un po' ambiguo parlare sempre di cementificazione,
quasi come se costruire degli impianti fosse una violenza al
territorio.
Gli impianti sono necessari e non possiamo, ogni volta che
abbiamo un intervento, avere il comitato del No che viene cavalcato
con forza da tutto un mondo che, più che avere a cuore lo sviluppo
della Valle d'Aosta, ha a cuore il blocco di qualsiasi tipo di
attività.
Anche lì nel ragionamento, vorrei trovare delle contraddizioni,
cioè da un lato si dice: "Attenzione, ci sono una serie di piccole
stazioni che con il cambiamento climatico in futuro potrebbero
avere dei problemi", ma, dall'altra parte, si incatenano - per dare
un'immagine - contro i progetti che hanno invece un futuro.
Il collegamento di Cime bianche va proprio in quella direzione,
creare un complesso sciistico che, per la sua collocazione, crea la
possibilità di offrire un prodotto turistico sciistico sicuro in
quota, facendo un collegamento con tutta una serie di località in
alta quota.
Queste contraddizioni sono evidenti, sono palesi, e da un lato
mi complimento per il voto favorevole ma lo trovo molto ambiguo,
"lo voto, sì, ma condizionato" perché è imbarazzante dire di no ai
piccoli impianti, ma, in realtà, se voi andate a rileggere gli
interventi, sono degli interventi dove, sotto sotto, "Votiamo, ma
avremmo potuto non votare o avremmo voluto non votare".
Noi siamo a dire l'esatto contrario: per tenere le persone in
montagna ci vogliono gli impianti di sci, ci vogliono le
professionalità e voglio ricordare - oltre a quelle che sono state
chiamate, maestri di sci piuttosto che guide - le professionalità
di coloro che lavorano agli impianti: elettricisti, tecnici...
questo vuol dire avere una ricchezza nella nostra comunità, persone
che alla bisogna possono intervenire anche in altri settori. Quindi
votiamo convintamente perché noi siamo per il Sì, non per i No.
Presidente -
Consigliera Minelli per fatto personale.
Minelli (PCP) -
Molto brevemente perché il collega
Marguerettaz non rinuncia mai a utilizzare il tempo dei suoi
interventi per parlare di cose che riguardano poco la dichiarazione
di voto.... per fatto personale perché lei ha parlato...
(
Interruzione fuori microfono)...
Lei ha citato "Le due
colleghe che hanno espresso una dichiarazione di voto" e ha
criticato una dichiarazione di voto.
Io posso rispondere se lei critica la mia dichiarazione di voto?
Benissimo, non rispondo. Il Presidente deciderà se io posso
rispondere al fatto che ha criticato una mia dichiarazione di voto.
Se non posso rispondere non rispondo, Presidente.
Presidente -
Circoscriva il fatto personale.
Minelli (PCP) -
Il fatto personale è questo: il collega
ha detto che noi votiamo perché non possiamo fare a meno di non
votare, quindi noi diamo un voto perché siamo in qualche modo
obbligati a votare in quella maniera.
Noi non siamo obbligati a votare proprio nulla in un certo modo,
abbiamo esplicitato delle critiche sul disegno di legge, le abbiamo
ribadite e abbiamo detto perché votavamo il Dl, perché il nostro è
un voto condizionato, sapendo che questo è un pezzo di un percorso
che crediamo debba essere completato. Tutto il resto che è stato
tirato in ballo non lo citerò, visto che non fa parte dell'accusa
sulla dichiarazione di voto, ma credo che le parole del collega
Marguerettaz si commentino da sole.
Presidente -
Consigliere Marguerettaz per fatto
personale.
Marguerettaz (UV) -
Se nel momento in cui interveniamo,
dove siamo in disaccordo con una componente politica, consideriamo
che questo sia un fatto personale, presidente Bertin, questa
diventa l'anarchia, nel senso che io capisco che la collega Minelli
si consideri l'interpretazione del Verbo ma, ahimè, sono stato
eletto anche io e, per gentilezza, mi lasci commentare e mi lasci
dire che non sono d'accordo con lei.
Io credo che il presidente Bertin debba ristabilire un po' le
regole in quest'aula: non è possibile... nel momento in cui io
intervengo, cito una persona e le attribuisco dei titoli, è fatto
personale, ma qua non c'è nessun fatto personale: la collega
Minelli come interpreta correttamente il suo ruolo - e lo fa molto
bene - della politica del No, si contrappone al mio pensiero, che è
la politica del Sì.
Presidente -
Passiamo all'analisi dell'articolato.
Articolo n. 1, mettiamo in votazione l'articolo n. 1. La votazione
è aperta. La votazione è chiusa.
Presenti: 35
Votanti: 33
Favorevoli: 33
Astenuti: 2 (Guichardaz Erika e Minelli).
L'articolo n. 1 è approvato.
All'articolo n. 2 sono presenti tre emendamenti, pertanto
mettiamo in votazione prima gli emendamenti. Apriamo la votazione
sull'emendamento n. 1 della IV Commissione. La votazione è aperta.
La votazione è chiusa.
Presenti: 35
Votanti: 33
Favorevoli: 33
Astenuti: 2 (Guichardaz Erika e Minelli).
L'emendamento n. 1 della IV Commissione è approvato.
Chiedo se posso dare lo stesso risultato anche sull'emendamento
n. 2. No. Mettiamo in votazione l'emendamento n. 2 della IV
Commissione. La votazione è aperta. La votazione è chiusa.
Presenti, votanti e favorevoli: 35
L'emendamento n. 2 della IV Commissione è approvato
all'unanimità.
Vi è adesso il sub-emendamento dell'assessore Bertschy, mettiamo
in votazione. La votazione è aperta. La votazione è chiusa.
Presenti, votanti e favorevoli: 35
Il sub-emendamento è approvato all'unanimità.
Mettiamo adesso in votazione l'articolo n. 2 così come emendato.
La votazione è aperta. La votazione è chiusa.
Presenti, votanti e favorevoli: 35
L'articolo n. 2 è approvato all'unanimità.
Mettiamo in votazione l'articolo n. 3. La votazione è aperta. La
votazione è chiusa.
Presenti, votanti e favorevoli: 35
L'articolo 3 è approvato all'unanimità.
Mettiamo adesso in votazione l'articolo n. 4. La votazione è
aperta. La votazione è chiusa.
Presenti: 35
Votanti: 33
Favorevoli: 33
Astenuti: 2 (Guichardaz Erika e Minelli).
L'articolo n. 4 è approvato.
Mettiamo adesso in votazione la legge nel suo insieme. La
votazione è aperta. La votazione è chiusa.
Presenti, votanti e favorevoli: 35
La legge è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK