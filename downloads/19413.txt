Consiglio Regionale della Valle d'Aosta - Oggetto del Consiglio n. 2571 del 17 aprile 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CACCIA E PESCA
Precedente
Successivo
Resoconto integrale del dibattito dell'aula
Oggetto del Consiglio n. 2571 del 17 aprile 2002 - Resoconto
OGGETTO N. 2571/XI Coinvolgimento del Consorzio Pesca
nell'elabo­razione del programma di disalveo dei corsi d'acqua a
seguito degli eventi alluvionali. (Interrogazione)
Interrogazione Viste le osservazioni avanzate dal Consorzio
Pesca circa la diminuzione di fauna ittica nei tratti dei corsi
d'acqua in cui sono stati realizzati lavori di disalveo a seguito
degli eventi alluvionali;
Preso atto che tali lavori si svolgono proprio nel periodo di
riproduzione delle specie ittiche presenti nei nostri corsi
d'acqua, trote e temoli;
Ritenuto che sia possibile far conciliare l'esigenza di operare
nei corsi d'acqua con quella di rispettare i ritmi biologici della
natura;
Visto inoltre che il Consorzio Pesca interviene in modo
sistematico con massicce azioni di ripopolamento, utilizzando
materiale pregiato prodotto nello stabilimento ittico di
Morgex;
la sottoscritta Consigliera regionale
Interroga
l'Assessore competente per sapere:
1) se il programma dei lavori di disalveo sia stato concordato
col Consorzio Pesca;
2) come ha risposto o risponderà alle osservazioni critiche
formulate dallo stesso Consorzio.
F.to: Squarzino Secondina
Président
La parole à l'Assesseur au territoire,
à l'environnement et aux ouvrages publics, Vallet.
Vallet (UV)
Al momento il Consorzio Pesca ha solo
anticipato per le vie brevi, in modo molto approssimativo, i
risultati di alcune verifiche dalle quali emergerebbe una
diminuzione della fauna ittica nei tratti di corso d'acqua nei
quali sono stati realizzati i lavori di disalveo a seguito degli
eventi alluvionali; non abbiamo ricevuto alcun rapporto tecnico e
analitico. Rilevo comunque - questo in via del tutto generale - che
appare quasi bizzarro, per non dire inutile e forse anche
fuorviante, effettuare una tale indagine a soli 15 mesi da un
evento di piena del tutto eccezionale e, quindi, anche estremamente
catastrofico per il corso della Dora Baltea. Attribuire, infatti,
soltanto agli interventi di disalveo la carenza di fauna ittica è
frutto di un'analisi quanto meno superficiale, perché il dato è
assolutamente scontato, vista la dimensione del fenomeno
alluvionale e di per sé poco significativo.
Ricordo che, subito dopo l'evento, lo stesso consorzio aveva
segnalato più volte il disastro causato dalla piena sulle
popolazioni ittiche richiedendo anche contributi per il
ripopolamento stesso della Dora. Devo quindi dire che non apprezzo
particolarmente le esternazioni periodiche del Presidente del
Consorzio Pesca su questo argomento in quanto negli ultimi anni,
fin dal primo evento alluvionale - mi riferisco agli anni 1993,
1994 abbiamo intensificato - il collega Lavoyer, che aveva la
responsabilità dei lavori pubblici prima di me, e il sottoscritto
adesso - i rapporti con il Consorzio per provare a definire
modalità e tempi di intervento compatibili con i ritmi biologici
della fauna ittica.
Ci sono purtroppo dei dati che sono contrastanti e che
difficilmente si possono coniugare. La fase riproduttiva coincide
anche con il periodo di magra della Dora Baltea - da novembre a
marzo, aprile - che è l'unico periodo nel quale è possibile
realizzare gli interventi di disalveo, quindi c'è di fatto una
contraddizione.
Con il Consorzio è stato individuato il periodo
novembre-dicembre come quello nel quale è possibile minimizzare gli
impatti, a parte il fatto che concentrare gli interventi in questi
soli due mesi presenta difficoltà organizzative assolutamente
notevoli, ma questo è stato il nostro impegno e questo continua ad
essere il nostro impegno: cercare di concentrare gli interventi di
disalveo nei mesi di novembre e dicembre.
La dimensione però dell'evento dell'ottobre 2000 non ha permesso
di effettuare gli interventi previsti solo in questi momenti, vuoi
per la quantità del materiale da asportare, vuoi per l'eccezionale
regime idrico della Dora Baltea, che specie in bassa Valle non ha
consentito fino all'autunno scorso di procedere ai rilievi e quindi
ai progetti di disalveo. Abbiamo comunque concordato e imposto un
termine per l'effettuazione delle operazioni e il termine è stato
fissato al 31 marzo.
Rispetto alle metodologie di intervento, devo dire che,
accogliendo le richieste giuste del Consorzio Pesca, gli interventi
di disalveo del post alluvione hanno interessato solo ed
esclusivamente i depositi rilevanti in alveo senza interessare
quindi l'intera sezione del fiume. Abbiamo poi imposto delle
tecniche di asportazione del materiale cosiddette "all'asciutto", i
mezzi cioè hanno dovuto operare sul deposito, limitando con
accorgimenti specifici di interessare l'acqua fluente per non
intorbidirla.
Abbiamo avuto certamente alcune segnalazioni di non rispetto
delle modalità imposte, siamo intervenuti con decisione, abbiamo
anche revocato autorizzazioni, abbiamo richiamato le Imprese ai
loro obblighi e abbiamo anche sanzionato i comportamenti non
idonei. Quindi, il fatto che si siano verificati dei disguidi non è
assolutamente da generalizzare.
Rispetto alle domande puntuali formulate nell'interrogazione,
devo dire che il piano degli interventi urgenti, previsto
nell'ordinanza n. 3090/2000, che è stato approvato con
deliberazione di Giunta regionale n. 73/2001, comprendeva fra gli
interventi necessari anche quelli di disalveo dei corsi d'acqua.
Tale piano è stato trasmesso anche al Consorzio Pesca affinché
organizzasse le sue attività tenendo conto di quanto previsto nel
Piano. Nel corso della Dora Baltea l'asportazione del materiale è
avvenuta secondo un programma di intervento specifico con il
sistema della concessione.
L'Amministrazione regionale ha redatto i progetti di
asportazione del materiale dalle aree di sovralluvionamento
determinando le quote di progetto oltre che i quantitativi da
rimuovere. Queste attività sono state concluse a fine marzo 2002.
Oltre al Piano, quindi, abbiamo trasmesso al Consorzio Pesca anche
il programma di disalveo della Dora.
Non abbiamo discusso con il Consorzio Pesca sulle aree di
intervento perché giustamente il Consorzio ha rilevato che questo
non rientra nelle sue competenze, ma abbiamo discusso e concordato
sulle modalità di esecuzione di cui ho detto prima.
Per quanto riguarda quindi la seconda domanda, non credo di
dovere delle particolari risposte, dico che ognuno deve operare e
svolgere secondo le proprie competenze, cercando di tutelare quelli
che sono interessi comuni, tenendo conto di quelle che sono state
le condizioni del tutto eccezionali conseguenti all'evento
alluvionale, condizioni che mi auguro non abbiano a ripetersi in
futuro.
Rispetto all'esigenza di coordinamento e di definizione delle
modalità di intervento - erano in corso contatti e confronti con il
Consorzio Pesca -, l'obiettivo è di riuscire a definire degli
specifici protocolli d'intesa per definire le modalità di
intervento e io credo che, superata la straordinarietà, sia
possibile risedersi attorno al tavolo per concretizzare questi
protocolli d'intesa.
Président
La parole à la Conseillère Squarzino
Secondina.
Squarzino (PVA-cU)
Credo che la parte finale
dell'intervento dell'Assessore spieghi e chiarifichi come ci sia di
fatto una difficoltà di rapporto fra il Consorzio Pesca e
l'Assessorato perché lei stesso, Assessore, ha detto che ritiene
utile giungere a definire dei protocolli per raccordare le
iniziative dei rispettivi enti.
Ora questo significa che questo protocollo non c'è naturalmente
e l'accordo fra il Consorzio Pesca e l'Assessorato non c'è. Lei ha
parlato di trasmissione di informazioni, lei ha parlato di
informazione, ha trasmesso la delibera, ha trasmesso i piani, ma
non è stato concordato, non dico dove, ma almeno quando farlo
perché nella delibera dei lavori è indicato genericamente il
periodo "entro il 2001", ma non sono indicati i periodi precisi in
cui iniziano i lavori.
Ora, lei sicuramente ha avuto modo in questi mesi di ricevere
tutta una serie di proteste, perché lei inizia dicendo che non le
piacciono queste esternazioni periodiche. Ma le esternazioni
seguono la presentazione di lettere ufficiali all'Assessorato:
l'esternazione avviene quando gli organismi competenti informati
non reagiscono, non rispondono, non prendono sul serio il
problema.
È vero che c'è il problema dell'alluvione, che è stato un evento
che speriamo non si ripeta più, ma credo che anche prima
sussistesse il problema di coordinare due esigenze, fra l'altro il
suo Assessorato ha competenze su entrambi i settori, però sembra
che un settore abbia il sopravvento sull'altro. C'è, da una parte,
l'esigenza di togliere il sovrappiù di materiale immesso nei corsi
d'acqua dopo l'alluvione. Tra parentesi ricordo che su questo ci
sarebbe un grosso discorso da fare perché lei sa bene che ogni
intervento sul fiume, sia di materiale accumulatosi, sia di
materiale che viene tolto, ha delle conseguenze su tutto il corso
d'acqua. Il problema pertanto è molto più complicato di quello che
non si vuole far credere. Chiudo la parentesi.
Esiste pertanto il problema di curare l'alveo dei fiumi, ma il
suo Assessorato si occupa anche di ambiente e io credo che sia suo
compito anche mantenere viva la fauna fluviale, non disperdere quel
patrimonio prezioso che è il materiale prodotto dallo stabilimento
ittico di Morgex. Da una parte la Regione sostiene lo stabilimento
ittico di Morgex, che produce materiale prezioso per il
ripopolamento dei torrenti, poi, nel momento in cui questo
materiale viene immesso nei corsi d'acqua, arrivano le ruspe e
rovinano del tutto il lavoro fatto, allora qui non solo se ne
impedisce la riproduzione, ma si compie anche uno sperpero di
denaro. E su questo bisogna riflettere.
Infine, io credo che ci sia anche un non rispetto delle stesse
modalità informative: non si può informare il consorzio il giorno
prima dell'inizio dei lavori. Le porterò le date esatte, Assessore,
per provare quello che sto dicendo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK