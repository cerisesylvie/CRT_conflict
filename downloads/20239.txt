Consiglio Regionale della Valle d'Aosta - Oggetto del Consiglio n. 225 del 19 novembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 225 del 19 novembre 2003 - Resoconto
OGGETTO N. 225/XII - Riduzione dei tempi di attesa per la
mammografia. (Interrogazione)
Interrogazione
Premesso
- che la mammografia è il metodo migliore di prevenzione
secondaria del tumore alla mammella, in grado di diagnosticare
precocemente la malattia, consentendo l'utilizzo immediato di
adeguate terapie di cura in caso di esito positivo;
- che lo strumento della mammografia, se offerto attraverso
programmi di screening con chiamata attiva, può ridurre
sensibilmente i casi di mortalità per tumore della
mammella;
- che dal compimento del cinquantesimo anno di età le donne
valdostane sono invitate a sottoporsi allo screening di
prevenzione;
- che i tempi di attesa per poter effettuare un esame
mammografico presso le strutture sanitarie valdostane si stanno
allungando sempre di più;
tutto ciò premesso, i sottoscritti Consiglieri
regionali
Interrogano
l'assessore delegato per sapere se ritenga possibile,
considerata l'importanza della diagnosi precoce, ridurre i tempi di
attesa per lo screening mammografico.
F.to: Tibaldi - Frassy - Lattanzi
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - La questione è posta in termini corretti, quindi
potrei solo dire: "sì, ne prendiamo atto; vedremo di ridurre le
liste di attesa per la mammografia".
Se mi permettete, vorrei però aggiungere alcuni elementi per
completare il discorso, sempre con il desiderio di essere utili,
dal punto di vista sanitario, alla popolazione valdostana, di cui
abbiamo tutti la responsabilità. È proprio vero che la mammografia
- come lei diceva - è il metodo migliore di prevenzione secondaria;
è anche vero che questo esame deve essere associato ad altri
accertamenti, cioè ad una visita senologica, ad una ecografia. È
anche vero che la mammografia ha delle controindicazioni, perché è
un'indagine che comporta l'applicazione di radiazioni ionizzanti; e
dunque il ripetere più volte la mammografia non è sicuramente utile
all'ammalata, e non è che questa non si ammala di tumore se fa più
mammografie, purtroppo!
Anche l'età è importante: come lei sa, nell'età giovanile questo
esame può essere più pericoloso che in altre età; per tale motivo,
dal 1998 è iniziato in Valle d'Aosta uno "screening mammografico",
in accordo con il Centro di prevenzione oncologica piemontese, in
quanto lo stesso deve essere di alta qualità per produrre dei
risultati. Questi screening, applicati correttamente, diminuiscono
del 35% la mortalità del cancro mammario, che è risaputo essere la
causa più frequente di morte fra le donne, arrivando a 11.000 morti
all'anno.
In Valle, lo screening viene applicato a tutte le donne dai 50
ai 69 anni: è biennale, è completamente gratuito e le stesse
vengono chiamate a questo esame telefonicamente con una
prenotazione oraria precisa. Possono aderire anche le donne dai 45
ai 49 anni in modo volontario, soprattutto se sono donne a rischio,
cioè se hanno una familiarità, se hanno una sintomatologia, se
hanno delle patologie precancerose. In totale, le donne bersaglio
di questo screening in Valle d'Aosta sono 15.155.
Nel 2002 sono stati eseguiti 479 esami mensili mammografici,
mentre il Centro di prevenzione oncologica piemontese, che ha fatto
un po' da referente per la qualità di questo studio, prevedeva 430
esami mensili, quindi siamo andati oltre quanto ci era stato
richiesto. Ha aderito circa il 70% delle donne contattate e i
giudizi sull'andamento di questo screening sono stati definiti,
sempre da questi esperti, eccellenti.
Nonostante questa impostazione, è però vero che le liste di
attesa sono ancora lunghe, perché molte donne non aderiscono allo
screening, nonostante vengano chiamate da una struttura
correttamente impostata; altre, richiedono impropriamente degli
esami, vale a dire che, nonostante rientrino nello screening
biennale, richiedono delle mammografie a tempi più ravvicinati e
questo pone dei problemi, perché può non essere corretto eseguire
più mammografie senza una indicazione precisa in tempi brevi;
altre, nonostante non vi sia l'età e non rientrino in questi
termini precisi, vogliono fare la mammografia. Le liste di attesa
erano e sono ancora forse un poco lunghe, anche se dal giugno 2003
è stato attivato un accordo con l'IRV che prevede una esecuzione
degli esami più ravvicinati.
Al momento attuale, per rispondere alla sua domanda in modo
preciso, per le mammografie nelle donne asintomatiche l'attesa è di
107 giorni. La mammografia urgente, quella richiesta con un
particolare colore dal medico curante o da chi l'ha visitata, viene
eseguita in 8 giorni; così anche le mammografie per "follow-up",
per interventi o malati a rischio, sono eseguite in 8 giorni.
L'ecografia mammaria, altro esame importante per questa patologia,
viene eseguito con 17 giorni di attesa.
Mi sono permesso di fare questo discorso per richiamare
l'attenzione sul fatto che, sì, la mammografia è importante e
bisogna forse accelerare ancora i tempi di attesa; però, come già
ho risposto a una vostra interpellanza di alcuni mesi fa, mi sembra
che il lavoro che dobbiamo fare sia proprio sull'appropriatezza
dell'indicazione. È in questo senso che vanno tutti ormai:
l'indicazione a fare la mammografia deve essere sempre più precisa.
In questo senso, bisogna lavorare in due settori: il primo, su una
informazione maggiore; il secondo, sul preparare delle linee guida,
preparate dallo specialista, condivise dallo specialista
ambulatoriale e dal medico di base, occorre cioè che vi sia un
protocollo preciso a cui inviare le ammalate aventi tale
problema.
Le cose che ho detto non sono mie: le ho solo raccolte da dati
tecnici, dei nostri tecnici, ed ho la documentazione a vostra
disposizione, se la volete guardare.
Président - La parole au Conseiller Tibaldi.
Tibaldi (CdL) - Ringrazio l'Assessore per la risposta che ha
fornito all'interrogazione, la quale, però, necessita di alcune
puntualizzazioni da parte nostra.
Guardiamo con fiducia - anche perché ci piacerebbe vedere il
futuro lungo e distante - alle recenti affermazioni che ha fatto un
oncologo di grande fama qual è il prof. Veronesi, in occasione
della recente giornata per la lotta contro il cancro, il quale ha
affermato che nell'arco di 20 anni il cancro potrà essere
debellato. Guardiamo con fiducia, anche perché si stima che nel
2015 saranno circa 1,25 milioni le morti per cancro nell'UE; sono
tante, e queste morti riguardano proprio le donne colpite da tumori
in prevalenza all'utero e alla mammella che, se prevenuti con una
adeguata azione di prevenzione, possono essere curati.
Le indicazioni da lei date rispondendo alla nostra
interrogazione ci fanno comprendere che dal 1998 in avanti la Valle
d'Aosta si è attivata in maniera concreta per affrontare il
problema, e lo ha fatto anche sulla base dei numeri da lei
elencati; 470 esami mensili sono tanti, l'adesione è alta: questo
vuol dire che alla campagna massiccia di informazione fatta in
questi anni c'è stata una risposta altrettanto massiccia da parte
delle donne.
Alla richiesta femminile di sottoporsi allo screening, purtroppo
dobbiamo constatare che altrettanto adeguata non è la risposta
delle strutture sanitarie. Ci fa piacere sapere che dal giugno 2003
l'accordo con l'IRV permetterà di accelerare gli esami, però
dobbiamo anche sottolineare che oggi i ritardi sono sui 6 mesi e,
addirittura da casi a noi segnalati - segnalati non solo da persone
comuni, ma anche da associazioni competenti di settore -, arrivano
anche a 9-10 mesi. Guardiamo con fiducia alle cose detteci
rispondendo alla nostra interrogazione, perché pensiamo che la
prevenzione sia uno strumento che può evitare danni alle donne e
soprattutto morti, le quali si aggirano sulle 11.000 in Italia -
sono 27.000 casi - e naturalmente non escludono la nostra piccola
regione.
Prendiamo atto con moderata soddisfazione di questa attenzione
che l'Assessorato rivolge al problema e guardiamo con fiducia e
ottimismo al fatto che questi tempi di attesa per lo screening
mammografico possano sensibilmente ridursi nei prossimi mesi.
Si dà atto che dalle ore 11,12 presiede il Vicepresidente
Lanièce.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK