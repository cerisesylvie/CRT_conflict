Consiglio Regionale della Valle d'Aosta - Oggetto del Consiglio n. 2332 del 27 giugno 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2332 del 27 giugno 1991 - Resoconto
OGGETTO N. 2332/IX Disegno di legge: Modifiche alla Legge
regionale 19 ottobre 1989, n. 66, recante "Norme per l'istituzione
del Parco naturale del Mont Avic."
Errore. L'origine riferimento non è stata trovata.
Presidente
Il Consigliere Ricco ha chiesto la parola per
illustrare il disegno di legge n. 274, iscritto al punto 59
dell'ordine del giorno; ne ha facoltà.
Ricco (DC)
Anch'io, come il Consigliere Trione, ho
avuto questa incombenza in eredità.
Come è noto, la legge regionale 19 ottobre 1989, n. 66, ha
istituito il parco naturale del Mont Avic.
L'articolo 2 della suddetta legge regionale è composto di due
commi: il primo attribuisce al Servizio tutela dell'ambiente
naturale e delle foreste il compito di "struttura tecnica preposta
alla sorveglianza ed al coordinamento dell'attività del parco e,
per la specifica funzione, si avvale del proprio personale e del
dipendente Corpo forestale valdostano", mentre il secondo comma,
per agevolare l'espletamento del compiti sopra specificati, recita
testualmente:
"Il Servizio tutela dell'ambiente naturale e delle
foreste può avvalersi della collaborazione del Museo regionale di
scienze naturali di Saint-Pierre, di istituti scientifici e di
ricerca pubblici e privati, nonché di associazioni culturali e
naturalistiche".
Come si evince, la suddetta legge regionale, pur stabilendo al
primo comma che la funzione di sorveglianza sia svolta dal
personale dipendente dal Servizio tutela dell'ambiente e da quello
del dipendente Corpo forestale valdostano, non prevede nessun
aumento di organico del suddetto Corpo.
Con il presente disegno di legge n. 274 si ritiene opportuno
modificare - io direi meglio "integrare" - l'articolo 2 della legge
regionale n. 66 del 1989. Infatti, l'articolo 1 si compone di sei
commi e, lasciando inalterati nella sostanza i primi due commi
della vecchia legge, al terzo comma stabilisce:
"Le funzioni di
sorveglianza per l'applicazione dei divieti e delle prescrizioni
poste a tutela del parco naturale del Mont Avic sono espletate,
oltre che dal Corpo forestale valdostano, da apposti guardiaparco
posti alle dirette dipendenze del direttore del parco e inseriti
nella pianta organica dell'Ente parco".
Quarto comma:
"I guardiaparco assicurano la massima
collaborazione con le singole stazioni forestali cui il territorio
protetto appartiene giurisdizionalmente".
Quinto comma:
il trattamento giuridico ed economico dei
guardiaparco e dei capi guardiaparco è rispettivamente parificato a
quello delle guardie e dei brigadieri del Corpo forestale
valdostano.
Sesto comma:
"i guardiaparco ed il capo guardiaparco, su
richiesta dell'ente parco Mont Avic, sono nominati "guardia
particolare" ai sensi e secondo le procedure previste dalle leggi
di pubblica sicurezza."
L'articolo 2 del presente disegno di legge sostituisce
l'allegato B della legge regionale n. 66 del 19 ottobre 1989, con
il nuovo allegato A.
Gli articoli 3 e 4 riguardano rispettivamente le disposizioni
finanziarie e le conseguenti variazioni di bilancio. In particolare
viene previsto un maggiore onere a carico della Regione per il
contributo annuale all'ente gestore del Parco Mont Avic di lire 300
milioni, che viene a determinarsi complessivamente in lire 800
milioni.
Colleghi, su richiesta dell'Assessore competente, mi permetto
presentare due emendamenti di non molta importanza, ma
chiarificatori.
Primo emendamento: "Al comma 5 dell'articolo 2 della legge
regionale 19 ottobre 1989, n. 66, come sostituito dall'articolo 1
del disegno di legge , dopo le parole "del Corpo Forestale
Valdostano" sono aggiunte le seguenti: "ad eccezione dell'indennità
pensionabile".
Secondo emendamento: "Dopo l'articolo 1 è inserito il seguente
articolo 1 bis: Dopo il comma 1 dell'articolo 8 della legge
regionale 19 ottobre 1989, n. 66, è aggiunto il seguente: 2.
"Il
personale di cui al precedente comma è iscritto, dalla data di
assunzione, alla Cassa di Previdenza per le pensioni a favore dei
dipendenti degli enti locali, nonché agli altri Istituti di
Previdenza e di Assistenza previsti dalle leggi a favore dei
dipendenti degli Enti pubblici locali (CPDEL e INADEL)".
Agli uffici ho dato copia degli emendamenti firmati, con
preghiera di volerli distribuire.
Chiedo inoltre che la discussione avvenga sul testo presentato
dalla Giunta regionale.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Su questo argomento, come i Consiglieri
avranno potuto notare, ci sono all'ordine del giorno due testi: uno
è il disegno di legge n. 264, presentato dalla Giunta regionale, e
l'altro è il testo approvato dalla III Commissione, che ha
esaminato il provvedimento e che a grande maggioranza, con
l'astensione del solo Consigliere Limonet, ha espresso parere
favorevole al testo modificato, che è allegato agli atti del
Consiglio.
Preannuncio che, come relatore della III Commissione, chiederò
che il dibattito avvenga ovviamente sul testo licenziato dalla
stessa Commissione che ha esaminato la proposta e che si è
pronunciata in tal senso.
La differenza tra i due testi sta nella questione che si
discuteva in precedenza, cioè sul modo in cui impostare il lavoro
di sorveglianza.
Prima abbiamo discusso in generale la legge quadro sui parchi,
mentre qui si tratta di entrare nel caso specifico di un parco già
istituito, quello del Mont Avic. In sostanza, la Commissione ha
proposto quella formulazione che si trova all'interno dell'articolo
1, grazie alla quale le funzioni di sorveglianza all'interno del
parco del Mont Avic verrebbero svolte da personale del Corpo
forestale valdostano distaccato e posto alle dirette dipendenze del
direttore del parco.
In pratica, rispetto alle due possibili scelte della
legge-quadro approvata dal Consiglio, noi proponiamo per questo
caso, ma anche come regola generale della legge quadro, che sia il
Corpo forestale valdostano a svolgere tale funzione.
Qui ci si è molto soffermati sul parere del Consiglio di
amministrazione del parco del Mont Avic, per dire che quel
Consiglio vuole la soluzione dei guardiaparco. In realtà,
dall'incontro che abbiamo avuto, è emerso chiaramente come ci sia
stata una certa confusione iniziale rispetto alle possibili
alternative.
In realtà quel Consiglio si è trovato di fronte ad una legge del
1989, in cui si diceva: "La sorveglianza viene esercitata dal Corpo
forestale", però non venivano precisate le modalità e, soprattutto,
non veniva precisato che la sorveglianza non veniva svolta dalla
stazione forestale, ma da guardie messe appositamente al servizio
ed alle dipendenze funzionali del direttore del Parco. Da qui era
sorto il problema che il Consiglio ed il Direttore del parco non
avevano operativamente alle loro dipendenze delle guardie.
La proposta della Commissione, grazie alla quale il Consiglio di
amministrazione avrebbe sicuramente potuto riesaminare la
questione, è un'altra, perché tende a dire: "Mettiamo del personale
alle dipendenze funzionali dell'ente parco". Qui si propongono
cinque unità, fra le quali almeno un sottufficiale. Queste persone
vengono messe direttamente alle dipendenze dell'ente parco e
rispondono agli ordini, alle richieste e alle esigenze del
direttore del parco. In questo modo si fa fronte alle esigenze di
sorveglianza.
Conseguentemente a questa impostazione, l'onere maggiore, pari a
300 milioni in più che il disegno di legge della Giunta prevedeva
di assegnare all'ente parco per la sorveglianza, viene utilizzato
per modificare la pianta organica del Corpo forestale valdostano.
Infatti, oltre alla proposta della III Commissione, voi vedete che
c'è un allegato A, in cui si prospetta una nuova pianta organica
dei posti del personale inquadrato nei livelli funzionali del Corpo
forestale valdostano, che è incrementata di cinque unità, cioè di
quelle che devono essere distaccate presso il parco del Mont
Avic.
In sostanza, il principio è che, quando si istituisce un ente
parco che ha bisogno di cinque o sei guardie forestali,
contemporaneamente si provvede ad aumentare di pari numero la
pianta organica e quindi cinque o sei persone vengono distaccate
all'interno del parco. In questo modo si realizza una dipendenza
funzionale e sono fatte salve tutte le esigenze di efficienza e di
dipendenza funzionale all'interno del parco, ma nello stesso tempo
si conserva l'unità complessiva di sorveglianza del Corpo forestale
sul territorio.
Nel caso del parco del Mont Avic, c'è poi una situazione,
evidenziata anche in Commissione, che depone a favore delle guardie
forestali ed è il fatto che una delle zone in cui è maggiormente
necessaria la sorveglianza, quella di Chevrère, è posta al di fuori
del parco. In quella zona le guardie forestali possono comunque
fare azioni di sorveglianza, tanto più se sono messe alle
dipendenze del direttore del parco ed hanno titolo giuridico per
svolgere questa sorveglianza, ma non l'hanno i guardiaparco, perché
la loro funzione giuridica è valida, per legge, solo entro i
confini del parco regionale.
Da qui discende la diversa impostazione, anche se le finalità
sono le stesse: garantire all'ente parco un'adeguata sorveglianza
con del proprio personale. Quella proposta dalla III Commissione si
inquadra in un discorso più complessivo di integrazione fra la
sorveglianza sul territorio regionale da parte delle guardie
forestali e quella più specifica, esercitata all'interno di un'area
protetta, da parte del corpo regionale.
Io chiedo quindi che la discussione avvenga sul testo
predisposto dalla III Commissione.
Presidente
Colleghi Consiglieri, credo che prima
di procedere all'esame generale dei vari argomenti e quindi
dell'articolato, occorra appurare su quale testo discutere...
Ha chiesto la parola l'Assessore all'Agricoltura, Foreste ed
Ambiente naturale, Lanièce; ne ha facoltà.
Lanièce (DC)
Il Consigliere Riccarand considera
confusionari quegli organi che non deliberano secondo i suoi
desideri. Invece, il Consiglio di amministrazione del parco non
aveva affatto le idee confuse, anzi le aveva chiarissime ed a
riprova di ciò voglio leggere la sua deliberazione.
"Il Consiglio di amministrazione, visto il disegno di legge in
oggetto, contenente modifiche alla legge istitutiva del parco Mont
Avic, atte a stabilire l'istituzione di appositi guardiaparco posti
alle dirette dipendenze del direttore dell'ente ed il cui numero
sia in relazione alla superficie del territorio naturale da
proteggere, esaminato il contenuto del disegno di legge e comparato
con la soluzione alternativa rappresentata dal distacco presso
l'ente parco di n. 5 appartenenti al Corpo forestale
valdostano...". Ciò significa che il Consiglio di amministrazione
era già a conoscenza delle due soluzioni possibili e, ciò
nonostante, ha deliberato a stragrande maggioranza (9 su 10) di
scegliere la soluzione dei guardiaparco alle dirette dipendenze
dell'ente parco.
Il Consiglio di amministrazione del parco non aveva affatto le
idee confuse. Anzi, quando una deliberazione è assunta con nove
voti a favore ed uno contro, è più facile pensare che quest'ultimo
possa aver avuto le idee confuse. Tra le due scelte proposte, quel
Consiglio ha scelto chiaramente la soluzione che prevede appositi
guardiaparco alle dirette dipendenze del direttore.
Che questa scelta possa piacere o meno è un altro discorso, ma
non è vero che il Consiglio non fosse al corrente delle due
soluzioni possibili...
(...Interruzione del Consigliere Riccarand...)
...Il presidente ha votato a favore, perché il verbale è firmato
dal presidente e dal segretario...
(...Interruzione del Consigliere Riccarand...)
...Non può aver spiegato una cosa diversa, perché non posso
pensare che Passerin d'Entrèves abbia votato questa soluzione,
comprendendo però tutt'altro. Un professore universitario non è un
povero tapino qualunque, che può non capire l'interpretazione delle
parole.
Del resto, anche nella lettera inviata di recente
all'Assessorato, conferma che non ci sono dubbi sulla scelta fatta
dal Consiglio di amministrazione del parco.
Io credo che a questo punto non ci sia più motivo di discutere,
visto che nella legge quadro diciamo che i guardiaparco saranno
alle dipendenze dei nuovi parchi che verranno istituiti... Ciò vuol
forse dire che le guardie del parco del Mont Avic sono distaccate
dal Corpo forestale?...
(...Interruzione del Consigliere Riccarand...)
... Appunto, ma precisato che la legge quadro stabilisce che il
personale di guardia dei futuri parchi sarà assunto e sarà posto
alle dipendenze dei singoli parchi, io pensavo che la discussione
fosse finita.
Del resto, le guardie forestali hanno avuto sempre il compito di
controllare tutte le aree protette e non l'hanno solo da
oggi...
Presidente
Prima di continuare su questo
contendere sull'utilizzo del Corpo forestale, bisogna definire qual
è il testo su cui si discute.
Il Consigliere Ricco e l'Assessore Lanièce hanno proposto di
discutere il testo della Giunta.
Ha chiesto la parola il Consigliere Riccarand; ne ha
facoltà.
Riccarand (VA)
Ovviamente, anche ai sensi del
Regolamento e della prassi del Consiglio, io insisto affinché si
voti il testo della Commissione, perché il lavoro della Commissione
ha un significato politico prevalente rispetto a quello della
Giunta. Quest'ultima, infatti, propone un disegno di legge, ma poi,
se ha un senso il lavoro della Commissione,....
(...Interruzione...)
...la prassi vuole che il testo da esaminare in Consiglio sia
quello elaborato dalla Commissione, al quale chiunque può proporre
delle modificazioni.
Questa prassi, che può anche essere cambiata, è però abbastanza
consolidata e quindi io insisto affinché il testo sia quello della
III Commissione, anche perché si tratta di due testi che, pur
perseguendo la stessa finalità, sono tra loro alternativi. I modi
attraverso i quali si arriva ad organizzare la sorveglianza seguono
due canali diversi: nella nostra proposta si prevede la dotazione
organica tramite distacco dal Corpo forestale, con conseguente
aumento della pianta organica del personale del Corpo forestale ed
un conseguente aumento di spesa a carico del bilancio regionale per
far fronte all'aumento del Corpo forestale, mentre nell'altro caso
si segue la via delle assunzioni di guardiaparco attraverso l'ente
parco e quindi si dà una dotazione finanziaria maggiore all'ente
parco per far fronte a questa esigenza. Si tratta quindi di due vie
diverse e quindi il Consiglio deve scegliere una strada o l'altra,
perché non si possono conciliare.
L'Assessore dice: "Poiché prima abbiamo scelto di seguire una
certa strada, questa soluzione sarebbe in contraddizione...".
Prima abbiamo discusso sulla proposta, sostenuta da me e
sostanzialmente anche dalla III Commissione, di stabilire fin dalla
legge quadro che il principio è quello di ricorrere alle guardie
forestali, tramite i distacchi.
La proposta della Giunta, che è stata approvata dal Consiglio,
anche se a stretta maggioranza, prevede invece la presenza delle
due possibilità. L'articolo 27, che abbiamo appena approvato,
prevede l'utilizzo delle guardie forestali oppure dei guardiaparco,
tant'è vero che, nel caso delle guardie forestali, ipotizza tutta
una casistica nei distacchi in funzione degli ettari di superficie
da controllare.
Posto quindi il principio generale, che secondo voi è quello di
scegliere caso per caso tra guardiaparco o guardie forestali,
adesso qui, nel caso particolare del Mont Avic, a noi sembra
opportuno - veramente a noi appare sempre opportuno - l'utilizzo
delle guardie forestali, anche perché si tratta del primo parco
istituito e che coincide con un unico Comune della Valle d'Aosta.
Del resto ci sembra sbagliato come impostazione inserire i
guardiaparco in un ente molto piccolo, di cui costituirebbero il
grosso del personale.
Io insisto quindi affinché si esamini il testo approvato dalla
III Commissione, che credo sia coerente con quanto abbiamo potuto
concertare dopo una analisi approfondita, dopo l'audizione dei
rappresentanti sindacali, dei rappresentanti del Corpo forestale e
del presidente del Consiglio di amministrazione del parco del Mont
Avic. Quest'ultimo, anzi, ci ha detto: "Noi abbiamo espresso una
preferenza, ma non avevamo valutato una serie di problemi che
potrebbero nascere dall'utilizzo dei guardiaparco al posto delle
guardie forestali. Abbiamo preso atto dei rilievi della III
Commissione e questi rilievi ci sembrano validi, ma la scelta è
politica e compete al Consiglio regionale".
Pertanto, noi prendiamo atto che il Consiglio di amministrazione
aveva assunto a suo tempo un certo orientamento, ma poiché con
questa nostra proposta ci sembra di andare incontro alle esigenze
espresse da quel Consiglio di amministrazione e, al di là del caso
specifico, a quelle di tutti i parchi regionali, insistiamo
affinché si segua questa strada.
Presidente
Dobbiamo sciogliere il problema del
testo da esaminare. Il Regolamento dice che le Commissioni possono
proporre al Consiglio un testo unitamente a quello del proponente,
che in questo caso è la Giunta. "Ove non sussistano obiezioni, la
discussione avrà luogo sul testo rassegnato dalla Commissione. In
caso contrario deciderà il Consiglio".
Ora, siccome il relatore e l'Assessore Lanièce hanno sollevato
delle obiezioni, la decisione spetta solo al Consiglio.
Ha chiesto la parola l'Assessore all'Agricoltura, Foreste ed
Ambiente naturale, Lanièce; ne ha facoltà.
Lanièce (DC)
Vorrei solo precisare che la III
Commissione ha predisposto un nuovo testo, ma la II Commissione ha
esaminato il testo della Giunta, quindi non si può parlare di
prevaricazione.
Presidente
Mi sembra che l'unico dubbio potrebbe
sussistere nel caso che mettessimo in votazione il rifiuto o
l'assenso di discutere...
Mi sembra più logico confermare la richiesta del primo relatore
e dell'Assessore all'Agricoltura, Foreste ed Ambiente naturale,
Lanièce.
Se nessuno chiede la parola, pongo in votazione la discussione
sul testo presentato dalla Giunta, sul quale si è pronunciata anche
la II Commissione in data 24 giugno.
Esito della votazione:
Presenti: 35
Votanti: 35
Favorevoli: 19
Contrari: 16
Il Consiglio approva
Il Consiglio decide
che la discussione avrà luogo sul testo presentato dalla Giunta
regionale.
Presidente
Ha chiesto la parola il Consigliere Perrin;
ne ha facoltà.
Perrin (UV)
Comme nous devons discuter le texte
présenté par la Junte, je demanderais ne serait-ce que deux minutes
de suspension, afin de pouvoir concorder des amendements à
présenter à ce texte.
Presidente
In questo momento si apre la discussione
generale sul testo n. 274, presentato dalla Giunta
regionale...
Non c'è nessuno che prende la parola in sede di discussione
generale, tenendo conto che nel frattempo potrebbero essere
predisposti gli opportuni emendamenti?
Ha chiesto la parola il Consigliere Perrin; ne ha facoltà.
Perrin (UV) Je ne serai pas long, car je vais me rapporter à ce
qui a été dit lors de la discussion de l'objet qui a précédé
celui-ci. Les mêmes considérations doivent être faites quant à
l'article 1 de ce projet de loi, pour ce qui est de la
surveillance. Que tous les Conseillers se rappellent, donc, de ce
qui a été dit lors de la discussion précédente.
Il n'y a pas, monsieur l'Assesseur, contradiction avec le texte
précédent, si l'opposition s'obstine à demander que la surveillance
soit faite par le personnel du Corps forestier. En effet, le projet
de loi que nous venons de voter prévoit tout cela. Non seulement,
mais en priorité prévoit que ce soit le Corps forestier à
surveiller, parce qu'il dit: "Le funzioni di sorveglianza per
l'applicazione dei divieti e delle prescrizioni poste a tutela del
parco naturale del Mont Avic sono espletate, oltre che dal Corpo
forestale valdostano, da appositi guardiaparco...". De ceci découle
que en priorité c'est le Corps forestier qui doit surveiller, non
seulement, mais, dans ce cas, le personnel est placé à la
dépendance du parc même.
En tout cas, pour ne pas faire perdre du temps à ce Conseil, je
retire ma requête de suspension. Les amendements sont prêts et je
les consigne.
Presidente
Passiamo all'esame dell'articolato.
Do lettura dell'articolo 1.
Articolo 1 1. L'articolo 2 della legge regionale 19 ottobre
1989, n. 66, concernente: "Norme per l'istituzione del parco
naturale del Mont Avic" è sostituito dal seguente:
"Articolo 2 (Coordinamento e sorveglianza dell'attività del
parco)
1. Il Servizio tutela dell'ambiente naturale e delle foreste
dell'Assessorato all'agricoltura, foreste ed ambiente naturale
costituisce la struttura tecnica preposta al coordinamento
dell'attività del parco e, per la specifica funzione, si avvale del
proprio personale e di quello del dipendente Corpo forestale
valdostano.
2. Al fine di agevolare l'espletamento del compito di cui al
comma uno, il Servizio tutela dell'ambiente naturale e delle
foreste può avvalersi della collaborazione del Museo regionale di
scienze naturali di Saint-Pierre, di istituti scientifici e di
ricerca pubblici e privati, nonché di associazioni culturali e
naturalistiche.
3. Le funzioni di sorveglianza per l'applicazione dei divieti e
delle prescrizioni posti a tutela del parco naturale del "Mont
Avic" sono espletate, oltre che dal Corpo forestale valdostano, da
appositi guardiaparco posti alle dirette dipendenze del direttore
del parco e inseriti nella pianta organica dell'Ente parco.
4. I guardiaparco assicurano la massima collaborazione con le
singole stazioni forestali cui il territorio protetto appartiene
giurisdizionalmente.
5. Ai fini del trattamento giuridico ed economico i guardiaparco
e i capi guardiaparco sono rispettivamente parificati alle guardie
e ai brigadieri del Corpo forestale valdostano.
6. Su richiesta dell'Ente parco, il personale di cui al comma
cinque viene nominato "guardia particolare" ai sensi e secondo le
procedure
previste dagli articoli 133 e seguenti del Testo uni
co delle leggi di pubblica sicurezza, approvato con regio decreto
18 giugno 1931, n. 773.
7. Per la nomina a ruolo a posti di guardiaparco non occorre la
partecipazione ad apposito corso di formazione.
8. L'uniforme di guardiaparco è stabilita, per quanto riguarda
la foggia, di intesa con l'Assessorato dell'agricoltura, foreste ed
ambiente naturale.
9. L'Ente parco non è tenuto a fornire l'alloggio di servizio al
personale di sorveglianza".
Presidente
Do lettura di un emendamento sostitutivo
della legge, presentato dai Consiglieri Perrin e Riccarand.
Emendamento Articolo 1
1. L'articolo 2 della legge regionale 19 ottobre 1989, n. 66
(Norme per l'istituzione del parco naturale del Mont Avic) è così
sostituito:
"Articolo 2 (Coordinamento e sorveglianza dell'attività del
parco)
1. Il Servizio tutela dell'ambiente naturale e delle foreste
dell'Assessorato dell'agricoltura, foreste ed ambiente naturale
costituisce la struttura tecnica preposta al coordinamento
dell'attività del parco e, per la specifica funzione, si avvale del
proprio personale e di quello del dipendente Corpo forestale
valdostano.
2. Al fine di agevolare l'espletamento del compito di cui al
comma uno, il Servizio tutela dell'ambiente naturale e delle
fo-
reste può avvalersi della collaborazione del Museo regionale di
scienze naturali di Saint-Pierre, di istituti scientifici e di
ricerca pubblici e privati, nonché di associazioni culturali e
naturalistiche.
3. Le funzioni di sorveglianza per l'applicazione dei divieti e
delle prescrizioni posti a tutela del parco naturale del "Mont
Avic" sono espletate, oltre che dal personale della stazione
fore
stale competente per territorio, da apposito personale del Corpo
forestale valdostano distaccato e posto alle dirette dipendenze del
direttore del parco.
4. Il personale distaccato è costituito da cinque unità, fra cui
almeno un sottufficiale.
Articolo 2 1. L'allegato A alla legge regionale 3 luglio 1989,
n. 37 (Modifiche ed integrazioni alle leggi regionali 11 novembre
1977, n. 66, e 23 giugno 1983, n. 59, recanti disposizioni sul
funzionamento,
sullo stato giuridico e sul trattamento economi
co del Corpo forestale valdostano) è sostituito dall'allegato A
alla presente legge.
Articolo 3 (Disposizioni finanziarie)
1. Il maggior onere derivante dalla presente legge, valutato in
lire 300.000.000, graverà sui capitoli 31500 e 31501, come
evidenziato all'articolo 5, del bilancio preventivo della Regione
per l'anno 1991 e sui corrispondenti capitoli dei futuri
bilanci.
2. Alla copertura dell'onere di cui al comma uno si provvede per
l'anno 1991 mediante utilizzo per lire 300.000.000 dello
stanziamento iscritto al Cap. 67030 "fondo globale per
finanziamento di spese di investimento" a valere
sull'accantonamento concernente: "Parchi e aree a livello
regionale" (Area territorio - progetto ambiente - B 1.2.); su detto
intervento risulta quindi disponibile la minor somma di lire
200.000.000.
Articolo 4 (Variazioni di bilancio)
1. Alla parte spesa del bilancio di previsione della Regione per
l'anno 1991 sono apportate le seguenti variazioni: In diminuzione
Cap. 67030 "Fondo globale per il finanziamento di spese di
investimento "lire 300.000.000 In aumentoCap. 31500 "Spese per il
Corpo forestale regionale - Stipendi e altri assegni fissi "lire
225.000.000 Cap. 431501 "Spese per il Corpo forestale regionale -
Contributi diversi a carico dell'Ente su stipendi e altri assegni
fissi "lire 75.000.000 Totale in aumento lire 300.000.000.
Allegato A Pianta organica dei posti e del personale inquadrato
nei livelli funzionali del Corpo forestale valdostano - Articolo 2
-
Qualifica del personale Numero posti Livello funzionale
Maresciallo 21 7°
Brigadiere 36 6°
Guardia 99 5°
Presidente
Se nessuno chiede la parola, pongo in
votazione l'emendamento sostitutivo testé letto, che corrisponde
esattamente al testo del disegno di legge sostitutivo proposto
dalla III Commissione consiliare permanente.
Esito della votazione:
Presenti: 35
Votanti: 35
Favorevoli: 17
Contrari 18
Il Consiglio non approva
Presidente
Ha chiesto la parola il Consigliere Perrin;
ne ha facoltà.
Perrin (UV)
J'ai besoin d'une explication de technique
législative, parce que je ne sais pas donner une réponse. Le
Conseil vient de repousser un amendement qui a été présenté et qui
correspond aux alinéas un, deux et trois du texte présenté par la
Junte. Que se passe-t-il maintenant?
Presidente
Un emendamento respinto, in qualsiasi posto
si trovi o qualsiasi argomento affronti, è sempre un emendamento
respinto, per cui rimane in discussione il testo che non è stato
emendato...
Perrin (UV)
Qui est égal à l'amendement.
Président
Ça n'a pas d'importance. L'emendamento viene
considerato nel suo complesso.
Do lettura di un emendamento all'articolo 1, presentato dal
Consigliere Ricco.
Emendamento Al comma 5 dell'articolo 2 della legge regionale
29 ottobre 1989, n. 66, come sostituito dall'articolo 1 del disegno
di legge , dopo le parole "del Corpo Forestale Valdostano" sono
aggiunte le seguenti: "ad eccezione dell'indennità
pensionabile".
Presidente
Ha chiesto la parola il Consigliere
Mostacchi; ne ha facoltà.
Mostacchi (UV)
Se è possibile, vorrei proporre il
seguente emendamento all'emendamento: dopo le parole "ad eccezione
dell'indennità pensionabile" aggiungere "e di trasferta".
Presidente
Colleghi Consiglieri, abbiamo chiuso la
votazione generale, abbiamo già votato un emendamento sostitutivo
della legge, gli emendamenti sono stati presentati mezz'ora fa e
adesso viene presentato un altro emendamento?
Io sono comprensivo, ma ad un certo momento...
No, l'emendamento è stato distribuito non appena è stato
proposto dal Consigliere Ricco, cioè un'ora fa...
Mi spiace per il Consigliere Mostacchi, ma l'emendamento da lui
proposto non è ricevibile, altrimenti creiamo il precedente che,
nel corso di una votazione...
Se nessuno chiede la parola, pongo in votazione l'emendamento
all'articolo 1 presentato dal Consigliere Ricco.
Esito della votazione:
Presenti: 34
Votanti: 33
Favorevoli: 33
Astenuti: 1 (Riccarand)
Il Consiglio approva
Presidente Do lettura dell'articolo 1 emendato.
Articolo 1 1. L'articolo 2 della legge regionale 19 ottobre
1989, n. 66, concernente: "Norme per l'istituzione del parco
naturale del Mont Avic" è sostituito dal seguente:
"Articolo 2 (Coordinamento e sorveglianza dell'attività del
parco)
1. Il Servizio tutela dell'ambiente naturale e delle foreste
dell'Assessorato all'agricoltura, foreste ed ambiente naturale
costituisce la struttura tecnica preposta al coordinamento
dell'attività del parco e, per la specifica funzione, si avvale del
proprio personale e di quello del dipendente Corpo forestale
valdostano.
2. Al fine di agevolare l'espletamento del compito di cui al
comma uno, il Servizio tutela dell'ambiente naturale e delle
foreste può avvalersi della collaborazione del Museo regionale di
scienze naturali di Saint-Pierre, di istituti scientifici e di
ricerca pubblici e privati, nonché di associazioni culturali e
naturalistiche.
3. Le funzioni di sorveglianza per l'applicazione dei divieti e
delle prescrizioni posti a tutela del parco naturale del "Mont
Avic" sono espletate, oltre che dal Corpo forestale valdostano, da
appositi guardiaparco posti alle dirette dipendenze del direttore
del parco e inseriti nella pianta organica dell'Ente parco.
4. I guardiaparco assicurano la massima collaborazione con le
singole stazioni forestali cui il territorio protetto appartiene
giurisdizionalmente.
5. Ai fini del trattamento giuridico ed economico i guardiaparco
e
i capi guardiaparco sono rispettivamente parificati alle guar
die e ai brigadieri del Corpo forestale valdostano ad eccezione
dell'indennità pensionabile.
6. Su richiesta dell'Ente parco, il personale di cui al comma
cinque viene nominato "guardia particolare" ai sensi e secondo le
procedure previste dagli articoli 133 e seguenti del Testo unico
delle leggi di pubblica sicurezza, approvato con regio decreto 18
giugno 1931, n. 773.
7. Per la nomina a ruolo a posti di guardiaparco non occorre la
partecipazione ad apposito corso di formazione.
8. L'uniforme di guardiaparco è stabilita, per quanto riguarda
la foggia, di intesa con l'Assessorato dell'agricoltura, foreste ed
ambiente naturale.
9. L'Ente parco non è tenuto a fornire l'alloggio di servizio al
personale di sorveglianza".
Presidente
Se nessuno chiede la parola, pongo in
votazione l'articolo 1 emendato testé letto.
Esito della votazione:
Presenti: 34
Votanti e favorevoli: 18
Astenuti: 16 (Agnesod, Andrione, Bich, Faval, Lanivi, Louvin,
Maquignaz, Marcoz, Mostacchi, Perrin, Riccarand, Rollandin,
Stévenin, Vallet, Viérin e Voyat)
Il Consiglio approva
Presidente
Do lettura di un emendamento aggiuntivo
proposto dal Consigliere Ricco.
Emendamento Dopo l'articolo 1 è inserito il seguente articolo
1 bis:
Dopo il comma 1 dell'articolo 8 della legge regionale 19 ottobre
1989, n. 66, è aggiunto il seguente:
"2. Il personale di cui al precedente comma è iscritto, dalla
data di assunzione, alla Cassa di Previdenza per le pensioni a
favore dei dipendenti degli Enti locali, nonché agli altri Istituti
di Previdenza e di Assistenza previsti dalle leggi a favore dei
dipendenti degli enti pubblici locali (CPDEL e INADEL)".
Presidente
Ha chiesto la parola il Consigliere
Chenuil; ne ha facoltà.
Chenuil (PCI-PDS)
Vorrei capire come vengono assunti
questi guardiaparco, perché il direttore ed il presidente del parco
ci hanno detto che vengono assunti per concorso pubblico. Nel testo
della legge non vedo però indicati e precisati questi aspetti; vi
si dice solo che il parco si avvale di proprio personale e di
quello del dipendente Corpo forestale, che tale personale ha tutti
i diritti del Corpo forestale, ma al punto 7 si aggiunge: "Per la
nomina a ruolo a posti di guardiaparco non occorre la
partecipazione ad apposito corso di formazione". Significa forse
che immettiamo in ruolo delle persone prive di formazione?
Presidente
Io non voglio portare via il mestiere a
nessuno però mi sembra che il secondo emendamento del Consigliere
Ricco dica: "Dopo l'articolo 1 è inserito il seguente articolo 1
bis:
Dopo il comma 1 dell'articolo 8 della legge regionale 19 ottobre
1989, n. 66, è aggiunto il seguente:
"2. Il personale di cui al precedente comma è iscritto, dalla
data di assunzione, alla Cassa di Previdenza per le pensioni a
favore dei dipendenti degli Enti locali..."
Rollandin (UV)
E' un'altra cosa...
Presidente
Ha chiesto la parola l'Assessore
all'Agricoltura, Foreste ed Ambiente naturale, Lanièce; ne ha
facoltà.
Lanièce (DC) La domanda del Consigliere Chenuil concerne
l'articolo 1 che è già stato votato, ma non importa.
Per entrare nel Corpo forestale è obbligatorio seguire un corso
di sei mesi, mentre i guardiaparco non hanno tale obbligo, anche
perché l'ente parco non avrebbe la strumentazione idonea per farlo.
Comunque, se l'ente parco ritiene che i guardiaparco debbano
seguire quel corso, glielo può far frequentare assieme a quelli del
Corpo forestale, altrimenti può assumere i guardiaparco anche senza
corso, come avviene per tutti gli altri guardiaparco...
(...Interruzione...)
...Questo è detto nel testo originale, ma noi non intendiamo
affatto indicare al Consiglio di amministrazione del parco come
deve agire. Se vuole, ma sempre nell'ambito della sua autonomia,
può prima indire un corso di formazione e dopo far espletare il
concorso, ciò però non è assolutamente obbligatorio.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Vorrei conoscere la risposta ad
un'altra domanda posta dal Consigliere Chenuil sulle modalità per
l'assunzione dei guardiaparco, perché nella legge non è definito
niente in materia. Sicuramente ci sono delle norme di carattere
generale che disciplinano questa materia, ma non sarebbe stato male
inserire qualche disciplina più precisa nel testo della legge. Come
si è avuta la cautela di dire che questi guardiaparco non devono
seguire i corsi di formazione, allo stesso modo, visto che si
intende percorrere questa strada abbastanza scivolosa, sarebbe
stato opportuno indicare tali modalità nel testo della legge.
In ogni caso, visto che non sono definite nella legge, vorrei
almeno sapere dall'Assessore quali modalità si intendono seguire
per le assunzioni.
Presidente
Ha chiesto la parola l'Assessore
all'Agricoltura, Foreste ed Ambiente naturale, Lanièce; ne ha
facoltà.
Lanièce (DC)
Questo sarà stabilito dal Consiglio
di amministrazione. Teniamo conto che il provvedimento in
discussione è solo una modifica della legge istitutiva dell'ente
parco, che già esiste, altrimenti come avrebbe fatto il Consiglio
di amministrazione ad assumere il direttore del parco? Le norme
saranno le stesse...
(...Interruzione del Consigliere Riccarand...)
...appunto... Nella legge istitutiva si prevede che l'assunzione
del personale avvenga per concorso pubblico. Aumentando il
personale non si modifica tale procedura, altrimenti ad ogni
modifica della legge dovremmo richiamare le stesse cose... Abbi
pazienza!...
(...Interruzione del Consigliere Riccarand...)
...Non solo per l'assunzione del direttore, ma anche del
coadiutore... E' una norma generale presente nella legge quadro dei
parchi e quindi non deve essere richiamata ogni volta. Lì è detto
che le assunzioni vengono fatte tramite pubblico concorso, quindi,
se io dico che devono assumere due scopini, non dobbiamo ripetere
nella legge come devono fare per assumerli. E' previsto un concorso
pubblico e quindi faranno un concorso pubblico; ma non possiamo
farci ridere dietro perché ripetiamo per cinque volte (direttore,
geometra, ragioniere, coadiutore e guardie) che il personale deve
essere assunto tramite concorso pubblico
Questa non è una legge istitutiva, ma è una legge di modifica.
Nella legge quadro è già scritto come deve essere assunto il
personale. Noi aumentiamo solo il personale e le assunzioni di
questo personale avverranno seguendo le norme previste nella legge
istitutiva del parco..
PresidenteHa chiesto la parola il Consigliere Riccarand; ne ha
facoltà.
Riccarand (VA)Sarebbe interessante seguire l'evoluzione di
questo provvedimento, perché sono rimasto esterrefatto da alcune
affermazioni dell'Assessore Lanièce.
Intanto egli dice che i guardiaparco saranno assunti come è
stato assunto il direttore del parco. Allora, però, c'era una
precisa norma della legge istitutiva del parco del Mont Avic
prevedeva determinati criteri per l'assunzione del direttore. Qui,
invece, per i guardiaparco si dice solo: "Si farà come per le altre
assunzioni, cioè saranno assunti quelli in graduatoria...".
Questo vuol forse dire che, se per caso è stato espletato un
concorso per l'assunzione di personale amministrativo all'interno
dell'ente parco, verranno presi quelli che non sono ancora stati
assunti...?"
(...Interruzione dell'Assessore Lanièce...)
...lo sto chiedendo, perché mi sembra che sia proprio questo il
ragionamento che si deduce dalle affermazioni dell'Assessore,
mentre io sono contrario, perché credo che i guardiaparco dovranno
essere assunti attraverso un apposito concorso per guardiaparco,
che dovrà prevedere determinate caratteristiche e specifici criteri
di selezione.
Poiché non si è voluta percorrere questa strada, mi sembra che
non si voglia neanche dare una normativa, correndo il rischio di
fare qualcosa di molto rabberciato ed approssimativo, dettato
magari dalla necessità di dover assumere alcune persone, senza che
però ciò risponda all'esigenza di disporre di personale
qualificato, in grado di svolgere bene il servizio.
Presidente Se nessuno chiede la parola, pongo in votazione
l'emendamento aggiuntivo del quale abbiamo già dato lettura.
Esito della votazione:
Presenti: 33
Votanti e favorevoli: 18
Astenuti: 15 (Agnesod, Andrione, Bich, Faval, Lanivi, Louvin,
Maquignaz, Marcoz, Mostacchi, Perrin, Riccarand, Rollandin,
Stévenin, Vallet e Voyat)
Il Consiglio approva
Presidente
Do lettura dell'articolo 2.
Articolo 2 (Dotazione organica dell'Ente parco)
1. L'allegato B alla legge regionale 19 ottobre 1989, n. 66,
relativo alla dotazione organica del personale dell'Ente parco, è
sostituito dall'allegato A alla presente legge.
Presidente
Se nessuno chiede la parola, pongo in
votazione l'articolo 2 testé letto.
Esito della votazione:
Presenti: 35
Votanti e favorevoli: 18
Astenuti: 17 (Agnesod, Andrione, Bich, Chenuil, Faval, Lanivi,
Louvin, Maquignaz, Marcoz, Mostacchi, Perrin, Riccarand, Rollandin,
Stévenin, Vallet, Viérin e Voyat)
Il Consiglio approva
Presidente
Do lettura dell'articolo 3.
Articolo 3 (Disposizioni finanziarie)
1. L'onere finanziario complessivo a carico della Regione per il
contributo annuale all'Ente gestore per il parco del Mont Avic,
previsto dall'articolo 17 della legge regionale 19 ottobre 1989, n.
66, è stabilito in lire 800.000.000.
2. Il maggior onere derivante dalla presente legge, valutato in
lire 300.000.000, graverà sul capitolo n. 39460 del bilancio
preventivo della Regione per l'anno 1991 e sui corrispondenti
capitoli dei futuri bilanci.
3. Alla copertura dell'onere di cui al comma due si provvede per
l'an-no 1991 mediante utilizzo per lire 300.000.000 dello
stanziamento iscritto al Cap. 67030 "Fondo globale per il
finanziamento di spese di inestimento" a valere sull'accantonamento
concernente: "Parchi e aree a livello regionale" (Area territorio -
progetto ambiente - B 1.2.); su detto intervento risulta quindi
disponibile la minor somma di lire 200 milioni.
4. A decorrere dal 1992 l'onere di cui al comma uno del presente
articolo sarà determinato con legge di bilancio ai sensi
dell'articolo 15 della legge regionale 27 dicembre 1989, n. 90
(Norme in materia di bilancio (e di contabilità generale della
Regione autonoma Valle d'Aosta).
Presidente
Se nessuno chiede la parola, pongo in
votazione l'articolo 3 testé letto.
Esito della votazione:
Presenti: 35
Votanti e favorevoli: 19
Astenuti: 16 (Agnesod, Andrione, Bich, Faval, Lanivi, Louvin,
Maquignaz, Marcoz, Mostacchi, Perrin, Riccarand, Rollandin,
Stévenin, Vallet, Viérin e Voyat)
Il Consiglio approva
Presidente
Do lettura dell'articolo 4.
Articolo 4 (Variazioni di bilancio)
1. Alla parte spesa del bilancio di previsione della Regione per
l'anno 1991 sono apportate le seguenti variazioni: In diminuzione
Cap. 67030 "Fondo globale per il finanziamento di spese di
investimento "lire 300.000.000 In aumento Cap. 39460 "Contributo
annuo all'ente gestore del parco naturale denominato "Mont Avic" in
Comune di Champdepraz" Legge regionale 19 ottobre 1989, n. 66 Legge
regionale n. lire 300.000.000.
Presidente
Se nessuno chiede la parola, pongo in
votazione l'articolo 4 testé letto.
Esito della votazione:
Presenti: 35
Votanti e favorevoli: 19
Astenuti: 16 (Agnesod, Andrione, Bich, Faval, Lanivi, Louvin,
Maquignaz, Marcoz, Mostacchi, Perrin, Riccarand, Rollandin,
Stévenin, Vallet, Viérin e Voyat)
Il Consiglio approva
Presidente
Do lettura dell'Allegato A.
Articolo 1
Dotazione organica dell'Ente Parco
livello qualifica n. posti
Qualifica vicedirigenziale direttore 1
VII ragioniere 1
VII geometra 1
V coadiutore 1
V guardiaparco 4
VI capo guardiaparco 1
Presidente
Se nessuno chiede la parola, pongo in
votazione l'Allegato A testé letto.
Esito della votazione:
Presenti: 35
Votanti: 19
Favorevoli: 19
Astenuti: 16 (Agnesod, Andrione, Bich, Faval, Lanivi, Louvin,
Maquignaz, Marcoz, Mostacchi, Perrin, Riccarand, Rollandin,
Stévenin, Vallet, Viérin e Voyat)
Il Consiglio approva
Presidente
Il Consiglio è chiamato ora a
pronunciarsi sul complesso della legge.
Esito della votazione:
Presenti: 35
Votanti: 19
Favorevoli: 19
Astenuti: 16 (Agnesod, Andrione, Bich, Faval, Lanivi, Louvin,
Maquignaz, Marcoz, Mostacchi, Perrin, Riccarand, Rollandin,
Stévenin, Vallet, Viérin e Voyat)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK