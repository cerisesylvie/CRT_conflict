Consiglio Regionale della Valle d'Aosta - Oggetto del Consiglio n. 229 del 14 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 229 del 14 gennaio 2021 - Resoconto
OGGETTO N. 229/XVI - Petizione popolare per il mantenimento e
l'incremento nel tempo dell'offerta turistica costituita
dall'impianto sciistico del Weissmatten di Gressoney-Saint-Jean.
(Approvazione di una risoluzione)
Bertin (Presidente) -
Passiamo al successivo punto
all'ordine del giorno, il n. 40.02. In data 30 giugno 2020 è stata
presentata alla Presidenza del Consiglio, ai sensi dell'articolo 36
del Regolamento, una petizione popolare sottoscritta da 5.554
cittadini per il mantenimento e l'incremento nel tempo dell'offerta
turistica costituita dall'impianto sciistico del Weissmatten di
Gressoney-Saint-Jean. Alla data del deposito della petizione i
poteri del Consiglio regionale erano prorogati solo per l'adozione
di atti indifferibili e urgenti, pertanto è stata sospesa.
L'Ufficio di Presidenza, con deliberazione del 29 ottobre
scorso, ha dichiarato ricevibile e ammissibile la petizione
trasferendo al Presidente della Regione e all'Assessore allo
sviluppo economico, in quanto competente in materia, oltre che al
Presidente della IV Commissione consiliare sviluppo economico per
l'approfondimento e la relativa istruttoria.
Il Presidente della IV Commissione consiliare permanente, con
lettera del 7 gennaio scorso, ha comunicato al Presidente del
Consiglio le risultanze degli approfondimenti svolti.
La petizione è ora sottoposta al Consiglio ai sensi
dell'articolo 36 del Regolamento interno.
Il Presidente della IV Commissione, consigliere Grosjacques, ha
chiesto la parola e ne ha facoltà.
Grosjacques (UV) -
Ci troviamo oggi a esaminare la
relazione conclusiva relativa al lavoro di audizione, di analisi
della petizione presentata - come detto dal presidente Bertin -
dalla comunità di Gressoney e sottoscritta da oltre 5.000 persone,
con la quale veniva richiesta attenzione sul comprensorio di
Weissmatten e sul suo mantenimento per quel che riguarda l'offerta
turistica invernale.
La Commissione si è riunita per la prima volta l'11 novembre, ha
calendarizzato una serie di audizioni che si sono svolte nelle
riunioni del 26 di novembre e del 10 dicembre, durante le quali
sono stati rispettivamente auditi una delegazione dei firmatari
della petizione, il Sindaco e la Giunta comunale di
Gressoney-Saint-Jean, la Presidente del Consorzio turistico
Monterosa, l'amministratore delegato e il Presidente della società
Monterosa S.p.A. e, successivamente, in data 10 dicembre, sono
stati auditi l'assessore allo sviluppo economico, formazione lavori
Bertschy e il dirigente Zoppo della Struttura Impianti
Funiviari.
Naturalmente sono state illustrate alla Commissione con ampia
documentazione fornita ai Commissari le motivazioni per le quali la
comunità di Gressoney riteneva assolutamente indispensabile per la
propria offerta turistica il mantenimento dell'impianto sciistico
del comprensorio di Weissmatten e, attraverso questa richiesta,
formulava all'Amministrazione regionale l'invito a procedere
attraverso la Monterosa al finanziamento della revisione generale
venticinquennale della seggiovia del Weissmatten come presupposto
principe per poter fare qualsiasi tipo di ragionamento per il
rilancio successivo della località turistica.
Sono stati poi auditi nella stessa riunione il Presidente e
l'amministratore delegato di Monterosa, i quali hanno fatto una
disamina sulle motivazioni che portavano la Monterosa a ipotizzare
una scelta diversa rispetto al mantenimento della seggiovia, pur
senza esplicitare la richiesta di chiusura dell'impianto in quanto,
come dirò successivamente, vi è stata in ogni caso la richiesta di
finanziamento ai sensi della legge 8.
Sono stati portati dei dati sulle presenze e sull'attività negli
anni del comprensorio del Weissmatten, tra l'altro è stato fornito
alla Commissione lo studio del dottor Vanat, riguardo in
particolare ai comprensori sciistici di Champorcher e di
Weissmatten e, oltretutto, sono stati forniti dati tecnici sui
risultati di esercizio del comprensorio, con riferimento al
bilancio della Monterosa S.p.A.
In data 10 dicembre, l'assessore Bertschy ha fornito un quadro
preciso delle problematiche della società evidenziando anche la
volontà dell'Amministrazione, anche ai sensi della scheda DEFR del
2020, di salvaguardare i piccoli comprensori turistici - anche in
relazione alla loro funzione economica e sociale all'interno dei
territori sui quali insistono - e ha formulato una serie di
proposte sulla possibilità di arrivare a un provvedimento
legislativo che andasse a tutelare questi piccoli comprensori.
L'ingegnere Zoppo ha fornito una relazione sull'andamento negli
anni del Weissmatten molto completa ed esaustiva, anche con
riferimento ai cambiamenti climatici che potranno succedersi negli
anni con una proiezione quindicennale e cinquantennale, quindi ci
ha dato tutti gli elementi, insieme alla documentazione fornita dai
firmatari e dalla Monterosa, per esprimere una valutazione
puntuale, come Commissari della IV Commissione.
Per cui la Commissione si è riunita in data 7 gennaio per
esaminare la bozza della relazione e all'unanimità ha approvato la
relazione che vi vado sinteticamente a riassumere:
"la Commissione all'unanimità, visti i contenuti della
petizione, considerato quanto emerso dalle varie audizioni, con
particolare riferimento all'intervento dell'assessore regionale
allo sviluppo economico, formazione e lavoro con delega agli
impianti funiviari Luigi Bertschy circa gli intendimenti politici
in materia di tutela dei piccoli comprensori turistici;
analizzata la documentazione fornita dai firmatari della
petizione, dalla Monterosa S.p.A. nonché dalla struttura
Infrastrutture Funiviarie dell'Amministrazione regionale;
tenuto conto della scheda del documento di economia e finanza
regionale approvato nella seduta del Consiglio regionale del 30
gennaio 2020, relativamente alle società esercenti impianti a fune
con particolare riferimento alla volontà di mantenimento in
esercizio dei piccoli comprensori attraverso l'implementazione
delle attività non direttamente legate all'offerta sci;
considerato che la problematica riguardante la stazione di
Weissmatten è comune a tutti i piccoli comprensori sciistici della
nostra regione e che vi è la volontà politica d'intervenire con un
provvedimento legislativo di carattere generale;
valutata la necessità di effettuare uno studio per la ricerca
del target di clientela più appropriato alle caratteristiche della
stazione, che valuti altresì le potenzialità di sviluppo
dell'offerta turistica e le successive azioni di marketing di cui
si è fatta carico l'Amministrazione comunale di
Gressoney-Saint-Jean e che garantisca un'adeguata diversificazione
dell'offerta turistica dei piccoli comprensori;
verificata l'importanza socio-economica del comprensorio di
Weissmatten in favore della collettività locale anche in relazione
alle numerose attività turistico ricettive, commerciali e
artigianali presenti sul territorio;
esaminate le criticità presenti nella relazione predisposta
dalla struttura Infrastrutture Funiviarie indicanti principalmente
il limitato numero degli accessi al comprensorio, le difficoltà di
carattere climatico, legate alla bassa quota dello stesso e la
conseguente necessità di individuare opportune soluzioni atte a
migliorarne - per quanto possibile - l'equilibrio economico
gestionale;
analizzati gli investimenti effettuati nel tempo dagli enti
pubblici e dagli azionisti della Sagit, incorporata in Monterosa
S.p.A nel 2013, per l'approntamento e la caratterizzazione della
stazione che costituisce un unicum nel panorama dell'offerta
sciistica, in particolare per quanto riguarda sia gli allenamenti
delle squadre nazionali che per la fruibilità notturna;
valutate le conseguenze derivanti, anche in termini di
cambiamento degli stili di vita, dall'attuale emergenza sanitaria
che consentiranno una maggiore valorizzazione dei luoghi meno
affollati tra i quali sono certamente da inserire i piccoli
comprensori sciistici;
visto l'ordine del giorno n. 1, collegato all'oggetto 184
approvato all'unanimità nella seduta del Consiglio regionale del 16
dicembre 2020;
ravvisata l'indispensabilità ai fini del mantenimento in
attività del comprensorio di procedere alla revisione generale
venticinquennale della seggiovia Weissmatten,
INVITA
il Governo regionale e il Consiglio Valle, anche attraverso le
competenti Commissioni consiliari, a valutare la possibilità di
finanziare attraverso la legge regionale 8/2004 la revisione
straordinaria venticinquennale della seggiovia Weissmatten, quale
attività indispensabile e propedeutica a qualsiasi azione futura
d'implementazione o diversificazione delle attività della stazione
al fine di migliorarne il risultato economico e la sua fruibilità
pluri-stagionale;
il Governo regionale, anche attraverso le competenti Commissioni
consiliari, a predisporre in tempi brevi una proposta di legge
regionale che, anche attraverso il sostegno finanziario pubblico,
possa garantire una riorganizzazione complessiva di tutti i piccoli
comprensori sciistici presenti sul territorio regionale,
considerata la loro funzione indispensabile nelle realtà
socio-economiche dei rispettivi territori, ponendo particolare
attenzione all'opportunità di coinvolgimento delle comunità locali
e di tutti i portatori d'interesse, sia pubblici che privati,
consentendo successivamente all'Amministrazione regionale di
effettuare le necessarie e opportune valutazioni sia in termini
gestionali che sotto il profilo finanziario in merito alla
necessaria evoluzione dell'attuale modello di gestione e sviluppo
delle stazioni sciistiche di maggiori dimensioni della nostra
regione.
INVITA
il Governo regionale a costituire un tavolo di lavoro unitamente
a Finaosta, al Comune di Gressoney-Saint-Jean e a Monterosa S.p.A.,
così come richiesto dal Comune stesso con deliberazione del
Consiglio comunale n. 1 del 6 febbraio 2020, che porti alla stipula
di un accordo di programma avente come obiettivo un piano di
sviluppo del comprensorio del Weissmatten non legato esclusivamente
alla pratica dello sci, definendo gli impegni reciproci
relativamente ai necessari investimenti finanziari".
Questa relazione, come dicevo, è stata approvata all'unanimità
dai Commissari della IV Commissione, che desidero ringraziare, così
come desidero ringraziare l'assessore Bertschy per il suo
contributo e tutti i colleghi che pur non facendo parte della IV
Commissione hanno dimostrato la loro sensibilità sul tema e hanno
voluto dare il loro contributo a questo lavoro che è stato redatto
in modo serio e scrupoloso e che - ci auguriamo tutti - darà il
via, attraverso la risoluzione che verrà messa in votazione tra
poco, alla predisposizione di un disegno di legge che avrà come
obiettivo la riorganizzazione complessiva di tutti i piccoli
comprensori sciistici presenti sul territorio regionale, nonché
un'analisi sia sotto il profilo gestionale che finanziario sulla
attualità del modello di gestione e sviluppo del complesso delle
stazioni sciistiche valdostane.
Il lavoro della Commissione, che ha portato all'approvazione
unanime della relazione, non ha decretato un vincitore tra la
comunità di Gressoney-Saint-Jean e la Monterosa S.p.A., poiché non
c'è mai stato da una parte chi lavorava per tenere aperta
Weissmatten e chi si adoperava per chiuderla, ma ci sono state due
posizioni sul futuro del comprensorio che si sono evidenziate nel
corso delle audizioni e nella documentazione fornita dalle parti,
che però tendevano a ottenere lo stesso identico risultato:
mantenere in vita la stazione sciistica.
La comunità di Gressoney-Saint-Jean tutta intera ha
legittimamente portato all'attenzione di questo Consiglio le
conseguenze negative di carattere economico e sociale che sarebbero
derivate dalla possibile chiusura del comprensorio, mentre
Monterosa ha svolto - mi permetto di dire - molto bene e in maniera
rigorosa e attenta, il proprio mestiere di società per azioni a
controllo pubblico pressoché totale, rappresentando all'azionista
le problematiche di natura gestionale e finanziaria legate a
Weissmatten ma, allo stesso tempo, presentando, in più occasioni e
in ultima istanza a fine settembre 2020, la richiesta di
finanziamento per la revisione straordinaria venticinquennale della
seggiovia ai sensi della legge regionale 8/2004, ma offrendo, allo
stesso tempo, anche un'ipotesi alternativa rispetto a tale
revisione, alternativa costituita dalla richiesta di finanziamento
per la costruzione di uno snowpark innovativo che potesse comunque
valorizzarne il comprensorio.
Non dobbiamo però dimenticare che Monterosa S.p.A. rimane pur
sempre una società soggetta ai dettami della legge Madia della
quale tutti noi conosciamo le regole molto stringenti relativamente
ai risultati di esercizio delle società partecipate ed era quindi
dovere del Consiglio di amministrazione rappresentare le
problematiche legate alla gestione non solo di Weissmatten ma di
tutti i piccoli comprensori incorporati nel 2013.
Su Weissmatten non ci sono stati quindi un gestore capace prima
del 2013 e un gestore poco attento dopo la fusione 2013 poiché,
bilanci alla mano, il problema dei risultati di esercizio negativi
non è purtroppo patrimonio solo di Weissmatten ma è un problema
strutturale ed è per questo motivo che la risoluzione che sarà
portata all'attenzione del Consiglio si pone l'obiettivo di
tracciare un percorso chiaro e soprattutto tempestivo, impegnando
il Governo regionale a costituire in tempi brevi un tavolo di
lavoro con Monterosa, Finaosta e Amministrazione comunale, allo
scopo di elaborare un piano di sviluppo del comprensorio del
Weissmatten che vada ad ampliare l'offerta turistica del sito, per
fare in modo che la stessa non sia legata esclusivamente alla
pratica dello sci e definendo i reciproci impegni di tutti gli
attori, compreso il necessario sostegno finanziario a loro carico,
ma allo stesso tempo pone alcuni importanti obiettivi nel breve
periodo, tra i quali la predisposizione di un testo di legge, che
ho citato poco fa.
Dobbiamo quindi remare tutti nella stessa direzione e credo che
la relazione votata all'unanimità dalla IV Commissione consiliare
nonché la risoluzione sottoscritta da tutti i Gruppi consiliari
siano un buon viatico per affrontare con serietà le problematiche
del sistema degli impianti a fune valdostani che in questa stagione
invernale - e abbiamo avuto modo di parlarne in alcune attività
ispettive alle quali ha risposto l'assessore Bertschy - hanno
subito in questa stagione invernale danni ingentissimi a causa
delle mancate aperture legate alla pandemia e le cui società
dovranno essere adeguatamente ristorate, perché il comparto occupa
direttamente oltre mille persone e merita quindi, al pari degli
altri comparti produttivi e di tutti i loro dipendenti,
un'attenzione particolare da parte nostra e del Governo
centrale.
Presidente -
Altri intendono intervenire? Come detto,
collegata alla petizione vi è una risoluzione. La risoluzione la
diamo come illustrata e passiamo alla votazione? Vedo la
prenotazione del consigliere Rosaire, ne ha facoltà.
Rosaire (UV) -
In qualità di Vicepresidente della IV
Commissione, tengo a rinnovare ancora i ringraziamenti a tutti
quanti hanno partecipato e condiviso il lavoro svolto che ha
portato all'approvazione unanime da parte di tutti i capigruppo
della relazione sull'impianto del Weissmatten.
Questa relazione non si è posta come unico obiettivo quello di
salvare la stazione di Gressoney-Saint-Jean, come già evidenziato
dal mio collega Grosjacques, ma ha messo in evidenza anche la
necessità di allargare l'attenzione a tutti piccoli comprensori
sciistici della nostra regione.
Per questo motivo, con la risoluzione che presentiamo oggi,
chiediamo a quest'Aula e al Governo regionale, dopo aver messo in
sicurezza la stazione, di lavorare a una legge che attraverso il
sostegno finanziario pubblico possa garantire una riorganizzazione
complessiva di tutti i piccoli comprensori sciistici presenti sul
territorio regionale, una legge che permetta quindi una visione
globale del sistema turistico Valle d'Aosta e che preveda il
coinvolgimento delle comunità locali e di tutti i portatori
d'interesse, sia pubblici che privati, cercando anche nuove
attività che ne completino l'offerta turistica.
Il lavoro coordinato di tutti gli interlocutori coinvolti per il
mantenimento di questi piccoli comprensori, grazie alle suggestioni
proposte nella relazione, permetteranno non solo la prosecuzione
delle loro attività, ma ci auspichiamo che possa portare anche al
sensibile incremento di tutto il sistema economico che vi ruota
intorno, dal commercio all'agricoltura, al turismo, dalla
ricettività all'artigianato arrivando anche all'edilizia.
Pensiamo quindi a una strategia commerciale che colleghi le
singole attività locali rendendo un insieme coeso e organico perché
riteniamo che non sia più possibile ragionare singolarmente ma si
debba far rete per poter restare attrattivi e competitivi.
Vado ora a leggere la parte relativa alla risoluzione:
"Impegno al mantenimento dell'incremento dell'offerta turistica
dell'impianto sciistico del Weissmatten e dei piccoli comprensori
sciistici regionali. Valutazione sull'evoluzione del modello
gestionale e di sviluppo del sistema degli impianti di risalita
regionali".
Non starei a illustrare nuovamente il dispositivo - in quanto
già ampiamente illustrato dal collega Grosjacques - e andrei
direttamente all'impegno.
"Il Consiglio regionale impegna il Governo a dare corso al
finanziamento - attraverso l'iter tecnico amministrativo previsto
dalla legge 8/2004 - della revisione generale venticinquennale
della seggiovia Weissmatten, quale attività indispensabile e
propedeutica a qualsiasi azione futura d'implementazione e/o
diversificazione delle attività della stazione, al fine di
migliorarne il risultato economico e la sua fruibilità
pluristagionale.
Impegna a costituire entro la fine del mese di febbraio 2021 un
tavolo di lavoro unitamente a Finaosta, al Comune di
Gressoney-Saint-Jean e a Monterosa S.p.A., così come richiesto dal
Comune stesso, che porti alla stipula di un accordo di programma
avente come obiettivo un piano di sviluppo del comprensorio del
Weissmatten non legato esclusivamente alla pratica dello sci,
definendo gli impegni reciproci e i necessari investimenti
finanziari.
Impegna a predisporre in tempi brevi un disegno di legge
regionale che, anche attraverso il sostegno finanziario pubblico,
possa garantire una riorganizzazione complessiva di tutti i piccoli
comprensori sciistici presenti sul territorio regionale.
Impegna ad attivare il percorso di valutazione sia in termini
gestionali che sotto il profilo finanziario in merito alla
necessaria evoluzione dell'attuale modello di gestione e sviluppo
delle stazioni sciistiche della nostra regione".
Presidente -
Consigliere Rollandin ha fatto richiesta
d'intervento, ne ha facoltà.
Rollandin (PA) -
Mi associo ai ringraziamenti al
Presidente della Commissione e a tutti i colleghi che hanno
collaborato durante le riunioni che si sono tenute in quest'aula
per riuscire a dare soddisfazione a Gressoney e a Weissmatten;
l'iniziativa è partita per sensibilizzare in primis le situazioni
oggi presenti in quella realtà e nel contempo si è riscontrato che
non ci si poteva fermare a una sola analisi di una situazione ma si
doveva fare il possibile per dare un quadro sensibile di tutti gli
impianti presenti in Valle d'Aosta, e sono tanti!
È già stato ricordato, non è un caso che molti piccoli comuni
che avevano degli impianti di risalita si siano trovati e si
trovino in difficoltà finanziarie come altre più note società
d'impianti, perché, al di là del problema che viviamo tutti i
giorni, anche prima c'erano delle obiettive difficoltà a mantenere
degli equilibri nelle singole realtà;
questo che si è voluto sottolineare credo sia importante e si
completa nell'impegno di trovare una formula che in qualche modo
dia una soluzione non singola ma totale sull'impostazione che va a
dare una soluzione non solo agli impianti di risalita, ma anche al
discorso della presenza in questi comuni di una realtà che poi si
ricollega con tutte le attività che mantengono in vita questi
nostri paesi, questi nostri piccoli comuni, questi nostri piccoli
villaggi.
Questo è un punto molto importante per noi perché, al di là di
quest'anno così disgraziato, se andiamo a immaginare che
progressivamente ci sia una disabitazione delle nostre comunità,
capiamo bene quale può essere il risultato nella nostra Valle;
questo è il significato, che si ricollega con un punto importante
come lo sci, ne abbiamo già parlato tanto in queste occasioni e
credo che non sia il caso di aggiungere altro, ma è molto
importante il fatto che la Commissione cerchi di valorizzare al
massimo quello che è stato fatto negli anni, cioè adesso noi
soffriamo in molti casi di difficoltà finanziaria ma dimentichiamo
che per arrivare a piccoli impianti nelle nostre situazioni c'è
stata la partecipazione di tutta la popolazione, c'è stato un
aspetto corale per cercare di mantenere queste realtà come oggi noi
le viviamo.
Quindi, proprio in onore di chi ha lavorato con questo senso di
responsabilità, noi dobbiamo fare il possibile per trovare un modo
che non sia un
una tantum
, non si tratta di coprire un
deficit per un anno, si tratta di trovare i sistemi che permettano
di raccordarci in modo tale da far quadrato, da lavorare insieme,
da trovare le soluzioni più adeguate, il resto è già stato detto,
questo è il significato più importante di questa risoluzione.
Per Weissmatten noi abbiamo sentito come la stessa
Amministrazione comunale si è espressa con grande sentimento, con
grande volontà di lavorare in una direzione corale e la stessa cosa
succederà per gli altri Comuni; l'abbiamo già visto e lo possiamo
tranquillamente dire.
È molto importante, se riusciamo a mantenere questa tempistica,
se riusciamo soprattutto a trovare un modo che ci permetta
d'intervenire annualmente senza dover tutte le volte ricominciare
da capo e soprattutto che ci permetta di evitare che dei singoli
Comuni si trovino in difficoltà, come sovente è capitato durante
questi anni.
Credo che il lavoro non mancherà, non sarà facile trovare anche
le soluzioni perché qui parliamo anche evidentemente
d'investimenti, adesso parliamo in modo particolare d'investimenti
per la copertura dei problemi di Weissmatten, ma non può essere la
soluzione solo per quella situazione - come si è sempre detto - ma
va vista e seguita per tutte le altre realtà.
In questo senso credo che potrebbe essere un esempio da portare
all'attenzione delle altre realtà, come la nostra, di montagna che
hanno bisogno di trovare delle soluzioni che non siano una tantum
ma che permettano di lavorare insieme per più tempo.
Presidente -
Si è prenotato il consigliere Chatrian, ne
ha facoltà.
Chatrian (AV-SA) -
Vi assicuro che non è facile in questo
momento affrontare tali tematiche, visto che la nostra stagione
invernale è ferma, vista la nostra situazione sanitaria, e vi
assicuro che nelle vallate laterali dove si vive praticamente
esclusivamente di turismo la situazione è oserei dire
drammatica.
Quindi oggi in questo Consiglio affrontare, seppur con una certa
robustezza e importanza, tale documento, tale relazione che è stata
oltretutto approvata all'unanimità... a tal proposito ringrazio
ancora il presidente Grosjacques per i lavori fatti in Commissione
a livello di audizioni, di informazioni, perché un buon legislatore
prima di eventualmente avventurarsi a modificare le leggi, le
regole del gioco deve avere sul tavolo tutti gli ordini di
grandezza, avere contezza e soprattutto avere la capacità di
approvare e elaborare una legge che possa essere utile e
soprattutto che possa dare dei frutti ai piccoli numeri.
Oggi affrontiamo la questione dei piccoli centri, delle piccole
comunità, di chi per scelta - come qualcheduno di noi all'interno
di questo Consiglio - ha deciso di vivere con tante difficoltà
quotidianamente, 365 giorni la montagna. È una scelta di vita, è
una scelta legata alla famiglia, è in questo momento una scelta
anche forte, che ha dei punti di debolezza ma ha anche tanti punti
di forza, quindi affrontare oggi questo tema vi assicuro che non è
facile, perché il dramma delle vallate laterali e delle località
oggi è veramente molto, molto alto.
Una considerazione, prima di entrare nel merito della relazione
e soprattutto della risoluzione: questo sicuramente è un impegno
tutto politico e io penso sia positivo il fatto che ci sia
l'unanimità sull'indirizzo che oggi approveremo.
Calcolate che, come successo in tantissimi altri posti piccoli e
come in questo caso nel '49 - nelle comunità e località più piccole
successivamente - sovente la parte più robusta delle società è
stata quella privata; non so se avete avuto modo di leggere la
petizione: quando fu fondata la società nel '49, gli azionisti si
equilibravano nel senso che, all'incirca, al 50% erano azionisti
privati e al 50% erano azionisti pubblici, Regione e Comune di
Gressoney-Saint-Jean.
Nel nostro caso - quello che io conosco di più perché abito
nella Valtournenche - la tipologia è molto simile: all'interno di
queste piccole comunità le famiglie hanno contribuito, ciascuna per
la sua parte, per la sua possibilità, per il suo investimento,
traguardando e guardando quali potevano essere gli sviluppi dei
propri territori, della nostra montagna, e di conseguenza ognuno
per il suo pezzo ha cercato di mettere in campo delle risorse,
delle energie per fondare tali società. Io penso che questo sia un
passaggio molto importante.
Vado invece all'impegnativa; questa risoluzione sarà certamente
approvata dato che è firmata da tutti i Gruppi.
La sfida sarà indubbiamente su tre capitoli.
Il primo è dare certezze: in questo momento sarà fondamentale
elaborare ottimi primi due punti: costituire un tavolo e creare le
condizioni per fare un primo passaggio di natura
tecnico-amministrativa e il secondo sarà la sfida legata ai
ruoli.
Sicuramente i piccoli centri avranno la possibilità di
programmare e di pianificare il proprio futuro con delle certezze,
a misura d'uomo, e probabilmente anche valutare quali potrebbero
essere le nicchie di mercato cui andare incontro e soprattutto da
valorizzare perché, oltre alla questione "sci" - lo dicevano anche
i colleghi e anche il Presidente che ha relazionato rispetto al
lavoro fatto in Commissione - è tutto l'indotto, diretto e
indiretto, che fa vivere, non sopravvivere, un paese.
Penso che la sfida non sia far sopravvivere chi per scelta ha
deciso di abitare e vivere la montagna ma la sfida sarà far vivere
la nostra montagna, ridandole dignità, ridandole degli strumenti e
rimettendo in discussione -penso sia quella la sfida dei ruoli, la
sfida che vorremmo mettere in campo, anche insieme all'assessore
Bertschy - il ruolo pubblico, regionale, il ruolo pubblico
comunale, comunque il ruolo delle località e dei privati.
Solo così si potrà traguardare la prossima programmazione, la
prossima pianificazione.
Quindi bene il fatto di predisporre in tempi brevi un disegno di
legge, bene il fatto di attivare un percorso di valutazione in
termini gestionali, ma, allo stesso tempo, non illudiamo le persone
che si aspettano una buona legge, una buona elaborazione; ognuno di
noi ha avuto modo di confrontarsi con gli abitanti di Gressoney:
che faccia la sua parte e che possa di conseguenza essere utile per
ridare dignità ai piccoli numeri, ai piccoli centri, soprattutto in
questo momento ci sarà spazio per pianificare le sfide per i
prossimi dieci/venti anni.
Questo è lo spirito e anche un po' il cuore con cui ci siamo
approcciati. Il cuore indubbiamente batte, visto e considerato che
queste sono delle sfide per chi abita in montagna ma vi assicuro
che oggi parlare di sci e di stagione invernale è veramente
difficile. Speriamo che ci sia spazio per rilanciare il nostro
turismo, il nostro settore.
È un momento veramente drammatico e difficile, peccato che a
livello nazionale, forse chi non ha mai visto la montagna, chi non
ha mai visto da un punto di vista generale gli spazi non
antropizzati... spiace che si sia portato tutto il dibattito a
livello nazionale a "sci sì" "sci no", quando probabilmente la
discussione era: "montagna sì" "montagna no", in che maniera
eventualmente, godere degli spazi che abbiamo in montagna, in un
momento di pandemia, di Covid e di difficoltà che, sappiamo tutti,
che è legata principalmente alla questione sanitaria.
Speriamo che nelle prossime settimane ci sia la possibilità di
valorizzare e utilizzare la montagna, anche da parte dei
Parlamentari nazionali che non conoscono la montagna e forse non
hanno avuto mai modo di verificare di persona gli spazi in piena
sicurezza.
Presidente -
Si è prenotato il consigliere Aggravi, ne ha
facoltà.
Aggravi (LEGA VDA) -
Anche io ringrazio tutti i colleghi,
il Presidente della IV Commissione, l'Assessore e i proponenti
della petizione.
Questa petizione in linea temporale arriva dopo rispetto a
un'altra petizione che questa Aula ha avuto modo di esaminare, che
fu quella del caso di Antagnod.
Forse, in questa fase con una maggiore attenzione dovuta anche a
una preoccupazione che monta sempre di più e che oggi forse arriva
a un livello quasi di rassegnazione sul futuro della stagione
invernale e di quello che si dovrà fare, abbiamo potuto fare
maggiori approfondimenti e capire direttamente che forse c'è stato
- anche in seguito alla crisi politica, al momento di
disattenzione, che negli ultimi anni ha contraddistinto la nostra
Regione - un modello di sviluppo degli impianti grandi e piccoli
che comunque merita un'evoluzione e un cambiamento. La conclusione
di questa petizione e anche della risoluzione conseguente già
rappresentano alcuni punti importanti.
Noi siamo passati da un modello passato in cui le piccole
realtà, nate spesso - come ricordava qualche collega - dalla
volontà e anche dal capitale locale, sono finite per essere
fagocitate e fuse all'interno delle grandi stazioni; questo in un
momento in cui c'era la possibilità, da parte delle grandi, di
sostenere anche realtà più piccole e che invece con il tempo e
anche con la crisi e soprattutto con la concorrenza - perché ci
dimentichiamo spesso che, oltre a noi e oltre allo stesso arco
alpino, c'è una grande concorrenza in questo settore e questo
necessita d'investimenti molto ingenti per i grandi comprensori -
ha forse fatto emergere pesantemente che la strategia del grande
comprensorio o delle parti alte dei comprensori deve essere diversa
dalla strategia dei piccoli comprensori o di quelli che hanno
un'attenzione con livello altimetrico più basso.
Poi in particolare, come è già stato più volte sottolineato nel
corso delle audizioni, delle analisi fatte e anche degli incontri
avuti, vi è forse la necessità di concentrarsi meno sulla parte
invernale, non perché sia meno importante, anzi, ma perché la
struttura dei ricavi ci fa vedere che fatto "100" quello che
incasso, solo "5" pesa sulla rendita complessiva, un "5" che è
concentrato nella stagione estiva o altra.
Quindi, se noi vogliamo necessariamente far sviluppare delle
piccole realtà, ma in generale delle realtà, dobbiamo puntare,
qualcuno l'ha detto, su delle nuove strategie, su una nuova
offerta, su un'evoluzione che non deve essere soltanto legata
all'impianto in funzione invernale.
Qui abbiamo una problematica maggiore perché, lo sappiamo
benissimo, l'impianto non è più funzionante se non si dà corso alla
revisione e quindi c'è una criticità maggiore rispetto ad altre
situazioni e quindi il punto di partenza era, ed è stato messo al
di sopra di tutto, riuscire a dar corso - il percorso della legge 8
lo dirà - alla revisione dell'impianto.
Vi è però la necessità, ed è stato sottolineato, di evolvere il
sistema di approccio nei confronti dei piccoli comprensori, posto
il fatto che andranno in parte ricostituiti, perché in questo caso
noi abbiamo un piccolo comprensorio di sostanza, perché
sostanzialmente è un piccolo comprensorio, ma sulla carta è una
quota parte di un gruppo, che è la Monterosa.
È una dimensione più tecnica ma che deve essere considerata nei
lavori preparatori della futura legge e soprattutto delle
strategie, perché non ci può essere coinvolgimento delle realtà
locali - in particolare il Comune - o di privati se non c'è un
passaggio ulteriore che deve essere necessariamente fatto, cioè la
partecipazione eventualmente non soltanto nel capitale ma anche
nelle strategie, nella governance di queste realtà, perché spesso e
volentieri abbiamo anche delle distonie - e lo abbiamo già visto
con Antagnod, lo abbiamo visto con Weissmatten, ne abbiamo
pesantemente discusso in quest'aula - tra le necessità e le volontà
locali e quelle che sono le strategie, ovviamente della dirigenza
della grande società che ovviamente punta ad andare in concorrenza
con delle realtà anche molto più aggressive; un punto importante è
quello del tavolo di lavoro dove ci sarà una concertazione tra
tutti gli attori, e io mi auguro che un elemento in più sarà anche
il coinvolgimento - sicuramente ciò avverrà anche per tramite
dell'Amministrazione comunale - dei privati, delle rappresentanze
delle categorie del settore turistico, alberghiero ricettivo,
perché - tra l'altro il collega Rosaire è arrivato fino
all'edilizia e, come abbiamo detto più volte, la filiera è completa
- sicuramente c'è una parte maggioritaria di più interesse che
riguarda chi strettamente fa turismo, fa commercio, fa
ristorazione, ma tutti lavorano grazie al funzionamento di questa
macchina e dobbiamo tenerne conto.
Abbiamo realtà vicine, in particolare la Svizzera, che fa un
ragionamento di questo tipo, tra l'altro, riguardo all'imposizione
destinata agli investimenti turistici in alcuni Cantoni tengono
conto non soltanto di chi beneficia del turismo ma di tutta la
filiera, in quota parte ma di tutta la filiera, perché gli
investimenti ovviamente tirano altri investimenti per tutta una
vallata, ad esempio.
Quindi questo, e soprattutto parte dell'impegnativa, deve essere
un momento di analisi e di valutazione sul futuro dei piccoli
comprensori, sul futuro dei grandi comprensori e di quello che
vogliamo fare.
Sicuramente la spesso citata legge del Sudtirolo -tra l'altro
era già stata citata all'epoca quando si è trattato la petizione di
Antagnod, e spesso si è già in parte analizzata - ha dei vantaggi,
ma anche degli aspetti che dobbiamo ovviamente approfondire.
Teniamo anche conto, visto che parliamo di partecipazione al
capitale, alla governance, che noi abbiamo una particolarità: il
nostro azionariato è sostanzialmente, o meglio, praticamente per la
maggior parte, pubblico, cioè di mamma Regione. Ci sono delle quote
di partecipazione di privati che non vanno dimenticate, perché
spesso ci sono fantasie di grandi scatoloni che contengono tutto,
ma poi sappiamo che i soci privati vanno gestiti, spesso non
aspettano altro che essere ben liquidati.
Noi di fronte a una crisi come quella portata dal Covid abbiamo
la necessità di salvaguardare liquidità e capitalizzazione, perché
le nostre società, al netto di quello che arriverà da Roma e di
quello che si potrà fare, dovranno fare delle scelte e delle
valutazioni sul futuro, perché l'impatto di quello che stiamo
vivendo e di quello che vivremo sarà molto pesante sulle nostre
società.
Questa legge dovrà tener ben conto di questi due aspetti, ovvero
che noi oggi piccoli comprensori li abbiamo nella sostanza ma non
nella forma e, soprattutto, l'azionariato è pubblico, che non è una
cosa di poco conto.
Spesso si cita il Dolomiti Superski, ma bisogna considerare che
non è una holding ma è un consorzio, quindi viene gestito in altra
maniera e gli operatori spesso non fanno gli impiantisti, fanno gli
albergatori, sono azionisti o si occupano di altro, non degli
impianti.
Sono tanti gli elementi che dobbiamo considerare ma forse, in un
momento... perché cerchiamo anche di vedere delle opportunità da
difficoltà come questa, questa petizione e queste impegnative sono
utili, perché questi ragionamenti non possono più essere rimandati
e devono essere fatti.
È bene salvaguardare questo comprensorio, è bene avviare una
nuova strategia, cioè che la petizione non sia solo finalizzata al
primo obiettivo ma che sia anche finalizzata a essere un esempio di
gestione, quindi un banco di prova, che è quello che è mancato
quando abbiamo esaminato la petizione di Antagnod.
È ovvio che c'è pure un ragionamento molto importante sulla
governance che la Regione deve avere sulle società di impianti a
fune, perché altrimenti se le due realtà - cioè l'azionista e la
governance - parlano due lingue diverse è un qualcosa di ancora ben
più complicato.
Detto questo, però ovviamente non possiamo dimenticarci che, a
fronte di un nuovo modello di strategia e di un nuovo modello di
gestione dei piccoli comprensori, dobbiamo anche pensare a un nuovo
modello di gestione dei grandi comprensori, cioè le due realtà, che
giustamente costituiscono i due binari del settore dello sci,
devono avere due strategie che tengano conto sicuramente delle
specificità locali, in particolare dei piccoli comprensori, ma
anche della concorrenza generale, e lì bisognerà fare un salto di
qualità anche per quanto riguarda le grandi stazioni, e non sto
solo parlando di grandi investimenti che magari dividono anche le
posizioni, parlo anche di strategia, di commercializzazione del
settore dello sci, delle assunzioni, di tutta una serie di aspetti
che devono far sì che le nostre società possano effettivamente
essere sul mercato, essere concorrenziali e soprattutto possano
essere pronte a rispondere, perché prima o poi speriamo di poter
tornare a sciare e a vendere lo sci.
Ovviamente ci sarà da gestire, appunto, un ritorno sul mercato.
Io temo che possiamo dire, anche se ci sarà una riapertura tardiva,
che questa stagione è passata e quindi dobbiamo guardare al
futuro.
Io mi auguro che questa petizione possa essere, e mi ripeto ma
ci tengo, un banco di prova per evolvere i due modelli di gestione,
ma soprattutto per farci capire che il nostro modello di sviluppo
del settore dello sci e soprattutto della conseguente strategia
turistica deve evolversi e non possiamo soltanto aggiustare, in
base alle varie sollecitazioni, un pezzo alla volta, perché
altrimenti rischiamo di perdere - ovviamente in termini di mercato,
di concorrenza e anche di futuro - uno dei settori più importanti,
se non il più importante della nostra Valle.
Presidente -
Si è prenotata la consigliera Erika
Guichardaz, alla quale passo la parola.
Guichardaz E. (PCP) -
La pista nera di Weissmatten che è
intitolata a Leonardo David, uno dei campioni valdostani
indimenticati, è sicuramente una delle piste più belle della nostra
regione e non solo, nel senso che chi vive la valle di Gressoney,
la Valle del Lys, ben sa che è un pezzo importante per quella
comunità ed è un motore economico altrettanto importante.
Valorizzare quella realtà come le altre realtà, le altre piccole
realtà - lo hanno già detto i miei colleghi - è sicuramente
importante per continuare a far vivere quei paesi, ma soprattutto
per dare offerte anche diverse, peculiari; nella risoluzione si
parla di un unicum rispetto a questa pista e chi l'ha vissuta e chi
ha potuto sciare, anche con l'illuminazione, sa perché si dice
questa cosa.
Quindi sicuramente la valorizzazione dei piccoli comprensori è
uno degli obiettivi che questo Consiglio si deve porre e che
l'assessore Bertschy ha ben esplicitato durante l'audizione in
Commissione.
Un grazie particolare lo vorrei fare al presidente Grosjacques,
che durante i lavori ha dato grande spazio a tutti gli attori
coinvolti e la sua è una relazione che guarda al futuro, come
questa risoluzione.
Lo citava prima Grosjacques e l'ha detto adesso anche il
consigliere Aggravi: il fatto di mettere insieme attori che possono
in qualche modo sembrare diversi, spesso contrapposti, attorno a
uno stesso tavolo - perché hanno l'obiettivo comune, cioè quello di
far vivere quel paese - è sicuramente uno dei punti importanti di
questa risoluzione.
Lo diceva il consigliere Chatrian: in questo momento parlare
d'impianti sciistici è sicuramente doloroso per tutti noi, però
credo che la pandemia abbia anche insegnato a tutti noi a vivere in
maniera diversa.
Non so a voi, ma a me capita di entrare in ristoranti con saloni
più grandi e ultimamente scelgo magari locali più piccoli dove mi
ritrovo con due o tre tavoli e credo sia una questione
semplicemente psicologica in questo momento, ma credo che in questa
situazione e con questo modo di vivere proprio quei piccoli
comprensori possano beneficiare di tutto questo.
Ritengo poi che la legge sia una legge necessaria, lo sappiamo
tutti, e credo che in questo clima collaborativo e costruttivo che
abbiamo visto in Commissione e che viviamo in quest'aula, ci siano
tutte le possibilità per dare le risposte a questi piccoli
comprensori.
Quindi, grazie al presidente Grosjacques e grazie a tutti i
colleghi che, insieme a noi e a tutti, hanno lavorato a questa
risoluzione.
Presidente -
Si è prenotato il collega segretario Jordan,
ne ha facoltà.
Jordan (VdA Unie) -
Ringrazio anche io i colleghi della
Commissione e il suo Presidente per averci dato la possibilità di
approfondire bene il tema oggetto della petizione, ma, più in
generale, di approfondire il tema delle importanti ricadute in
termini socio-economici delle stazioni sciistiche minori.
Bene ha fatto il collega Chatrian a ricordare che l'attuale
situazione è surreale rispetto a quello che eravamo abituati;
ritengo che sia assolutamente necessario, oltre che interessante,
proseguire il percorso di riorganizzazione del modello gestionale e
finanziario - citato nella risoluzione, ma anche i miei colleghi
l'hanno citato - assicurando a tutto il sistema degli sport
invernali non solo il sostegno finanziario ma anche e soprattutto
favorendo una più efficace gestione a livello promozionale e di
marketing, valorizzando così l'intera regione, anche attraverso una
diversificazione dell'offerta, così come citava il collega
Aggravi.
Occorre considerare, e lo ritengo importante, che l'attuale
pandemia provocherà dei cambiamenti di stile di vita e del
comportamento di tutti noi ed è facile immaginare una diversa
mobilità del turismo, proprio come è successo quest'estate, e lo
diceva adesso la collega Guichardaz.
Proprio per questo credo che sia ipotizzabile che possano essere
preferiti in qualche modo gli spazi turistici meno affollati,
quindi consentire a questi spazi e al sistema turistico Valle
d'Aosta di contare su un'offerta complessiva, un'offerta variegata
e integrata, un'offerta di cui entrano a pieno titolo anche i
comprensori sciistici minori.
Oltretutto questa dell'integrazione è una politica territoriale
che ritroviamo in molti altri territori a cui guardiamo sovente con
ammirazione.
Presidente -
Si è prenotato il consigliere Marquis, ne ha
facoltà.
Marquis (AV-SA) -
Mi unisco anch'io ai ringraziamenti al
Presidente della Commissione, ai Commissari e a tutti i colleghi
che hanno partecipato all'esame di questa petizione e che hanno
consentito di arrivare a questa relazione condivisa che ha
stimolato la predisposizione della risoluzione che stiamo
discutendo.
Credo che sia stata un'esperienza importante per tutti noi che
abbiamo partecipato, che abbiamo avuto modo di ascoltare i
proponenti del comitato promotore, ma anche l'Amministrazione
comunale, che ha rappresentato in modo molto accorato le esigenze
di un territorio.
Ritengo che bisogna tornare allo spirito con il quale è stato
costruito questo impianto: è stata costituita una società, la
Sagit, che è una società per azioni di Gressoney per l'incremento
turistico. Io credo che questo sia il punto importante, perché
questi impianti devono essere visti esclusivamente come strumento
di supporto e di sviluppo turistico di un territorio; è un po'
un'attitudine che si è persa con l'evoluzione nel tempo anche in
considerazione della produzione normativa degli ultimi anni.
A livello di Regione, nel 2013, per superare questa difficoltà
di gestione delle piccole stazioni, si era pensato a questo
accorpamento - visto da tutti in termini molto positivi per cercare
di creare solidarietà a vantaggio delle realtà più deboli.
Purtroppo nel 2015 si è inserita la legge Madia che ha stravolto
tutta l'impostazione e l'approccio e pertanto ha vanificato
quell'impostazione.
Io credo che oggi bisogna cercare di ritornare a quello spirito,
allo spirito di coinvolgimento del territorio, a mettere insieme il
Comune, la Regione ma anche tutti i portatori d'interesse per
mantenere in vita queste infrastrutture che sono un'opportunità di
sviluppo del territorio.
Prima della petizione di Weissmatten, come è stato detto da
qualche collega, avevamo già avuto modo di trattare un analogo
argomento di una piccola realtà che ha fatto sentire la sua voce
riguardo alle medesime problematiche, che è quella di Antagnod, nel
frattempo abbiamo anche sperimentato purtroppo la chiusura
dell'impianto del Col de Joux, di Saint-Vincent, dove si è già
avuto modo di toccare con mano le conseguenze - per un territorio e
per una collina - causate dalla perdita di attrattività per la
chiusura di una piccola stazione sciistica.
Io credo che anche queste situazioni debbano essere, nel nostro
percorso futuro, riconsiderate e valutate per trovare le giuste
soluzioni di sinergia con i comuni per dare la possibilità
d'implementare le attività, anche riconvertendole laddove c'è la
necessità alla luce delle evoluzioni di abitudini culturali, anche
di carattere sportivo, da parte delle comunità e dei possibili
avventori; abbiamo quindi la necessità di lavorare tutti insieme in
quest'alveo, sfruttando le peculiarità che offre la nostra
autonomia.
Non sarà sicuramente - come è già stato sottolineato - da qui in
avanti un percorso facile, però, se si lavorerà con lo spirito di
confronto corretto e costruttivo con il quale è stata esaminata
questa petizione, credo che ci sarà l'opportunità di dare una
soluzione a questa problematica che attiene alle realtà di montagna
della nostra valle.
Presidente -
Il consigliere Padovani si è iscritto a
parlare, ne ha facoltà.
Padovani (PCP) -
In quanto componente della IV
Commissione voglio ringraziare anche io i colleghi e tutte le
persone che abbiamo audito per il lavoro fatto.
Lo sci era, è e sarà un settore decisivo per l'economia della
Valle d'Aosta, almeno finché il clima ce lo permetterà, come
decisivi sono gli impianti, come quello di Weissmatten, soprattutto
da un punto di vista socio-economico per i territori sui quali
insistono.
Penso anch'io, come è già stato detto dai colleghi che mi hanno
preceduto, che anche questi impianti debbano essere parte di
un'offerta turistica che dobbiamo ampliare, che dobbiamo allargare,
che dobbiamo rendere fruibile tutto l'anno, come penso che sia
decisivo e fondamentale il coinvolgimento delle comunità locali,
sulle quali questi impianti appunto esistono e lavorano, per il
rilancio e per il funzionamento di questi impianti, perché penso
che sia soltanto coinvolgendo le comunità locali che si possa fare
un lavoro
comme il faut
.
È per questo che condivido quanto scritto nella relazione che
abbiamo votato, come sottolineava il Presidente, all'unanimità e
condivido ovviamente anche la risoluzione che ricalca la
relazione.
Presidente -
L'assessora Minelli si è iscritta a parlare,
ne ha facoltà.
Minelli (PCP) -
Desidero ringraziare la IV Commissione e
tutti i Consiglieri che in questi mesi hanno lavorato con impegno
sulla petizione popolare per il mantenimento della stazione di
Weissmatten e vorrei fare alcune considerazioni.
Come è già stato detto, la seggiovia di Weissmatten e la
stazione sono nate nel 1949 a opera della Sagit, la società i cui
azionisti non erano soltanto i cittadini gressonari ma anche molti
abitanti della Valle di Gressoney, della mia valle, tra questi ci
sono stati prima mio nonno e poi anche mia mamma.
Centinaia di bambini e di ragazzi della mia valle hanno imparato
a muovere i primi passi sugli sci proprio sulle piste di
Weissmatten e per tutti loro è sempre stato motivo di orgoglio
poter dire a un certo punto che erano stati in grado di affrontare
il "Muro della Nera".
Quindi c'è anche per gli abitanti della Valle del Lys
un'affezione particolare nei confronti di quella stazione e di
quelle piste.
La stazione di Weissmatten, è stato ricordato, è quella che ha
visto crescere campioni quali Franco e Wanda Bieler, Leonardo David
e molti altri, ma è soprattutto il luogo in cui hanno operato e
hanno lavorato decine e decine di maestri di sci e nel tempo anche
tantissimi operatori economici, e che continuano a farlo.
La stazione non ha contribuito soltanto allo sviluppo di
Gressoney-Saint-Jean e anche di La Trinité di riflesso, ma di tutti
i paesi dislocati in quella valle, che ospitano un turismo che è
spesso di prossimità, che vivono non tanto di realtà alberghiere,
perché nei paesi vicini sono molto più limitate, ma anche di
seconde case e pure di un turismo che è di giornata.
Vorrei evidenziare anche che la stazione e la seggiovia, non
sono importanti soltanto per lo sci
- questo è ovviamente
l'elemento più importante, quello che va valorizzato in maniera
evidente
-
ma anche per il turismo estivo ed è un peccato
che negli ultimi anni soltanto nel mese di agosto l'impianto fosse
in funzione, mentre per il resto del tempo solo nei fine
settimana.
Credo che sia importante l'impegno che la risoluzione prevede:
dar corso al finanziamento attraverso l'iter tecnico-amministrativo
della revisione della seggiovia di Weissmatten, ma credo che sia
altrettanto importante aver scelto e aver deciso di costituire
questo tavolo di lavoro
-
che vedrà la partecipazione di
Finaosta, della società Monterosa e del Comune di Gressoney, perché
sono state recepite proprio le richieste che il Comune aveva
formulato con la sua deliberazione
-
e che nella stipula,
nella definizione dell'accordo di programma, ci sia come obiettivo
anche quello di pensare a uno sviluppo che non sia esclusivamente
legato alla pratica dello sci, benché questo rimanga un elemento
assolutamente fondamentale.
Di conseguenza anche l'ampliamento della risoluzione a un
disegno si legge che interessi tutti i piccoli comprensori
regionali va nel solco delle considerazioni che abbiamo formulato,
lo diceva prima il collega Marquis, anche nel momento in cui
abbiamo esaminato, ormai quasi due anni fa, la petizione di
Antagnod e delle persone che avevano sostenuto quelle
richieste.
Quindi ben venga questa risoluzione che impegna a predisporre il
disegno di legge regionale e anche ad attivare questo percorso di
valutazione, perché non possiamo esimerci dal fatto che una
valutazione, una riflessione approfondita e importante vada fatta,
tenuto conto anche di quella che sta diventando una realtà sempre
più evidente, che per molte stazioni prevede difficoltà legate
all'insieme dei cambiamenti climatici.
Presidente -
Si è prenotato il consigliere Restano, ne ha
facoltà.
Restano (VdA Unie) -
Devo dire, avendo vissuto già
qualche anno all'interno di questo Consiglio, che potremmo
affermare: "Lo avevamo detto"; avevamo detto che saremmo arrivati a
questo punto, forse era il naturale percorso da seguire, senza
evocare responsabilità degli uni o degli altri, senza dire che
c'era qualcuno che voleva lavorare a favore o contro, anzi, sono
sicuro che tutte le parti si sono sempre impegnate a lavorare per
costruire e per dare il meglio di se stesse e il meglio possibile
alle località gestite.
Sicuramente ci sono state delle incomprensioni, permettetemi di
sdrammatizzare la situazione, forse dovute in alcuni casi e in
questo caso all'utilizzo di una lingua derivante dal titsch da una
parte e dall'altra parte all'utilizzo del francoprovenzale.
Fatto sta che si sono prese delle strade diverse, dei percorsi
diversi, e ben venga l'operato della IV Commissione che ha
impostato i lavori in una maniera diversa, in un clima sereno che
ha portato ai risultati odierni.
Però permettetemi di fare un quadro della situazione passata e
della situazione presente e di presentare qualche suggestione per
il futuro.
È dal 2017 che parliamo all'interno di questo Consiglio della
Monterosa e delle piccole stazioni, qualcuno direbbe satelliti
della stazione più importante; guardo il collega Marguerettaz:
abbiamo avuto degli scontri epocali sulla gestione e il futuro di
Champorcher, per esempio, e siamo anche in quel caso arrivati a
delle soluzioni che speriamo vedano la realizzazione a breve.
Poi, come ha evocato il collega Aggravi della Lega, c'è stata
nel 2019 la petizione per il mantenimento dell'apertura della
stazione di Antagnod e oggi siamo arrivati alla stazione di
Weissmatten.
Già nel caso di Antagnod la Commissione aveva concluso i suoi
valori ipotizzando all'epoca una valorizzazione delle piccole
stazioni e devo dare atto, ancorché fossi seduto ai tavoli della
minoranza, che l'assessore Bertschy
-
che si occupava della
materia già nel 2019
-
aveva concluso - un po' come è stato
concluso in questo momento - pensando a una normativa per le
piccole località, a una valorizzazione delle piccole località; cosa
che ci vede d'accordo, come già detto da qualcuno, su un
ragionamento che riguarda l'intero territorio regionale e, come
detto dal collega Marquis, perché no, anche riconsiderando la
posizione di alcuni impianti che a suo tempo sono stati molto
importanti, come l'impianto del Col de Joux, se vogliamo fare un
esempio, che è in attesa della sua revisione.
Detto questo, molte volte ci siamo trovati a parlare di
Monterosa e non abbiamo mai parlato di altre località,
probabilmente qualcosa non è andato nel senso dovuto; adesso
guardiamo le cose in maniera più positiva e cerchiamo di lavorare
per costruire, ma mai come oggi abbiamo potuto toccare con mano
l'importanza del turismo invernale e l'importanza degli impianti;
oggi che non possono lavorare, vediamo non solo qual è il valore
dello sport e le possibilità di lavoro date dagli impianti, ma
possiamo percepire l'indotto che portavano e che possono portare,
anche nelle piccole stazioni, l'abbiamo potuto ascoltare nel caso
di Antagnod, l'abbiamo alcuni giorni fa ascoltato parlando di
Weissmatten, ma soprattutto quotidianamente ce lo ricordano gli
operatori del turismo che ci chiamano chiedendo del futuro delle
loro attività.
Ed è per questo che anche noi approviamo la risoluzione,
l'abbiamo già stimolata in passato e quindi oggi convintamente la
voteremo, però, permettetemi, le ultime notizie proprio di oggi o
di ieri, che ci portano a conoscenza del prorogare i limiti di
circolazione tra regioni al 15 di febbraio o forse anche a marzo,
ci impongono una riflessione, e questa è la suggestione sul futuro
utilizzo ai fini sportivi di questi impianti.
La nostra opinione è di tenerli aperti il più possibile, magari
con dei percorsi limitati, proprio nel caso della Monterosa mi
risulta sia stata sparata molta neve negli impianti alti di
Gressoney e oggi dovrebbe essere utilizzata, magari per organizzare
delle competizioni, perché le competizioni portano ritorno dal
punto di vista dell'ospitalità alberghiera. Andranno fatte a
brevissimo, nei prossimi giorni, delle valutazioni sull'opportunità
di tenere aperti alcuni impianti, alcuni purtroppo non potremo
aprirli.
Sull'opportunità di dare un'offerta agonistica che deve essere
uguale in tutta la Valle: non possiamo avere la Thuile che propone
un costo per l'organizzazione delle gare, un costo per il
giornaliero e un'altra località - stiamo parlando di Gressoney, la
Monterosa - che chiede il doppio. Deve essere, a mio modo di
vedere, uniformato.
Questa è una suggestione che lascio all'Assessore e al Consiglio
intero.
Un'altra suggestione: sento sempre parlare di un utilizzo estivo
degli impianti, proprio parlando di Monterosa c'era stata una
valutazione fatta dall'azienda che riguardava le singole località
istituendo i bilancini, per capire il costo. Se lo dovessimo fare
per l'utilizzo estivo degli impianti, avremmo forse delle grosse
sorprese e ci troveremmo a valutare l'opportunità di tenerli aperti
d'inverno e d'estate e credo che d'estate avremmo molti più costi e
non riusciremmo a coprire le spese, salvo in alcune località che
hanno già investito tanto nel tempo, ma non si può ripetere lo
stesso investimento dappertutto.
Queste sono le suggestioni che volevo lasciare all'Aula.
Presidente -
Si è prenotato il consigliere Perron, ne ha
facoltà.
Perron (LEGA VDA) -
Alla fine del '700, inizio '800 il
filosofo Hegel lasciò una famosa lettera che molti studenti si
ricordano per il contenuto, nella quale, parlando di Napoleone,
disse: "Ho visto lo spirito del mondo a cavallo".
Allora cosa c'entra Napoleone con le piste di sci, oggi? Lo
spirito del mondo diciamo che non è venuto meno, cosa era lo
spirito del mondo? Era la modernità che arrivava, la rivoluzione
francese che portava nuovi ideali e cambiava il mondo. Anche oggi
lo spirito del mondo ovviamente è in azione e qual è lo spirito del
mondo oggi?
Abbiamo a che fare con cambiamenti climatici più o meno
importanti, anche qua saranno da valutare nel futuro, grandi
cambiamenti climatici e politiche ambientali anche a livello
mondiale, europeo, poi declinate, come ben sappiamo, nei fondi
europei... e le grandi discussioni che avvengono oggi per come
verranno usati questi soldi, ammesso che arrivino, perché devono
essere usati verso una direzione, cioè verso un mondo più
sostenibile.
Allora noi oggi siamo a discutere di un tema che ha a che fare
con forza con questo spirito del mondo, perché noi qui dobbiamo
cercare di far collimare i cambiamenti climatici, le politiche
ambientali da una parte, ma dall'altra parte un'istanza
rappresentata, come in questo caso, da una petizione, dalla gente,
dalla conservazione di uno stile di vita, dalla nostra economia,
dalla nostra tradizione, perché è troppo facile dire: "Questa è la
parte politica a sinistra, il progressismo assoluto per cui tutto
il passato deve essere cancellato e si va avanti verso un mondo
nuovo da rifare da zero".
E invece no, noi dobbiamo trovare una via di mezzo e in questo
caso non possiamo appunto cancellare il passato ma dobbiamo
trasformarci ed evolvere, e questa non è una cosa che dobbiamo fare
nei prossimi due-cinque mesi/anni, dobbiamo guardare ai prossimi
dieci, venti e cinquanta.
Quindi in questo caso, la nostra sfida, la sfida legislativa che
ci poniamo e che abbiamo di fronte è questa: costruire la Valle
d'Aosta dei prossimi venti, cinquanta anni, facendo collimare
queste due grandi istanze, da una parte i cambiamenti climatici e
le politiche ambientali, ma dall'altra il nostro stile di vita e la
nostra tradizione, perché altrimenti se non evolviamo, la Valle
d'Aosta è destinata a stagnare nella migliore delle ipotesi o,
peggio, a soccombere in un mondo globale che ci triterà e ci
supererà.
Quindi questo è il nostro obiettivo e credo che dovremmo sempre
tenerlo a mente quando interverremo in ambito normativo e
legislativo anche su questa questione.
Presidente -
Consigliere Testolin ne ha facoltà.
Testolin (UV) -
Succede poco sovente di assistere a dei
dibattiti dove ci sia una condivisione così forte in merito a temi
che nel recente passato sono risultati anche divisivi, quindi è
merito della popolazione di Gressoney essere riusciti a portare a
casa un proprio interesse legittimo, assolutamente sottolineato da
tutti coloro che hanno preso parte a questo dibattito e che hanno
preso parte alle sedute della Commissione consiliare competente,
che ha analizzato nel dettaglio in questi mesi con attenzione e con
dovizia di particolari le caratteristiche e le istanze presentate
da un territorio, da una popolazione, da una comunità, che vedono
premiato questo sforzo con un'intenzione politica chiara, precisa,
di dare la possibilità di studiare nuove ipotesi di sviluppo sul
proprio territorio e quindi di vedere riconosciuta l'importanza
socio-economica di un investimento creato dallo stesso territorio,
dalla stessa popolazione, tanti anni or sono.
Ma, a mio avviso, questa petizione ha un merito ancora più
grande: aver aperto un dibattito e aver rasserenato un clima che
vedeva nello sci qualcosa da demonizzare, per certi versi.
Questo momento del tutto particolare - è stato sottolineato da
alcuni colleghi che mi hanno preceduto - ci ha dato la dimensione
del valore di queste attività sul nostro territorio, peraltro
gestite in modo assolutamente compatibile perché alimentate da
un'energia pulita; è un modo di approcciarsi alla montagna che
vuole essere sempre di più a 360 gradi e 365 giorni all'anno,
proprio perché il mondo degli impianti di risalita non vuole essere
solo sci, lo dimostra ad esempio l'investimento di Skyway con un
approccio alla montagna che è per tutti, anche per chi non può
farlo in maniera autonoma, anche per chi vuole farlo a una certa
età, anche per chi vuole provare una sensazione che senza questo
tipo di approccio non potrebbe avvicinare. Ebbene, credo che questa
petizione oggi ci dia il senso della partenza.
Non è un momento di arrivo, le conclusioni, gli inviti e gli
impegni che questa petizione hanno fornito e che questa scelta di
presentare una risoluzione ci mette a disposizione è un momento di
partenza, un momento di ripartenza sul quale mi fa piacere sentire
che ci dovrà essere un'opportunità di rilancio del nostro settore
turistico tramite lo sci, anche attraverso i grandi interventi,
anche attraverso le grandi opere di cui si è discusso, si sta
discutendo e si discuterà ancora, fondamentali per mantenere sul
nostro territorio delle opportunità, perché la Valle d'Aosta ci
insegna che le opportunità sono di diverso tipo.
La Valle d'Aosta è piccolissima eppure io ricordo sempre con
piacere che nel nostro territorio vengono rappresentate circa il
40% delle tipicità floreali, faunistiche e ambientali di tutto il
territorio italiano, quindi in un piccolo territorio ci sono delle
opportunità molto diversificate e questo deve avvenire anche
attraverso l'offerta turistica. Ci sono delle località che si
caratterizzano per i loro piccoli impianti, per la loro realtà
contenuta, e altre che devono caratterizzarsi assieme al resto
della Valle d'Aosta come un unicum dal punto di vista della
fruibilità e, nel momento in cui ci sarà di nuovo la possibilità di
farlo, devono essere in grado di attrarre persone da ogni dove nel
mondo; questo penso che sia un momento estremamente importante per
rilanciare questo messaggio, l'ha detto chi ha parlato prima di me:
il momento, nonostante tutte le difficoltà che ci potranno essere,
di rivedere e rivoluzionare un sistema degli impianti di risalita
che dovrà trovare un'uniformità e un'unicità per proporsi al mondo,
e dovrà farlo con dei numeri.
Lo ha fatto benissimo, ripeto, con Skyway, lo dovrà fare con la
possibilità di offrire dei comprensori che in altri posti non si
possono trovare.
Penso che questa sia l'ennesima opportunità che nasce da uno
stimolo di una piccola comunità e che si dovrà insinuare nel
Consiglio regionale tutto, per dar vita a un albero che sappia
portare i frutti dovuti in questo momento non semplice per la
comunità valdostana.
Presidente -
Assessore Caveri ne ha facoltà.
Caveri (VdA Unie) -
Spetterà al collega Bertschy chiudere
la discussione per il merito che ha, assieme ovviamente alla
Commissione, per aver affrontato questo problema delicato. Io
vorrei però aggiungere qualche cosa che spero sia utile nella
discussione, perché io trovo che il meglio del Consiglio Valle si
dia proprio nelle discussioni su temi concreti, com'è questo
tema.
Vorrei cominciare con tre fotografie.
La prima fotografia è l'inaugurazione di questo impianto nel
1949: è un più giovane mio zio Severino Caveri che con la
popolazione di Gressoney inaugura questo impianto. Per noi oggi può
essere una banalità, allora non lo era affatto, perché era il colpo
d'avvio dello sci in Valle d'Aosta con questo impianto.
La seconda fotografia è quella di molti di noi a prendere questo
impianto negli anni '60, quando ti davano ancora la coperta,
prendevi la coperta e salivi su perché l'impianto era lento e
quindi faceva un po' freddo.
La terza fotografia che io non vorrei dimenticare è invece di
una tragedia. Leonardo David, cui è dedicata la pista di
Weissmatten, che è anche il riconoscimento di un atteggiamento
sbagliato da parte della Fisi e della Fis. Nel momento in cui
questo impianto
-
soprattutto le piste
-
fu
modernizzato per ospitare una gara che avrebbe dovuto ricordare
doverosamente la tragedia del grande Leo, che ho avuto l'onore di
conoscere e ho avuto l'onore di poter vivere le tragedie e la
grande umanità della famiglia David al capezzale di Leonardo,
ebbene Fis e Fisi non sono state corrette, perché questa gara è
finita nel dimenticatoio quando, come è stato ricordato ampiamente,
c'era stato un investimento cospicuo da parte della Regione per
avere una pista all'altezza della Coppa del Mondo.
Tolto questo aspetto un po' romantico vorrei dire perché, a mio
avviso, è importante questa decisione assunta a commento della
petizione. All'inizio degli anni 2000 si creò già un grosso
dibattito attorno ai finanziamenti pubblici negli impianti di
risalita, me ne occupai anche come parlamentare europeo e fu
un'esperienza molto interessante, che vorrei ricordare proprio per
sottolineare la necessità di essere sempre vigili anche nei
rapporti con l'Unione Europea.
All'epoca sostanzialmente la Commissione Europea contestò gli
aiuti pubblici al settore degli impianti di risalita e a occuparsi
del dossier era, nel paradosso comunitario, un funzionario olandese
che, con grande semplicità, nel momento in cui noi avviammo una
trattativa, disse di non aver mai visto un impianto a fune e di non
aver mai visto una montagna.
Dopodiché la fortuna volle che il commissario alla concorrenza
fosse all'epoca Monti, che invece aveva una sensibilità nei
confronti dei temi alpini e comprese una questione di sostanza,
cioè da una parte capì la divisione fra i grandi comprensori
sciistici, che sono ovviamente facenti parte di un sistema di
concorrenza europea e come tali sottoposti a delle misure che mai
eccedano gli interventi pubblici e dall'altra comprese invece la
presenza degli impianti medi e piccoli che sono la sostanza di
salvaguardia di zone che potrebbero essere senza impianti di
risalita marginali.
Così si concluse la trattativa, con grande soddisfazione
personale perché all'epoca mi occupavo degli impianti di Estoul
Palasinaz e ho vissuto personalmente in concreto che cosa
significhi per una comunità l'indotto degli impianti di risalita,
questo effetto moltiplicatore che quest'anno purtroppo non ci sarà
sul territorio e, quando presenteremo i conti delle chiusure di
quest'anno, dovremmo ricordarci sempre di questo effetto
moltiplicatore, perché non ci sarà solo un peso gravosissimo nel
settore degli impianti di risalita per le chiusure, ma ci sarà
anche un danno globale che colpirà l'intero settore del turismo
invernale.
Un'ultima annotazione di soddisfazione evocando la prima
chiusura che abbiamo avuto, la prima chiusura che non è il piccolo
impianto di Challand o il piccolo impianto di Emarèse costruito
negli anni '70, ma è la decisione del Comune di Saint-Vincent di
chiudere il Col de Joux, che personalmente contestai, firmando una
petizione. Il Col de Joux era molto simile al Weissmatten, nel
senso che era anch'esso un impianto che poi è diventato una serie
di piccoli impianti costruiti sulla base del sacrificio delle
famiglie di Saint-Vincent, che credevano nella presenza di una
piccola stazione.
Io mi auguro che anche in questo caso, come per Weissmatten, si
torni su questa decisione proprio pensando a una necessità che mi
sembra emerga anche nel dibattito di oggi e cioè dare una
personalità, una mission, un utilizzo estivo anche degli impianti
di risalita, laddove possibile, nel caso di Saint-Vincent questo si
concretizza in una seggiovia.
È molto importante ricordare l'importanza degli impianti a fune,
lo si fa in un inverno strano, in cui molto spesso i quotidiani in
Italia titolano che è la fine dello sci da discesa, che è la fine
dello sci alpino. Io trovo che talvolta ci siano su questo delle
visioni romantiche legate al cosiddetto "Turismo dolce", che è
giustissimo, noi abbiamo tante vallate dove gli impianti non ci
sono, abbiamo ampi spazi dove non esiste un problema di sviluppo
sciistico, bisogna avere il coraggio di guardare sempre in maniera
laica alla necessità di rafforzare gli impianti e non bisogna avere
tabù, se studiato opportunamente anche rispetto a collegamenti.
Io trovo comunque che il livello del dibattito odierno dia conto
di una grande sensibilità del Consiglio Valle di cui mi compiaccio
fortemente e cioè un'attenzione ai più piccoli, non solo una
visione dei grandi
domaines skiables
, come avviene magari in
grandi paesi vicini, quindi ritengo che questa scelta di
comprendere le ragioni dei firmatari della petizione sia un atto
estremamente nobile.
Presidente -
Consigliere Cretier ne ha facoltà.
Cretier (PCP) -
Mi permetto di esprimere anche io un
parere - e sarà particolarmente tecnico - su questa risoluzione, in
quanto ho partecipato con interesse ad alcune audizioni,
soprattutto perché è una struttura esistente e sottoposta ai
cambiamenti climatici.
Le vallate alpine vivono principalmente di turismo, ma anche di
agricoltura e principalmente a questa quota il settore zootecnico
svolge la sua attività nel periodo estivo con la gestione degli
alpeggi e soprattutto la produzione di eccellenze, che danno una
qualità anche sotto l'aspetto di gestione delle piste da sci,
perché i tecnici, io non sono competente, mi dicono che la tenuta
del manto nevoso è condizionata anche dalla copertura del suolo,
quindi la gestione ottimale degli alpeggi, che in determinate zone
sfruttano anche le piste da sci, è una caratteristica importante e
a quella quota è risaputo che il fondo deve essere gestito
correttamente altrimenti bisogna, soprattutto sui terreni in
pendenza, prendere dei provvedimenti. Chiaramente sono le società
di gestione che devono preoccuparsi di risolvere il problema.
Nell'oltralpe, in Francia particolarmente, il legame tra
impianti e allevamento è in forte espansione con diverse esperienze
che permettono di abbattere anche i costi di gestione dei pendii e
il contenimento degli arbusti; nel caso di Gressoney mi sono
permesso di percorrerlo soltanto nel periodo estivo e chiaramente
c'è un'invasione importante. Dico questo perché nelle audizioni ci
è stato anche raccontato delle corvée che vengono fatte
direttamente dal personale, anche qualificato. Partecipano tante
persone, prevalentemente per il senso di appartenenza a una
comunità ma anche per l'amore del territorio e per amore
chiaramente del paese di origine e per le tradizioni e questo
sostegno che è descritto nella risoluzione permette di mantenere le
attività e i giovani in loco e soprattutto di reinvestire, di
sviluppare occupazione, reddito e ottenere un sostegno politico, in
questo caso condiviso da tutte le forze politiche
Presidente -
Si è prenotato il consigliere Brunod, ne ha
facoltà.
Brunod (LEGA VDA) -
Ringrazio anch'io tutti i colleghi
Consiglieri per l'ottimo lavoro svolto, un grande lavoro dove per
una volta all'unanimità si è lavorato nella stessa direzione, con
la stessa opinione e soprattutto con grande attenzione riguardo a
questo tema, il tema dello sci di cui, finalmente, si parla in
maniera positiva in un periodo dove purtroppo in altre sedi è visto
come un mondo, un settore di grande pericolo, purtroppo.
Sono particolarmente legato alla realtà di Weissmatten in quanto
per diversi anni ho preso parte alla competizione di scialpinismo
proprio su quella pista intitolata al grande atleta Leonardo Follis
che purtroppo durante i suoi allenamenti, nelle vicinanze
dell'impianto di Weissmatten, ha perso la vita.
Posso confermare che quella pista ha delle grandi potenzialità
tecniche e qualitative e, come ha affermato chi mi ha preceduto,
merita grande attenzione per portare per esempio dei raduni ed
eventi competizioni nazionali e internazionali, che sotto l'aspetto
mediatico possono dare delle grandi potenzialità alla località e
all'immagine intera della Valle d'Aosta.
Quindi mi auguro che a breve ci sia questa attenzione- come è
stato sottolineato in precedenza - nell'ottica di valorizzare
queste piccole località. Molte volte parliamo di puntare a
promuovere le piccole e grandi realtà e questa è un'occasione per
mettere in campo azioni che vadano in quella direzione.
Presidente -
Ha chiesto di intervenire l'assessore
Bertschy, ne ha facoltà.
Bertschy (AV-SA) -
Direi che non c'è molto da aggiungere,
se non segnalare con compiacimento l'interesse che i Gruppi
consiliari e tutti i colleghi in Consiglio hanno dimostrato per il
settore degli impianti a fune, per lo sci e soprattutto per le
persone che nel tempo hanno permesso a tutti noi di godere dei
servizi che gli impianti hanno dato alle popolazioni e agli
sciatori.
Nel dicembre 2018, quando ho iniziato a occuparmi d'impianti a
fune, ho cercato di lavorare insieme al Governo e alla maggioranza
ma, devo dire, sempre anche in Consiglio con l'intenzione di
costruire una visione strategica per il futuro di questo
settore.
Quando si mettono insieme i numeri dei fatturati delle nostre
aziende che nella sola stagione invernale rappresentano, come ci
siamo detti più volte, ormai una media che va intorno agli 80
milioni di euro - purtroppo
malheureusement
non quest'anno -
non si può che avere un'attenzione in termini politici importante,
per far sì che questa che è una grande azienda, la nostra grande
azienda e la nostra grande economia, possa avere oggi, come in
futuro, tutte le attenzioni del caso.
In questo percorso però arriviamo - nonostante un anno di
difficoltà di ordinaria amministrazione e questa stagione - per la
seconda volta e direi definitivamente, come è stato ben ribadito in
aula, a ragionare sul futuro dei piccoli comprensori che è anche il
futuro dei grandi comprensori.
Oggi parliamo di Weissmatten, ieri abbiamo parlato di Antagnod,
è stato giustamente fatto osservare che ragionando sui nostri
piccoli comprensori costruiamo anche una strategia per le grandi
stazioni, perché non possiamo - dopo aver giustamente dieci anni fa
ragionato sulla fusione delle varie stazioni per dare loro un
futuro - dimenticarci che la competitività e la capacità di
attrarre nuovi sciatori e di fare economie sempre più performanti
attraverso i nostri impianti, passa per gli investimenti che faremo
sui grandi comprensori.
Vi ringrazio perché sono sicuro che nel sostenere questa
petizione sosteniamo tutti insieme l'idea strategica che lo sci è
fondamentale per il futuro della nostra regione. È fondamentale a
Gressoney-Saint-Jean è fondamentale ad Antagnod come è fondamentale
al Breuil, ad Ayas, a La Thuile, a Courmayeur, a Pila, in tutti
quei posti dove facciamo importanti numeri per far sì che si possa
creare, attraverso gli investimenti strategici che sapremo mettere
in campo, il futuro di questo settore.
Dobbiamo recuperare sciatori, gli altri territori sono sempre
più competitivi, dobbiamo far sciare di più i Valdostani, dobbiamo
sciare di più noi Valdostani.
L'Austria, la Svizzera, paesi che credono veramente nella
montagna e nello sci, lo praticano anche e nel praticarlo si
appassionano e sostengono, attraverso la passione che dimostrano,
anche l'economia che bisogna sviluppare, che è l'economia del
territorio.
Qui non si importa niente, è il nostro territorio, sono le
nostre montagne, bisogna utilizzarle al meglio, quando qualcuno
dice sfruttare sbaglia, utilizzare al meglio il nostro territorio
per far sì che si possa rendere sempre più complementare lo sci con
tutto quello che sta crescendo come attrazione.
Allora, se questa è la strada, ben venga questa iniziativa e
soprattutto ben venga la capacità che la comunità di Gressoney ha
avuto non solo nel raccogliere le firme sul proprio territorio per
questa petizione ma pure nel raccogliere l'interesse per il
comprensorio del Weissmatten al di là dei cittadini.
Ho incontrato alla fine della scorsa legislatura i
rappresentanti del comitato e non ho nascosto che rispetto al
futuro di un investimento sulla revisione generale non mi sarei
permesso d'indicare che questa era l'unica strada per la società.
Dico questo perché è molto importante il percorso che la
Commissione ha fatto: ringrazio il Presidente e ringrazio
soprattutto i Commissari e il Consiglio regionale, perché sarebbe
molto diverso oggi essere qui a discutere di un obbligo per la
società di fare una cosa per conto nostro.
Qui oggi, attraverso questa petizione, si è aperta una strada
che è di tipo tecnico per la revisione generale e bisognerà essere
molto concreti, perché la società, se non vorremo far perdere
un'altra stagione al Weissmatten, si dovrà mettere subito al lavoro
una volta ottenuta la possibilità di finanziamento, perché i tempi
sono molto stretti, seppur pare che ufficiosamente si tratti di
nuovo per un allungamento di una deroga delle concessioni a livello
nazionale. Se noi vorremo però essere concreti, dovremo far sì che
la società - una volta ottenuta l'autorizzazione e la possibilità
di finanziamento - si attivi immediatamente; però non avrei
lasciato questo compito in via esclusiva alla società, che ha
compiti di sviluppo dei territori ma anche compiti di mantenimento
e di rispetto dei propri bilanci.
Oggi noi abbiamo aperto una strada insieme a quella della
revisione generale che ci permette di ritornare a dare attualità al
tema dello sviluppo economico dei territori attraverso le piccole
stazioni e attraverso i piccoli impianti; quindi il tavolo di
lavoro renderà corresponsabile l'Amministrazione comunale, insieme
all'Amministrazione regionale e a Finaosta, di un progetto di
sviluppo delle idee, ma anche di finanziamenti perché la
corresponsabilità sarà su quel piano.
Io credo che sia importante - ed è la democrazia che la
petizione ha sviluppato - il confronto che ci ha permesso di
arrivare a questo punto di osservazione che crea da un lato la
responsabilità e dall'altro la corresponsabilità per far sì che
Weissmatten torni a essere una stazione d'interesse per il paese,
per Gressoney-Saint-Jean, per la vallata e per tutta la Valle
d'Aosta, perché dovrà essere qualche cosa d'innovativo, altrimenti
ovviamente non avremmo raggiunto i nostri obiettivi.
Dall'altra parte, l'idea è che attraverso questa seconda
petizione non si aspetti la terza ma si lavori a un disegno di
legge, e qui - lo ha detto bene il collega Aggravi - abbiamo esempi
nelle realtà vicino a noi, ci sono paesi in Italia, nell'Alto
Adige. dove ci sono leggi che permettono i contratti di concessione
tra i concessionari e i paesi dove sono presenti le infrastrutture;
il nostro modello sappiamo essere diverso - il capitale è quasi
completamente pubblico su tante società - quindi dovremo studiare e
questa fase dovrà dimostrare che siamo capaci di trovare una
soluzione per il futuro, una soluzione valdostana, perché questo
settore ha una particolarità, un'identità tutta nostra, sia in
termini politici che amministrativi.
Quindi bene ha detto chi ha ricordato che abbiamo concluso una
fase e adesso inizia la fase decisiva, quella importante, quella
ancora più concreta, perché attraverso le leggi che sapremo
costruire, dovremo dimostrare di aver dato una risposta
completa.
Io vorrei concludere dicendo che a mio avviso questa è la strada
giusta per affrontare i problemi e i temi; con molto umiltà credo
che il Governo sia a disposizione delle Commissioni e del Consiglio
regionale per progetti di riforma, lo avete detto in occasione di
altri dibattiti, in altri settori. Stanno cambiando così
velocemente le situazioni, anche l'attività che dobbiamo affrontare
è un'attività di riforma delle nostre leggi e anche di riforma
della nostra organizzazione e in questo momento noi abbiamo bisogno
di dare, attraverso una risposta come quella di oggi, una risposta
alla brutta stagione che viviamo, al brutto momento che viviamo che
oggi è peggiore che in altri giorni, perché con la richiesta di
sospensiva accettata da parte della Corte Costituzionale non
potremo neanche usare la nostra legge per aprire eventualmente
qualche piccolo comprensorio per i Valdostani.
La risposta che il Consiglio regionale dà oggi è: "crediamo allo
sci, chiediamo lo sviluppo strategico degli impianti a fune,
rispettiamo le popolazioni che vivono nelle nostre vallate proprio
per i sacrifici che fanno e ci mettiamo a disposizione per nuove
strategie, nuove leggi, nuove risorse".
Ci sono comuni che hanno continuato, nonostante le fusioni, a
gestire in proprio i propri impianti, sono mi pare cinque le
località, forse quattro visto lo stop temporaneo del Col de Joux;
questa legge potrà dare anche risposte a quei comuni che in questi
anni hanno mantenuto attraverso contratti di servizio la gestione
delle proprie strutture. Abbiamo a disposizione qualche risorsa, la
legge sul "contributo battitura piste" per iniziare a ragionare,
una legge che può essere implementata visto che tratta di spesa
corrente che può essere il punto di riferimento per garantire alle
nostre località gli accordi necessari per far sì che le grandi
stazioni possano ritornare a sviluppare le loro strategie.
Quindi grazie a tutti e continuiamo a lavorare, perché la
risposta politica alla petizione è arrivata con questa risoluzione,
la risposta concreta arriverà attraverso il lavoro che faremo nei
prossimi giorni e nei prossimi mesi.
Presidente -
Non vedo altre richieste d'intervento,
passerei dunque alla votazione della risoluzione. La votazione è
aperta. La votazione è chiusa.
Presenti, votanti e favorevoli: 35
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK