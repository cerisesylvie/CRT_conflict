Consiglio Regionale della Valle d'Aosta - Oggetto del Consiglio n. 1520 del 19 ottobre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1520 del 19 ottobre 1990 - Resoconto
OGGETTO N. 1520/IX - DEFINITIVA CHIUSURA DELLA CENTRALE
NUCLEARE SUPERPHENIX DI CREYS-MALVILLE (Reiezione di
mozione)
PRESIDENTE:
Do lettura della mozione presentata dal
Consigliere Riccarand ed iscritta in via d'urgenza all'ordine del
giorno.
MOZIONE
Dall'inizio del mese di agosto il reattore Superphénix di Creys
Malville è di nuovo fermo. L'arresto è stato determinato da un
nuovo incidente individuato soltanto dopo 15 giorni di ricerche ed
esami durante i quali il reattore al plutonio è rimasto
pericolosamente in funzione.
Dal 14 gennaio 1986, data in cui è entrato in funzione il
Superphénix, il reattore ha funzionato soltanto per 29 mesi, mentre
per ben 27 mesi è rimasto fermo per riparazioni e manutenzione.
I continui incidenti sono la dimostrazione della pericolosità
del Superphénix, un reattore che può esplodere disseminando per
migliaia di chilometri quadrati sostanze fortemente
radioattive.
Il Consiglio regionale della Valle d'Aosta, ritenendo pericolosa
ed inaccettabile per la nostra Regione la riattivazione del
Superphénix
DELIBERA
di richiedere alle autorità francesi ed italiane la chiusura
definitiva della centrale nucleare Superphénix di Creys
Malville
CHIEDE
al Governo italiano ed all'ENEL di porre fine alla
partecipazione italiana al la NERSA (la Società che gestisce il
reattore) rispettando la chiara indicazione scaturita dal
Referendum del novembre 1987 che ha abrogato la possibilità per
l'ENEL di partecipare alla realizzazione e gestione di centrali
nucleari all'estero
IMPEGNA
la Giunta regionale a sostenere le iniziative assunte da
Comitati, Associazioni, Regione e Comuni per giungere alla chiusura
di Superphénix
IMPEGNA
il Presidente del Consiglio regionale a trasmettere copia della
presente deliberazione ai Presidenti dei Consigli dei Ministri ed
ai Ministri dell'Industria delle Repubbliche italiana e francese,
ed inoltre, ai Presidenti dell'ENEL e dell'EDF.
PRESIDENTE:
Ha chiesto la parola Consigliere Riccarand; ne
ha facoltà.
RICCARAND (VA):
Questo problema, che è già stato
affrontato altre volte in Consiglio regionale, recentemente è
tornato di nuovo alla ribalta, perché dall'inizio del mese di
agosto il reattore del Superphoenix di Creys Malville è di nuovo
fermo: è capitato un ulteriore incidente, che è stato individuato
con una certa difficoltà, per cui è stato necessario chiudere
l'impianto.
Dal 14 gennaio 1986, data in cui è entrato in funzione, il
Superphoenix è rimasto praticamente fermo per quasi la metà del
tempo per incidenti, riparazioni e manutenzioni.
Questi continui incidenti sono la dimostrazione della
pericolosità dell'impianto, tant'è vero che l'ENEL francese e le
stesse autorità governative in queste settimane stanno valutando
seriamente l'opportunità di rimettere in funzione il Superphoenix
oppure la sua definitiva chiusura.
Si tratta di un prototipo sperimentale che ha avuto un esito
molto infelice, con dei grossi inconvenienti e con dei costi
dell'energia notevolmente più alti di qualsiasi altro impianto di
produzione di energia.
Ora, poiché è vicino alla frontiera ed alla Valle d'Aosta,
questo impianto può diventare molto pericoloso. Ricordo che,
diversamente da altre centrali nucleari, esso funziona al plutonio,
sostanza estremamente tossica e notevolmente pericolosa.
Funzionando a plutonio e con particolari meccanismi, questa
centrale può essere esposta a pericoli di esplosione, con
disseminazione di sostanze radioattive per centinaia di
chilometri.
Da qui discende quella preoccupazione, diffusa in Francia, in
Svizzera ed anche in Piemonte e Valle d'Aosta, verso questo
impianto nucleare e la richiesta che viene avanti ormai da alcuni
anni, ma con sempre più forza in questi ultimi mesi, di una sua
definitiva chiusura.
La mozione sollecita le autorità francesi a chiudere
definitivamente la centrale, in modo che questa chiusura temporanea
diventi definitiva; chiede al Governo italiano ed all'ENEL di porre
fine alla partecipazione alla società internazionale NERSA, che
gestisce questo impianto; esprime l'impegno e la disponibilità
della Giunta regionale a sostenere le iniziative che possono essere
assunte a vari livelli, da Comuni, associazioni e comitati, per
raggiungere l'obiettivo della chiusura del Superphoenix.
Poiché credo che questa chiusura sia un obiettivo raggiungibile
e che rientri nell'interesse della nostra Regione, chiedo al
Consiglio di approvare la mozione e gli impegni che essa
prefigura.
PRESIDENTE:
Ha chiesto la parola il Presidente della
Giunta, Bondaz; ne ha facoltà.
BONDAZ (DC):
Pur riconoscendo che la mozione del
Consigliere Riccarand contiene alcuni elementi di valutazione di
una certa efficacia, la maggioranza ritiene che questo argomento,
che per la sua stessa natura è piuttosto complesso, sia soggetto a
valutazioni piuttosto variegate; chiederemmo pertanto al
Consigliere presentatore di soprassedere alla sua votazione, in
modo che l'argomento della mozione sia rinviato alla III
Commissione, dove è possibile un esame più approfondito del
contesto, che consenta di proporre al Consiglio una valutazione più
serena e aderente alla realtà dei fatti.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Noi non siamo d'accordo sul rinvio. E'
vero che questo argomento è complesso, però è da parecchio tempo
che i termini della discussione sono chiari, anche perché non è la
prima volta che il reattore Superphoenix ha dei problemi e che
viene interrotto il suo funzionamento. Credo anzi che sia ampia la
documentazione relativa a tale impianto, che è strutturato in modo
irrazionale ed antieconomico, ed ai suoi guasti.
Ora, visto che le stesse autorità governative francesi sono
ormai orientate piuttosto negativamente verso quell'impianto, credo
che dovrebbe arrivare anche un segnale da parte della Valle
d'Aosta, che è direttamente interessata e toccata dalla sua
presenza.
Credo che ci siano tutte le condizioni per poter mandare questo
segnale, considerato che la mozione non chiede nessun atto
particolare o immediato, ma propone che ci si esprima con una ferma
richiesta tesa ad ottenere, finalmente, la chiusura dell'impianto
nucleare di Creys Malville.
Noi non crediamo, quindi, che un rinvio possa aggiungere
ulteriori elementi a quelli che già si conoscono e che sono
sufficienti per motivare questa richiesta, per cui io mantengo la
mozione.
PRESIDENTE:
Ha chiesto la parola il Presidente della
Giunta, Bondaz; ne ha facoltà.
BONDAZ (DC):
A volte il Consigliere Riccarand sembra
assumere delle posizioni un po' preconcette.
La nostra richiesta era assolutamente lineare e non voleva
entrare nell'ottica di rinviare il problema al solo scopo di
rinviarlo; ma se lui mantiene la sua proposta di mozione, la
maggioranza si asterrà dal votarla.
PRESIDENTE:
Se nessuno chiede la parola, pongo in
votazione la proposta di mozione in oggetto.
ESITO DELLA VOTAZIONE
Presenti: 29
Votanti: 1
Favorevoli: 1
Astenuti: 28 (Agnesod, Andrione, Bajocco, Beneforti, Bondaz,
Chenuil, Dolchi, Faval, Fosson, Lanièce, Lanivi, Lavoyer, Limonet,
Louvin, Mafrica, Marcoz, Martin, Milanesio, Monami, Mostacchi,
Pascale, Perrin, Ricco, Rusci, Trione, Vallet, Viérin e Voyat)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK