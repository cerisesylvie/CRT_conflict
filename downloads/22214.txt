Consiglio Regionale della Valle d'Aosta - Oggetto del Consiglio n. 1868 del 5 aprile 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1868 del 5 aprile 2006 - Resoconto
OGGETTO N. 1868/XII - Situazione della Tecnomec e
predisposizione di un piano di intervento per aziende industriali
in crisi. (Interpellanza)
Interpellanza
Premesso che:
- la Giunta con la deliberazione 701 del 10 marzo ha
incaricato Finaosta spa di valutare il piano industriale e
finanziario presentato da Tecnomec srl, al fine di procedere
all'acquisto di beni immobili della stessa, previa loro
valutazione;
- nel corso dell'audizione sindacale del 22 marzo u.s. è
emerso che dall'ottobre 2005 la Giunta, in accordo con i sindacati
e la proprietà di Tecnomec srl si era impegnata a garantire
l'acquisto dei beni immobili necessari a fornire liquidità
all'azienda;
i sottoscritti Consiglieri regionali
Interpellano
Il Presidente della Regione e l'Assessore Delegato per
conoscere:
1) i motivi per i quali le valutazioni di congruità del
prezzo degli immobili e la percorribilità giuridica dell'operazione
non sono stati effettuati dalle strutture regionali;
2) i motivi per i quali sono passati sei mesi dagli impegni
presi con la proprietà al momento di adottare la deliberazione
701;
3) perché sino ad oggi, a fronte di una diffusa e grave
situazione di crisi dell'industria in Valle d'Aosta, non sono stati
attuati interessamenti analoghi a quello indicato in
premessa;
4) se sia intenzione adottare un piano generale di intervento
a supporto del comparto industriale in crisi e in caso positivo con
quali tempi e contenuti.
F.to: Frassy - Tibaldi - Lattanzi
Président - La parole au Conseiller Frassy.
Frassy (CdL) - Vorrei, a premessa dell'illustrazione
dell'interpellanza, avere chiaro se l'Assessore all'industria
ritenga di poter rispondere, in quanto su questi 4 punti un punto
sicuramente riguarda impegni che sono stati presi dal Presidente
della Regione; perciò, Assessore, per evitare fraintendimenti ed
equivoci, non so se ritenga di dare lei risposta a questa
interpellanza o se ritiene che l'interpellanza debba essere
discussa presente il Presidente Caveri...
(interruzione dell'Assessore La Torre, fuori
microfono)
... perfetto.
Allora, l'argomento non è nuovo, in quanto il nostro gruppo lo
ha già portato in discussione nello scorso Consiglio in conseguenza
all'iniziativa della Giunta che, in data 10 marzo, con
deliberazione n. 701, ha adottato una serie di provvedimenti
finalizzati al salvataggio di "Tecnomec". Evito in questa fase
dell'illustrazione di ripetere considerazioni già fatte
recentemente in quest'aula, ma rispetto a quanto abbiamo detto 15
giorni fa, riteniamo che siano necessari alcuni ulteriori elementi
di precisazione per poter avere una visione più chiara di quello
che sta accadendo attorno all'operazione "Tecnomec".
Sappiamo che l'Amministrazione regionale ha qualcosa come circa
3.000 dipendenti con una serie di strutture importanti e con una
serie di professionalità indiscutibili; allora vorremmo capire come
mai nella deliberazione che la Giunta ha adottato il 10 marzo, le
valutazioni sulla congruità del prezzo e le valutazioni sulla
fattibilità dell'operazione giuridica, che vedrebbe un intervento
finanziario di acquisizione patrimoniale da parte
dell'Amministrazione regionale, non siano state effettuate dagli
uffici regionali - ricordo l'Ufficio del patrimonio, piuttosto che
l'Ufficio legale -, ma siano state demandate ad un'istruttoria
esterna affidata a "Finaosta", istruttoria esterna che, fra
l'altro, prevede anche un onere finanziario stimato in quella
deliberazione in 50mila euro. Ricordo che su situazioni complesse
erano state fatte istruttorie di valutazione peritale e stima di
beni dagli uffici del patrimonio: un esempio per tutti la vicenda
complessa delle miniere di Cogne e delle sue pertinenze, ed era
stata quella una valutazione fatta dagli uffici interni; perciò
vorremmo capire - ed è il 1° quesito che poniamo - quali sono i
motivi che hanno portato la Giunta ad affidare a "Finaosta" queste
due valutazioni: l'una, di fattibilità giuridica; l'altra, di
congruità del prezzo.
Il 2° punto pensiamo che sia centrale nella vicenda politica che
è nata attorno a "Tecnomec". Abbiamo appreso il 22 marzo, dal
colloquio che c'è stato con le rappresentanze sindacali, che in
realtà la deliberazione del 10 marzo aveva un precedente non di
tipo amministrativo, bensì di tipo politico. I sindacati hanno
detto che dal mese di ottobre 2005 l'Amministrazione regionale -
quando si parla di "Amministrazione regionale" normalmente tendiamo
ad individuarla in chi la rappresenta e, di conseguenza, nel
Presidente della Regione, e devo dire che questa nostra intuizione
ci è stata confermata dai sindacati - aveva preso una serie di
impegni con la proprietà, al fine di portare a compimento quel
salvataggio che è sintetizzato nella deliberazione del 10 marzo e
che avrà poi bisogno di una serie di atti conseguenti.
Cosa chiediamo? Chiediamo come mai sono passati 6 mesi
apparentemente senza fare nulla fra gli impegni adottati in ottobre
e la deliberazione adottata a marzo, e diciamo "senza far nulla" a
fronte di una situazione che, a detta dei sindacati, non è grave,
ma è gravissima e si misura a settimane, nel senso che la
fattibilità - al di là della verifica di tipo giuridico - doveva
essere improntata alla tempestività. Allora, a fronte di una
situazione così grave e a fronte di questa sensibilità dimostrata
dall'Esecutivo, ci domandiamo come mai sono passati 6 mesi? Cosa
avete fatto in questi 6 mesi a fronte degli impegni presi?
Il 3° punto dell'interpellanza sposta l'attenzione dal caso
particolare della deliberazione in esame, che riguarda
esclusivamente il salvataggio di "Tecnomec", a quella che è una
situazione di grave e diffusa crisi dell'industria nella nostra
regione. Una situazione che ha visto la chiusura di aziende
importanti dal punto di vista produttivo ed occupazionale; ricordo
i casi più recenti: "Artech", "Zincocelere", "Balzano", "Fey
Autotrasporti", aziende che hanno rappresentato nel panorama
industriale di questa regione momenti importanti dal punto di vista
occupazionale e che sono state chiuse senza che ci fosse da parte
dell'Amministrazione regionale intervento alcuno. Allora le
domandiamo, Assessore, per quale motivo iniziative come quelle
della deliberazione n. 701 del 10 marzo non siano state adottate
anche nei confronti di queste altre situazioni industriali; e
potrei continuare citando addirittura la situazione di grave crisi
che sta attraversando "Tecdis", anche in questo caso non c'è stato
questo tipo di interessamento, di conseguenza quali sono i motivi
che hanno fatto sì che nel passato queste attenzioni non venissero
poste da parte della Giunta.
Nella prospettiva dell'interesse generale, e l'industria -
l'Assessore ne converrà con noi - rientra in un concetto di
interesse generale, che tipo di indicazioni e di azioni politiche
pensate di mettere in atto? Ricordo che con il Presidente Perrin
era stata dedicata un'intera sessione consiliare a tema sulla crisi
dell'industria, erano state fatte tante parole, erano stati
presentati alcuni documenti abbastanza vaghi, di indirizzo, sul
presupposto che poi la Giunta avrebbe portato all'attenzione
dell'aula una serie di provvedimenti concreti e mirati per
risolvere la situazione di grave crisi del comparto.
È passato più di un anno, ma di piani generali per far fronte
all'emergenza dell'industria, al di là di alcune misure spesso di
carattere amministrativo, cosiddette "a tampone", o al di là della
legge votata da tutte le forze presenti in quest'aula
sull'anticipazione della cassa, nulla è stato fatto nel concreto!
Allora vorremmo capire se quelle dichiarazioni, datate oltre un
anno fa, sono state superate da altre considerazioni politiche o se
dobbiamo registrare un ritardo della politica rispetto alle
esigenze della società e, in particolare, del comparto industriale.
Nel caso invece auspicabile che vi sia l'intendimento di arrivare a
definire un piano più generale di intervento nel comparto
industriale, vorremmo capire quali sono i tempi che l'Assessore
ipotizza e quali sono i contenuti, se di queste cose già se ne è
parlato a livello di Giunta o a livello di maggioranza. Queste sono
le domande che poniamo nell'interpellanza, a corollario di una
vicenda che nasce su un problema particolare, ma che dovrebbe avere
un'attenzione più generale, perché l'industria in Valle d'Aosta è
in crisi e purtroppo gli interventi devono essere fatti con una
visione più generale.
In base alle risposte dell'Assessore, mi riservo ovviamente una
replica.
Président - La parole à l'Assesseur aux activités productives et
aux politiques du travail, La Torre.
La Torre (FA) - Innanzitutto la ringrazio per questa
interpellanza, perché permette di riportare l'attenzione su questa
problematica che lei ha ben esposto e che ci preoccupa tutti.
Credo che non si possa parlare solo di "crisi dell'industria" se
non si fa riferimento a quello che comporta una crisi
dell'industria, ovvero comporta il problema delle maestranze e dei
lavoratori che operano all'interno di questa industria; quindi non
è solo un problema dell'industria, è anche un problema di chi
partecipa all'attività di queste imprese. È chiaro che qui si
intreccia un po' il rapporto che c'è fra un ente pubblico e società
private che operano nel settore privato. È evidente che diventa
semplice da comprendere che è molto difficile che imprese - che non
siano in difficoltà - non si rapportino con enti pubblici, se non e
solo nel momento in cui entrano in difficoltà per trovare delle
soluzioni insieme all'ente pubblico. Quando lei mi viene a parlare
di "cosa si fa per l'impresa", io dico che prima di tutto bisogna
che anche gli imprenditori - e io sono un imprenditore - comincino
a ragionare in un modo completamente diverso, perché non possono
gli imprenditori capitalizzare i profitti e poi, nel momento delle
difficoltà, dividere le perdite: su questo posso, in linea di
concetto, essere perfettamente d'accordo con lei, ma da questo
dobbiamo riportare le cose nella dimensione in cui sono, altrimenti
facciamo solo un esercizio di filosofia, ma alla fine questo
esercizio non è utile né agli imprenditori, né all'ente pubblico e
tanto meno alle maestranze che lavorano in questi stabilimenti!
Credo che forse il punto fondamentale possa essere quello di
prendere coscienza che in Valle d'Aosta c'è una crisi
dell'industria. La crisi è nei fatti, bisogna che in qualche modo
collettivizziamo questa sensazione di crisi, ma non come
maggioranza o come opposizione, con coscienza e responsabilità di
amministratori e senza cercare, in questo, un terreno di scontro o
di speculazioni politiche, ragionando ognuno con il proprio
percorso culturale e con le proprie posizioni politiche.
Lavoriamo tutti quanti assieme per produrre una legge che possa
inquadrare all'interno di un percorso situazioni di crisi delle
imprese industria. Non ci dimentichiamo che un tipo di norma di
questo genere è comunque soggetta al controllo della CE; ecco che
allora occorre ragionare su un argomento di questo genere con
estrema attenzione, altrimenti si potrebbe cadere nel rischio di
infrangere una normativa europea e di non ottenere il risultato che
ci vogliamo dare. Questa legge non c'è, ecco perché probabilmente
non è stato così semplice individuare i percorsi, ma nello stesso
tempo vengo a dire che questa legge non c'è non perché ci sono
carenze precedenti politiche in merito alla capacità di pensare o
immaginare una legge di questo tipo, perché di fatto adesso stiamo
comprendendo fino in fondo, in modo significativo, la crisi
industriale in tutta l'Europa e, in particolare, nella nostra
regione. Queste sono quelle classiche leggi che mai nessun governo
vorrebbe prendere, perché nel momento in cui tu vai a creare una
norma per le imprese che sono in situazione di crisi, prendi
coscienza anche di una sorta di fallimento della politica
industriale.
Lei però mi deve dare atto con coscienza che questo è un
problema non solo della Valle d'Aosta, ma di tutto il Paese.
Ascolto i dibattiti politici e questo mi sembra di capire che sia
un problema che si vive in tutte le Regioni, che è un momento di
riflessione anche a livello nazionale, quindi di sicuro - faccio
appello alla sua intelligenza - non penserà che questa è una
responsabilità che deriva dai comportamenti di una singola persona,
di un singolo Assessore o di una Giunta... È una realtà che
dobbiamo affrontare, quindi anche su questo sono d'accordo con lei
che occorre prendere atto di questa crisi; occorre predisporre una
legge che sia chiara e permetta di non avere più interpretazioni,
confusioni o scontri su quello che è un argomento delicatissimo,
perché non tocca solo gli imprenditori, ma tocca tanti
lavoratori.
In questo caso particolare di una cosa sono sicuro: della
trasparenza, perché è tale l'attenzione che c'è su tale questione
che - di sicuro - tutta questa attenzione produce una trasparenza.
Le frasi vengono lette con precisione, si interpretano le virgole,
si legge e si rilegge una deliberazione, di sicuro questo
testimonia che proprio l'attenzione della minoranza evidenzia un
percorso che si sta costruendo nell'interesse, certamente forse non
nell'ambito di una politica di "meno Regione e più impresa", non ho
difficoltà a dirlo, ma quello è il mio progetto politico e lei sa
meglio di me che il progetto politico, se è serio, non si
costruisce in una settimana o in un mese, ma si costruisce mattone
dopo mattone in un percorso di confronto, di condivisione, su cui
poi bisogna spostare tutta una politica. Quindi non può questo
essere inquadrato all'interno di un'affermazione che ho fatto con
estrema chiarezza, ma deve essere inquadrato nella serietà e nella
responsabilità di amministratori, di Consiglieri regionali tutti,
perché non è che qui c'è da prendersi un merito, c'è da prendersi
una responsabilità: la responsabilità di garantire in un quadro di
una Regione come la nostra la tutela di 130 posti di lavoro! Questa
è la responsabilità, e le responsabilità comportano molte volte
anche purtroppo la rinuncia temporanea a risposte più ampie e più
globali, che forse potrebbero darle anche più soddisfazione per
come lei ha impostato l'argomento. Ciò non toglie che noi dobbiamo
rispondere oggi al problema della "Tecnomec".
Sarò preciso nel risponderle a tutte le singole domande, perché
su questa interpellanza è evidente che la competenza è mia, quindi
ho il dovere di risponderle su tutte le singole domande, però si
deve comprendere che su un argomento come questo credo che non si
possa pensare, in momenti come questi, di fare speculazioni
politiche. Non sono qui a fare il ragionamento: se salvare
l'impresa vuol dire accrescere politicamente un'influenza... no!
Sono qui sinceramente a parlare di una preoccupazione che c'è nella
bassa Valle, perché quando si parla di "Tecnomec" si parla anche di
"Tecdis", si parla anche di "Balzano", si parla di tante altre
realtà; lei le conosce e sono convinto che, con me, le condivide.
Dobbiamo pensare che c'è tutta un'economia nel suo complesso che
gravita sui lavoratori delle imprese, che è l'economia del piccolo
commercio, che è l'economia della realtà quotidiana di Paesi che
vivono con ansia questi momenti.
Allora io le chiedo: se lei fosse nei miei panni, risponderebbe
o non risponderebbe a questa opportunità, che ha attraverso delle
deliberazioni, dei procedimenti, di tentare di salvare una
situazione... sì o no? Perché il crinale è questo: se tentare di
salvare una situazione oppure no! È chiaro, sempre tutto nella
massima trasparenza. Io ritengo che lei - per come la conosco -
tenterebbe; allora le dico che, proprio perché noi vogliamo farlo,
ma lo vogliamo fare rispettando non solo la volontà, ma anche in
modo completo e nella forma le procedure, noi per questi motivi
siamo anche coscienti dei compiti onerosi di valutazione, e qui
entro nella sua prima domanda, di un piano così complesso. Qui non
si tratta solo di valutare gli immobili, perché gli immobili in
qualche modo c'è la possibilità di valutarli, sono stati valutati,
ci sono le capacità; qui c'è un qualcosa di più complesso, è un
piano industriale, perché quello che vogliamo garantire non è la
salvezza di un imprenditore, ma è la salvezza di un'azienda di 130
posti di lavoro! Dobbiamo appurare che l'impegno che insieme
andiamo a cercare dia la garanzia di continuità, non risolva il
momento opprimente della cassa integrazione, ma dia quella garanzia
di continuità che permette ai lavoratori di continuare di pensare
di avere un lavoro.
Allora la valutazione del piano industriale non può scindere da
questo, non è solo una questione di immobili o di meri numeri, ma è
una valutazione che deve essere approfondita e accurata, anche
perché qui le procedure sono cambiate. Continuo a dire: so di
essere solo un semplice ragioniere, purtroppo ho studiato solo fino
a lì, ma non essendo un tuttologo e, sapendo anche che la nuova
legge fallimentare è cambiata e io non la conosco, ritengo che per
poter accedere all'accordo stragiudiziale ci debbano essere anche -
perché non dimentichiamo mai che tutto questo poi passa al vaglio
di un accordo stragiudiziale che fa riferimento alle nuove
normative sulla legge fallimentare - dei requisiti, dove è vero,
sì, che l'acquisizione dell'immobile diventa un requisito
determinante, ma è anche vero che l'acquisizione dell'immobile è
una parte della complessità dell'accordo che deve avere requisiti,
sia tecnici che giuridici, che saranno poi valutati non solo da
noi, ma anche in altre sedi.
Detto questo, in merito alla prima domanda, le rispondo - me lo
sono scritto, perché ritengo che lei poi voglia anche averne
contezza -:
"Si premette che la valutazione di congruità del
prezzo degli immobili, la percorribilità giuridica dell'operazione,
la valutazione del piano industriale e del progetto di situazione
aziendale sono correlati e devono necessariamente essere valutati
complessivamente. In particolare, la percorribilità giuridica
dell'operazione si fonda su una normativa di recente modificazione
- la legge fallimentare - e di complessa applicazione, con la
conseguente necessità di acquisire anche consulenze di qualificati
professionisti del settore. Il mandato a "Finaosta" di effettuare
la valutazione e le verifiche richieste con la deliberazione della
Giunta n. 701/2006 è pertanto ampiamente giustificata, oltre che
dalle competenze e dall'ammissione della finanziaria regionale,
dalla possibilità della stessa di attivare in tempi brevi - e le
sottolineo "i tempi brevi", perché tale questione ha necessità di
avere risposte in tempi brevi - eventuali consulenze di
professionisti particolarmente esperti di valutazione di progetti
industriali del settore e di procedure disciplinate dalla legge
fallimentare".
Le volevo ancora dire, in merito alla prima domanda, che non
bisogna poi confondere il piano finanziario, quello che è stato
presentato a marzo, e questa confusione è possibile farla perché i
piani presentati sono 2: uno è il piano finanziario di
ristrutturazione, presentato dallo studio "La Croce", presentato a
marzo e che è stato acquisito dall'Amministrazione regionale a
marzo di quest'anno, quello che ha dato poi origine alla
deliberazione del 10 marzo; invece precedentemente ci era, sì,
stato presentato un piano industriale del 2005, ma quel piano - che
comunque aveva fini legati più alla cassa integrazione e comunque
ad una riorganizzazione aziendale - era stato acquisito dalla
Regione il 13 gennaio 2006, quindi anche questo piano ha un
percorso diverso che è bene specificare, perché molte volte si
confondono le due cose.
Ciò detto, arrivo alla seconda domanda che lei mi poneva,
ovvero:
"i motivi per i quali sono passati 6 mesi"
. Intanto
a me - e questo è un elemento che ho cercato di appurare, perché
non è inteso come a me come Leonardo La Torre, ma a me come
Assessore - non risulta che la Giunta abbia assunto impegni di
acquisire gli immobili di proprietà di "Tecnomec" senza la
presentazione di un adeguato piano industriale. Quello che lei oggi
vede è quello che è stato chiesto: un piano industriale, anzi di
ristrutturazione industriale, altrimenti cado nell'equivoco dei 2
piani, un piano di ristrutturazione industriale arrivato nel mese
di marzo ed è sulla base del piano industriale, che, visto
l'incarico a "Finaosta" per appurare le cose che abbiamo detto
prima, la Giunta prenderà degli impegni. Ad oggi la Giunta ha solo
offerto delle disponibilità con le motivazioni che sono all'origine
delle cose dette prima.
Il piano di ristrutturazione è stato presentato formalmente
dalla Regione all'inizio del mese di marzo di quest'anno;
d'altronde il piano industriale datato 13 ottobre 2005, quello che
dicevamo prima e che non va confuso con l'altro, consegnato
informalmente all'Assessorato delle attività produttive il 13
gennaio 2006 in occasione dell'esame congiunto con le
organizzazioni sindacali della situazione aziendale, al fine della
presentazione della domanda per la ristrutturazione aziendale ed
evidentemente anche delle procedure sindacali, si limitava a
prevedere che per far fronte allo sbilancio finanziario senza
indebitare ulteriormente il gruppo, la proprietà avrebbe intenzione
di porre in vendita gli immobili. E qui torniamo sul discorso
iniziale che vi ho fatto, esistono 2 precise identità: quella
privata e quella pubblica; non è che la parte pubblica può imporre
alla parte privata delle decisioni, ma attiene alla volontà e alla
competenza dell'imprenditore di trovare delle soluzioni per le sue
aziende, di individuare dei percorsi. L'imprenditore, ad un certo
punto, entrato in una crisi che giudica irreversibile, offre la
disponibilità anche della vendita, ma questo attiene alla sua
volontà e attiene al dovere dell'Amministrazione di valutare in
modo trasparente e corretto se ci sono i requisiti. Quindi, dicevo,
di porre in vendita gli immobili: capannoni e palazzina uffici
della sede di Arnad. La cifra stimata di realizzo presso il
compratore, società controllata dall'Amministrazione regionale, era
di euro 5,5; quindi la stima immobiliare è stata fatta dagli
uffici, essendo questa una stima che gli uffici erano in grado di
fare, ed è stata di 5,5 milioni...
(interruzione del Consigliere Frassy, fuori
microfono)
... glieli posso poi trovare, qui ho degli appunti. Come le ho
detto prima, non c'è alcun tipo di problema a discutere con lei e a
fornirle dati più precisi.
La terza domanda che lei pone chiede:
"perché sino ad oggi, a
fronte di una diffusa e grave situazione di crisi dell'industria in
Valle d'Aosta, non sono stati attuati interessamenti analoghi a
quello indicato in premessa"
. Dopo aver fatto una ricerca
all'interno dell'Assessorato, non risulta che altre aziende in
difficoltà abbiano presentato piani industriali di ristrutturazione
credibili o concretamente praticabili: questo vuol dire che nessun
imprenditore, sempre all'interno della sua sfera di iniziativa
privata, ha attivato delle procedure nei confronti dell'ente
pubblico. Se lei mi dice che noi, come ente pubblico, dobbiamo
prevenire le situazioni di crisi, forse noi dobbiamo farlo con
altri strumenti, non credo che dobbiamo intervenire in termini
preventivi in aziende che siano in situazione di crisi. Certo,
potrebbe essere una visione, che però non condivido, perché ritengo
che gli imprenditori debbano fare gli imprenditori e la Regione
debba fare la Regione, gliel'ho detto prima: "meno Regione e più
impresa", ma è evidente che se l'imprenditore non sottopone alcun
piano di ristrutturazione aziendale, non è che lo possiamo incitare
a farlo!
La quarta domanda:
"se sia intenzione adottare un piano
generale di intervento a supporto del comparto industriale in crisi
e in caso positivo con quali tempi e contenuti".
A questa cosa
ho già risposto prima, ma l'appunto che le ho preparato dice
questo:
"Per quanto concerne misure di intervento per il
salvataggio di imprese industriali in difficoltà si provvederà alla
predisposizione di un apposito disegno di legge che dovrà essere
notificato alla Commissione europea".
Consigliere Frassy, ho apprezzato il suo tono e ho dimenticato
anche quel primo scambio di battute che c'è stato, me ne dispiace
perché non era opportuno, ma forse non ci siamo capiti! Spero che
altrettanto adesso lei riuscirà a rispondermi con un tono pacato,
perché io sono qui a sua disposizione e nell'interesse complessivo
per dare delle risposte ai lavoratori e anche a lei, come
Consigliere.
Président - La parole au Conseiller Frassy.
Frassy (CdL) - La mia replica sarà assolutamente pacata,
Assessore, ma devo dire che il giudizio per la risposta che lei ci
ha fornito è insoddisfacente rispetto alle aspettative.
Devo dire che in questa vicenda purtroppo ci sono - come sempre
- delle parole sulle quali si può anche condividere, e mi riferisco
alla prima parte della sua risposta, che ha occupato una metà del
tempo; era una premessa che potevamo condividere, con principi e
affermazioni anche forti. Il problema è che quando si ha una
responsabilità di tipo amministrativo, e dunque di tipo operativo,
ai principi e alle parole, condivisibili, bisogna far seguire delle
azioni... non solo, ma bisogna fare attenzione che le azioni che
sono state poste in essere siano coerenti con quei principi!
Allora, Assessore, esprimo una serie di perplessità su quanto
lei ha detto. La prima: lei dice che gli uffici hanno fatto una
stima degli immobili per 5,5 milioni di euro, va bene, lo
apprendiamo, nel senso che questo non risultava da alcuna parte, e
men che meno dalla deliberazione adottata in Giunta. Chiederemo poi
di avere copia della relazione conseguente a questa stima.
Sull'incarico a "Finaosta", penso che sia difficile anche per
lei, che in questo momento deve difendere una certa impostazione
non vorrei dire ideologica, ma quanto meno di continuità gestionale
e amministrativa, assolvere completamente "Finaosta" dalle
responsabilità di un certo fallimento della politica industriale in
questa Regione. Sarebbe facile gettare la croce sull'Assessore di
turno e magari sul suo predecessore che è stato Assessore di lungo
corso nella gestione delle vicende dell'industria, penso che tutto
il meccanismo di questa Regione si appoggi in maniera prevalente -
e su questo forse qualche riflessione andrà fatta - sui buoni
servizi - che a questo punto forse di buono hanno ben poco! - di
"Finaosta". "Finaosta" ha avuto responsabilità immense nel passato
recente su valutazioni che alla luce di certi fatti si sono
rivelate completamente fuorvianti, sulla solidità e
sull'affidabilità di certi gruppi industriali, sulle prospettive di
certe operazioni industriali. Non dimentichiamo che "Finaosta" è
l'ufficio istruttore di questa Amministrazione nell'ambito delle
politiche industriali.
Allora, se può essere condivisibile l'esigenza di cercare
consulenze fuori dagli uffici regionali - e dico che fra i diversi
livelli, dagli apicali a quelli più operativi, disponiamo di circa
3.000 persone -, andare a pensare che nelle 20-30 o poco più unità
operative di "Finaosta" ci siano le soluzioni a questi problemi ho
dei dubbi, ma ho dei dubbi non solo per questa sproporzione
numerica, ho dei dubbi per le risultanze che "Finaosta" ha portato
alla politica di sviluppo industriale di questa Regione, risultanze
che sono profondamente negative, ma non negative per un giudizio
politico, negative per l'evidenza dei fatti! Non vorrei che poi
"Finaosta", a sua volta, conferisse l'incarico a soggetti terzi,
perché nella deliberazione questo non è previsto, perciò l'incarico
dato a "Finaosta" dovrà essere espletato da "Finaosta"!
Sui 6 mesi, Assessore, non ci siamo! A lei non risulterà, e io
non ho motivo per mettere in dubbio che a lei non risulti, anche
perché il suo mandato è molto recente, di conseguenza non può
essere a conoscenza di azioni politiche - sottolineo "politiche" -
che non avevano nulla di formalizzato dal punto di vista
amministrativo, ma i sindacati hanno detto spontaneamente e
ribadito su mia sollecitazione - e vorrei che il Presidente Caveri,
che non è presente qui, ma che era presente all'incontro con i
sindacati, lo smentisse - che:
"il piano industriale nella sua
prima formulazione è stato così predisposto sulla base di
rassicurazioni politiche che erano state date dal Presidente della
Regione Caveri".
Il Presidente Caveri ha gestito per 6 mesi - in via, a questo
punto devo dire "personale" - una vicenda che doveva essere gestita
invece in maniera collegiale, perché non era una questione
personale, e il fatto che in Giunta e negli uffici non vi sia
traccia di questi ragionamenti è un fatto grave, perché smentisce
ancora una volta quella trasparenza che lei dice esserci, grazie
anche alle azioni ispettive e di controllo dell'opposizione. E io
devo dire che forse c'è più trasparenza rispetto a quella che
sarebbe stata la totale assenza di evidenza di quello che sta
accadendo... ma lei pensi, Assessore, che ad ottobre 2005 il
Presidente Caveri, i sindacati e forse altri soggetti, avevano a
mano il piano industriale; ora, a fronte di una richiesta fatta da
me l'indomani dell'adozione della deliberazione di Giunta di avere
copia di quel piano industriale - non sto parlando del piano
finanziario, che è altra cosa, come lei ha giustamente evidenziato
- non abbiamo, ad oggi, ancora il piano industriale! Piano
industriale che hanno i sindacati da 6 mesi, piano che è negli
uffici, piano che è necessario per fare delle valutazioni
politico-amministrative per questa operazione... attenzione, questa
è un'operazione che è di competenza del Consiglio, perché
l'acquisizione degli immobili non rientra nelle competenze della
Giunta! Ma di questo avevamo già parlato e non voglio ritornarci.
Se questa è trasparenza, allora penso che siamo lontani
dall'intenderci su cosa debba essere il concetto di
"trasparenza"!
Punto 3, lei mi dice: interessamenti analoghi no, perché nessuno
è venuto a bussare alle porte della Giunta, e poi ha precisato:
"nessuno con piani credibili". Ora io non so se questo piano è
credibile, perché concordato 6 mesi fa, ma a leggere gli atti
questo piano è credibile dopo che "Finaosta" avrà detto che è
credibile, nel senso che lo avrete sottoposto ad un'istruttoria
(perlomeno dal punto di vista formale). Allora io non so se nel
passato ci siano state richieste analoghe. Ma quando
l'Amministrazione regionale con l'Ufficio del patrimonio ha messo
in atto le regolarizzazioni dei canoni di locazione, che
scandalosamente erano state trascurate per un periodo superiore ai
10 anni, alcune aziende hanno detto: "per 10 anni ci avete
lasciato, qui, senza pagare affitto, adesso pretendete le
fideiussioni, il rientro in tempi stretti, ci obbligate a
chiudere"! E qualcuno ha chiuso in bassa Valle! Allora non è vero
che non ci sono state richieste, probabilmente erano richieste
politicamente meno importanti, richieste che non avevano un
patrocinio politico!
Il salvataggio di "Tecnomec", per quanto riguarda le
maestranze... attenzione, qui siamo tutti consapevoli che
l'industria non è un'equazione che si chiude a livello di proprietà
industriale, ma che per essere tale ha bisogno delle maestranze...
ma i 300 di "Tecdis", gli 80 di "Zincocelere", i 40 di "Balzano"?
Allora i 120 di "Tecnomec" sono una realtà umana prima ancora che
produttiva da tutelare, ma attenzione ci sono degli strumenti che
sono leggi dello Stato, i cosiddetti "ammortizzatori sociali" che
consentono di garantire per un periodo che dovrebbe essere
funzionale alla ricollocazione sul mercato del lavoro il
sostentamento attraverso dei sussidi sostitutivi dello stipendio!
Perciò non nascondiamoci dietro i 120 posti, perché i 120 posti
sono importanti, ma valgono le tante centinaia di posti che sono
saltati nel passato!
Lei dice: "qui stiamo facendo un'operazione che ha bisogno di
una serie di attenzioni, perché c'è il rischio della UE, il rischio
di dover notificare certi provvedimenti". Attenzione, quanto stiamo
facendo con "Tecnomec", anche se non viene fatto con un atto
legislativo, configura una situazione che non si può dire che vada
ad essere rispettosa della priorità di trattamento con le altre
realtà industriali... perché o noi diciamo: "tutti quelli che sono
in crisi, vengono qui, vendono i loro immobili, la Regione li
compra..." - anche se non sa cosa farsene, sul presupposto che poi
qualcosa se ne farà - "...e poi li riaffitta loro"; allora a quel
punto creiamo una situazione di parità, altrimenti, Assessore, è
una situazione di privilegio! Ed è una situazione, lo ribadiamo, di
"privilegio politico", perché a me dispiace scendere su questo
piano, ma va detto che c'è una situazione politica che condiziona
un'operazione di politica industriale.
Le dirò di più: siamo al paradosso che, mentre nell'area "Cogne"
gli imprenditori e gli artigiani chiedono di comprare, perché un
imprenditore compra un bene sul quale può autofinanziarsi e farsi
finanziare, e la Regione non vuole vendere, qui siamo nell'ipotesi
opposta: che la Regione compra, perché la proprietà vuole vendere.
E già questo denota che c'è una "schizofrenia" nella politica
industriale, perché dove abbiamo gli imprenditori che non hanno
problemi finanziari e produttivi, non consideriamo le loro
richieste, e dove abbiamo imprenditori che hanno situazioni di
crisi, consideriamo queste richieste; manca una logica! Dico ancora
che rispetto agli interessamenti analoghi e alle situazioni di
carattere generale, vorremmo capire - e lo capiremo perché il piano
prima o poi lo andremo a vedere! - perché in quel piano non c'è
stata praticata la strada FIAT! "L'ipotesi FIAT" è quella vicenda
per cui, un certo giorno, i soci sono andati dal Ministro Maroni e
gli hanno detto: la "FIAT" è pronta a vendere allo Stato, a vendere
alle partecipazioni. "No" - ha detto il Governo - "il Governo
questa operazione non la fa, andate sul mercato, cedete quote di
proprietà, andate dalle banche"!
Vorremmo capire se questa strada è stata o meno percorsa in quel
piano industriale e, se non è stata percorsa, vogliamo capire
perché non è stata percorsa, perché se una via del genere non è
stata percorsa vuol dire che quel piano industriale forse ha
qualche problema in più e allora c'è necessità di avere una
maggiore attenzione.
Chiudo sull'ultimo punto, il punto più importante, quello
dell'azione generale; qui lei non ha detto niente, ha affermato che
la legge non c'è e ha aggiunto testualmente:
"si provvederà ma
bisognerà notificare".
Non ci sono tempi, non ci sono
contenuti... noi deduciamo che, al di là dell'operazione
particolare di "Tecnomec", sulla crisi generale dell'industria non
ci sono, Assessore, quanto meno idee chiare!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK