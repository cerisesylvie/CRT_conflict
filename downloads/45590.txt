Consiglio Regionale della Valle d'Aosta - Oggetto del Consiglio n. 2258 del 5 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2258 del 5 aprile 2023 - Resoconto
OGGETTO N. 2258/XVI - Interpellanza: "Creazione di una
struttura dedicata alle violenze e molestie in ambito lavorativo
subite dagli uomini".
Bertin (Presidente) -
Punto n. 30. La parola al
consigliere Manfrin per l'illustrazione.
Manfrin (LEGA VDA) -
Quest'interpellanza prende spunto da
uno studio che ha visto la sua pubblicazione nei mesi passati, è
uno studio che mi aveva particolarmente colpito perché i miei
colleghi giornalisti purtroppo avevano riportato alcune definizioni
che, secondo me, non erano molto aderenti allo studio. Ricordo dei
grossi titoloni in cui si diceva: "Le molestie in Valle d'Aosta
corrono nella Pubblica Amministrazione" e se uno si ferma al titolo
- che purtroppo è il 90 percento di quello che una persona legge
rispetto agli articoli, cioè per il 90 percento purtroppo delle
persone che leggono gli articoli è quello che viene visto -,
sembrerebbe che la Pubblica Amministrazione in Valle d'Aosta sia
popolata da molestatori seriali e che non ci si possa fermare un
secondo senza essere molestati. In realtà, questo non corrisponde a
realtà se si legge lo studio, nel senso che questo studio, che si
intitola: "Violenze e molestie in ambito lavorativo", è fatto su
base volontaria, quindi non è un campione statistico ed è stato
compilato da un centinaio di persone, quindi erano un centinaio su
126 mila abitanti in Valle d'Aosta, pertanto tendenzialmente è un
qualcosa che ci dà delle indicazioni, ma che non riporta la
fotografia della Pubblica Amministrazione, né dei dati che possono
correre.
Approfondendo però questo studio, secondo me, sono emersi dei
dati interessanti. Leggo, per esempio, che le molestie
rappresentano la forma più diffusa: oltre il 60 percento, seguono
gli atti di violenza vera e propria, che vengono riportati da un
interessato su quattro. Un pezzo che io ho letto e che è stato
volutamente messo un po' in ombra riporta una frase che io ho
trovato assolutamente importante rendere pubblica: "le molestie
sessuali riguardano il 15,6 percento degli intervistati". Da notare
che questa tipologia sembra riguardare maggiormente gli uomini
rispetto alle donne, gli autori delle violenze sono principalmente
uomini sia quando la vittima è donna, sia quando la vittima è un
uomo. Questo è un dato che gli organi di informazione non hanno
riportato con la chiarezza con la quale i titoli che fanno il
clickbait
- che credo che sia abbastanza notorio cosa sia -
hanno un po' evidenziato. Si parte con il dire che se ci sono delle
molestie sessuali, queste prevalentemente avvengono a carico degli
uomini, e questo è un dato che io non conoscevo e che, grazie a
questo studio, è emerso. C'è di più perché il titolo: "Violenza di
genere in ambito lavorativo" ci dice una cosa: che la violenza di
genere è rivolta a entrambi i generi, sono due i generi, i sessi,
non 105, tendenzialmente sì a guardare i libri di biologia. Questa
violenza di genere quindi è rivolta a uno dei due sessi e,
guardando lo studio, l'autore è un uomo in circa tre casi su
quattro. Ne consegue, facendo un piccolo ragionamento, che nel 25
percento dei casi l'autore di una violenza è una donna, quindi
abbiamo anche l'altra metà del cielo, e noi 100 questionari
compilati, il 14,2 percento è stato compilato da uomini che
lamentano di aver subito molestie o violenze in luoghi di lavoro e,
come abbiamo detto prima, gli autori delle molestie sessuali sono
prevalentemente uomini. Se noi uniamo questi due dati, ne consegue
che una fascia variabile fra il 30 e il 40 percento dei casi di
violenza rilevati da questo studio, vede come vittima un uomo, il 3
è fra il 30 e 40 percento.
Dirò di più: nel piano di prevenzione delle violenze di genere, che
in questo caso fortunatamente, anche alla luce di questi dati,
potrà parlare anche delle violenze sugli uomini, in una piccola
finestrella dispersa... è composto da 33 pagine questo piano e ci
sono due righe su questo, ma sono due righe illuminanti, perché
nello stesso piano viene scritto: "sempre più emergono denunce di
violenza e disagio da parte degli uomini e gli spazi a loro
dedicati sono pochi o inesistenti". Allora se noi prendiamo per
buono questo studio e diciamo che una percentuale delle violenze
che avvengono in Valle d'Aosta è commessa ai danni di uomini nel
30-40 percento dei casi, ci rendiamo conto che un uomo che subisce
violenza non ha un luogo dove rivolgersi. Perché dico questo?
Perché riporterò un caso concreto - l'ho già riportato in
quest'aula, non so se lo ricordate, ma credo che sia utile
ricordarlo -: riporto il caso di un marito nell'Alta Valle che
condivideva la sua vita con una moglie straniera e si è visto una
volta strangolare nel sonno, riuscendo a salvarsi, si è rivolto
alle Forze dell'ordine che gli hanno detto di non sporgere
denuncia, poi si è visto accoltellare da questa stessa donna, si è
visto prendere il cane, buttarlo giù dal balcone e si è sentito
dire dagli assistenti sociali che era stato il bambino che aveva 2
anni, quindi di non formalizzare le denunce che non era il caso. Si
è rivolto allora alla fine di tutte queste peregrinazioni, anche su
consiglio della Questura, al Centro antiviolenza e lì gli è stato
detto che loro non potevano accoglierlo, anzi, siccome era uomo, se
ne doveva anche andare da lì, perché se una donna che subiva
violenza andava nel Centro antiviolenza e vedeva un uomo lì, si
sarebbe preoccupata. Tutto riportato, sono cose contenute in atti
quindi non dico cose fuori luogo.In quel caso diciamo che mi sono
posto la questione e dico: ma se per la Convenzione di Istanbul ad
esempio, che è quella contro le violenze sulle donne, viene
classificata come violenza non soltanto la violenza fisica, che è
giustamente una violenza, ma anche la violenza psicologica... noi
siamo a conoscenza del fatto che, oltre alle violenze che purtroppo
subiscono le donne, e mi sento di dire qui che tutte le violenze
andrebbero condannate obiettivamente senza fare differenze perché
ogni violenza è sbagliata, sia essa fisica, psicologica e
quant'altro... ma per chi appunto è una donna e c'è la possibilità
di rivolgersi, ad esempio, a un centro antiviolenza, e quindi c'è
la possibilità di rivolgersi a un supporto, supporto legale e
quant'altro - mi pare anche che ci sia stata una lodevole
iniziativa da parte dell'Assessorato della sanità e politiche
sociali, quando c'era il collega Barmasse avevamo fatto
un'iniziativa dove si andava nella direzione, per esempio, di
pagare le spese legali alle vittime di violenza, cosa che io trovo
assolutamente lodevole e assolutamente centrata come iniziativa,
magari per evitare che qualcuno ci faccia lucro sopra su queste
violenze, ma questo è altro tema -, se da quella parte c'è questo
tipo di supporto, dall'altra, purtroppo, il supporto non c'è. Credo
che questo caso sia illuminante, perché io, purtroppo, queste
domande le ho fatte anche, per esempio, al Centro antiviolenza con
cui ho avuto modo di confrontarmi e gli ho detto: "ma scusate, se
un uomo dovesse avere un problema, a chi si rivolge?". "Non da noi,
si facciano un'associazione loro, si facciano un centro
antiviolenza loro, noi non possiamo aiutarli".
Credo quindi che, alla luce di questi dati, sia evidente che
questi dati ci impongono una riflessione, sempre premettendo e
sempre affermando che la violenza sempre e contro chiunque, uomo o
donna che sia, è sbagliata, quindi prendendo questo punto di vista
ed affermando senza timore di essere smentiti che qualsiasi
violenza è assolutamente sbagliata, con quest'iniziativa, a fronte
anche dei dati, le chiedo, Assessore, se sia intenzione di prendere
in carico le summenzionate segnalazioni e procedere con la
creazione di una struttura che possa rispondere alle violenze
attualmente in atto sugli uomini, banalmente per un motivo: non
perché si considerano gli uomini più importanti e non perché si
considerano le donne più importanti, ma semplicemente perché oggi è
attivo, ad esempio, un Centro antiviolenza per le donne e non è
attivo un Centro di violenza per gli uomini e casi di questo tipo
ne potremmo citare a decine, per esempio, banalmente durante le
separazioni purtroppo sappiamo bene che spesso la parte soccombente
è la parte maschile, chi ha bisogno di aiuto in questi casi
chiaramente non può avere un punto di riferimento.
Presidente -
Risponde l'assessore Bertschy.
Bertschy (AV-VdA Unie) -
Lo studio del quale parla è un
questionario anonimo che è stato sottoposto, tra l'altro, dalla
Consigliera di parità uscente e che credo si proponesse l'obiettivo
di porre il tema della violenza, di far emergere un dato che ha
tutti i suoi limiti, essendo non questionario anonimo, ma che ha
l'importanza di trattare il tema, tant'è è vero che oggi lei porta
quest'iniziativa in aula.Io condivido molto la parte del discorso
dove lei non divide la violenza tra la violenza buona e la violenza
cattiva, la violenza è da condannare sempre, in ogni momento, in
ogni situazione e in ogni luogo che sia purtroppo come detto
ieri... è parte magari di atteggiamento sempre più violento da
parte di alcuni ragazzi che vivono in Valle d'Aosta, li conosciamo
e che sui quali bisogna dire qualche cosa, come quando capita in
famiglia, al di là di chi diventa più o meno violento e quando
capita nei luoghi di lavoro.L'obiettivo quindi oggi non è tanto
dare qualcosa di più a qualcuno o a quell'altro, ma è fare in modo
che la violenza sia sempre meno parte della vita della nostra
comunità e, per quello che mi riguarda come delega al lavoro, di
qui a poco speriamo che attraverso l'alleanza per il lavoro di
qualità si possa anche mettere in campo dei progetti concreti nei
luoghi di lavoro per far sì che anche quest'aspetto possa essere
momento di confronto tra tutti coloro che partecipano nei luoghi di
lavoro per costruire dei momenti, che sono lunghi durante le nostre
giornate, perché sono tante le ore che passiamo nei luoghi di
lavoro... costruire dei luoghi di lavoro dove non ci siano
situazioni come queste e dove ci sono per poter intervenire.La
risposta che io le voglio dare è che ovviamente mi assumo la
responsabilità di condurre nei prossimi due anni con questa
delega... vorrei dare tutto il possibile per intervenire per quello
che riguarda i luoghi di lavoro, che è il tema che mi riguarda, ma
in generale per il tema della violenza per mettere in campo ogni
azione possibile per, da un lato, metterlo in evidenza, ma
dall'altro costruire politiche che, a partire dall'educazione
all'interno delle nostre famiglie e della comunità, mettano le
persone in condizioni di non sviluppare queste modalità di
comportarsi con gli altri.Rispetto a dare una risposta a una
percentuale di persone oggi magari prevalente, domani magari no, la
prima risposta è che l'Ufficio del Consigliere di parità è per
tutti, non è per un genere, l'Ufficio di parità risponde a tutte le
persone, indipendentemente dal genere. Ovviamente sono persone che
possono rivolgersi in ogni caso, ma in particolare se si trovano in
quelle condizioni, possono trovare nell'Ufficio del Consigliere di
parità una risposta e l'iniziativa che porta alla sottoscrizione
del Manifesto contro la violenza e le molestie sul lavoro per i
quali sono in fase di avvio le misure di formazione nei luoghi di
lavoro è una risposta che va in questa direzione, non vogliamo
luoghi di lavoro dove la violenza metta in condizione le persone di
stare male, di vivere male la propria giornata lavorativa, di
vivere male l'inizio di una giornata di lavoro perché si sa di
andare in un luogo in cui non si può stare bene, non si può passare
una giornata nella serenità che ci deve essere.
Io personalmente quindi mi impegno non tanto a costruire un
ufficio per il genere, mi impegnerò, attraverso dei progetti come
quello che le ho presentato, attraverso una collaborazione forte
con tutti gli istituti e con tutti gli enti, con tutti coloro che
possono dare un contributo a fare in modo che la violenza, se oggi
esiste in qualche luogo, possa essere individuata per cercare di
migliorare una situazione che fa male alle persone e fa male alla
comunità.
Presidente -
Per la replica, la parola al consigliere
Manfrin.
Manfrin (LEGA VDA) -
Assessore, l'ho vista particolarmente
in difficoltà, in equilibrio diciamo, però voglio prendere le cose
positive che ha detto.Lei dice che non c'è la volontà di dare
qualcosa in più a qualcuno, ma la nostra iniziativa non verte sul
dare qualcosa in più a qualcuno: verte sul dare un punto di
riferimento a qualcuno che non ce l'ha, perché il problema è che
oggi se una donna subisce una violenza, può rivolgersi al Centro
antiviolenza. Nel caso di specie che le ho formulato un uomo che si
è rivolto al Centro antiviolenza è stato respinto, anzi, gli è
stato detto che lì non poteva stare perché se fosse stato lì e una
donna che ha subito violenza arrivava lì, vedendo un uomo si
sarebbe sentita nuovamente oggetto di violenza... adesso non
ricordo le esatte parole, quindi era meglio che andasse via. Allora
capisce che questo tipo di situazione non è ottimale, quindi non
significa dare qualcosa a qualcuno in più oppure premiare qualcuno,
o dare qualcosa in più a qualcuno rispetto a un altro, oggi c'è una
situazione di disparità e credo che la sua delega alle parità
appunto debba andare in quella direzione.Giustamente lei ha
incentrato il suo intervento sulla prevenzione, concordo, assessore
Bertschy, la prevenzione è importante, ma giustamente lei ha fatto
l'esempio di ieri. Le bande giovanili - così giustamente anche il
collega Perron può essere lieto dei termini italiani e non
stranieri - hanno una necessità di prevenzione, per esempio, nelle
scuole, ma poi c'è bisogno di un intervento quando queste
avvengono, perché altrimenti facciamo solo prevenzione e poi, nel
momento in cui questa violenza si compie, non c'è un'azione e fa
credere ai responsabili che lo possano fare senza alcuna
preoccupazione, quindi è bene la prevenzione ma se c'è un punto di
riferimento per una donna che subisce violenza, ci deve essere
anche un punto di riferimento per un uomo che subisce violenza.
Lei mi ha detto, Assessore, che c'è la Consigliera di parità. Io
non ho nulla da dire rispetto al prestigioso incarico della
Consigliera di parità, non credo però che sia una psicologa, non
credo però che sia un avvocato, non credo che possa fornire il
supporto legale e quindi credo che ci sia una mancanza, altrimenti
non ci sarebbe bisogno di un Centro antiviolenza per le donne
perché sarebbe sufficiente orientarle verso la Consigliera di
parità. E ancora, giustamente ci ha detto che donne e uomini si
possono rivolgere alla Consigliera di parità, lei ha ragione, però
ora abbiamo la
newsletter
della Consigliera. Io ho letto
questa newsletter e non ho visto, glielo giuro, riferimenti ai
diritti degli uomini, non li ho visti, sembra proprio che questo
ruolo guardi soltanto da una parte, invece è un ruolo che dovrebbe
guardare a tutti. Ho visto, per esempio, un sacco di prese di
posizione rispetto all'aumentare gli spazi delle donne, aumentare
l'impegno delle donne; non ho visto, per esempio, aumentare le
quote per la fonderia della Cogne per le donne, questo è un
riferimento che non ho visto, non ho visto la possibilità, per
esempio, di aumentare e implementare le quote di ostetrici uomini
all'interno dell'Ospedale di Aosta. Questo è un riferimento che io
non ho visto, questo bilanciamento qui non c'è stato. Da questo
punto di vista, quindi non so quanto possa essere un punto di
riferimento, però lei mi ha dato un buon consiglio, quindi la
risposta che io ovviamente fornirò adesso agli uomini che
giustamente si sono rivolti, hanno sottolineato ed evidenziato
questo problema sarà quella di rivolgersi alla Consigliera di
parità, in maniera che così testeremo la rispondenza di questa
struttura rispetto a queste necessità e se questa struttura però si
rileverà inefficace, a questo punto dovremo prendere altro che la
necessità di fornire una risposta alternativa o complementare si è
evidentemente esplicitata.
Presidente -
Sospendiamo brevemente i lavori del
Consiglio per arieggiare i locali. Il Consiglio è sospeso.
La seduta è sospesa dalle ore 10:52 alle ore 11:14.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK