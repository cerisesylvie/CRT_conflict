Consiglio Regionale della Valle d'Aosta - Oggetto del Consiglio n. 188 del 3 aprile 1973 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 188 del 3 aprile 1973 - Resoconto
OGGETTO N. 188/73 - Progetto per la costruzione del
fabbricato nuova sede dell'Ospizio di Carità di Aosta.
Benzo (D.P.)
- Come i Signori Consiglieri sanno, la
Regione l'anno scorso ha acquistato i beni immobili di proprietà
dell'Ente Ospizio di Carità, in esecuzione d'una deliberazione del
Consiglio regionale, proprio ai fini di permettere una nuova e più
adeguata sistemazione e di una struttura che ormai non solo ha
fatto il suo tempo, ma veramente è il momento di considerare
sorpassato tutto l'insieme della sua funzionalità.
Inoltre aveva richiesto secondo quanto deliberato dal Consiglio
di chiedere all'Ospizio di Carità l'obbligo di sottoporre alla
preventiva approvazione del Consiglio il progetto del costruendo
nuovo edificio per la sede dell'Ospizio stesso in località Pallein
di Aosta.
Il Consiglio di Amministrazione dell'Ospizio di Carità nella
seduta del 19 febbraio ha approvato il progetto di massima del
fabbricato di cui si tratta e l'ha trasmesso alla Regione.
Io dò lettura del verbale di esame del progetto di massima per
la realizzazione di questa struttura di Aosta:
"In espletamento all'incarico ricevuto la sottoscritta
Commissione Tecnico-Sanitaria costituita dai Signori Dr. Piercarlo
Barbero - Medico Regionale; Dr. Ing. Cherubino Grosjacques - Ing.
Capo dell'Assessorato ai Lavori Pubblici; Dott. Domenico Prola -
Sovraintendente Antichità e Belle Arti; ha provveduto all'esame del
progetto di massima per la realizzazione dell'Unità Residenziale di
.... Via Aosta a firma dell'Architetto Edoardo Reali di Firenze e
dell'Ing. Chamois di Aosta.
La Commissione riscontra che l'elaborato presentato contempla
un'assistenza a livello geriatrico devoluta ad un gruppo di 174
persone anziane che nel complesso assistenziale potranno inserirsi
in rapporto alle diverse necessità di bisogni derivanti dalle
possibilità del singolo di essere autosufficiente, parzialmente
autosufficiente e non autosufficiente.
Cioè totalmente indipendente, invalido...
La Commissione è del parere che una suddetta visione di aiuto
per l'anziano rispecchi e materializzi una forma di soccorso
perfettamente aderente a moderni concetti assistenziali
prescindendo soprattutto da una antica ed errata concezione che
l'anziano per sua natura debba necessariamente emarginarsi da un
contesto socio-economico.
Per realizzare una forma di assistenza all'anziano nei termini
moderni più sopra citati occorre necessariamente che il complesso
residenziale acquisti il carattere di una istituzione aperta, di
somma flessibilità o collegata con il mondo circostante che viene
così ad assumere anche funzioni psico-terapeutiche in rapporto agli
ospiti.
La stessa scelta dell'area bene si presta alla realizzazione di
questo modo di intendere una siffatta assistenza in quanto l'unità
residenziale G.B. Festaz sorgerà in un quartiere a ponente della
città di Aosta, con aree attualmente sottoposte a notevole sviluppo
urbanistico e con concentrazioni notevoli di popolazione.
La previsione di ospitare 174 persone anziane contemplate dal
progetto non potrà ovviamente risolvere tutti i problemi
dell'assistenza geriatrica della città di Aosta sul piano della
degenza permanente, ma costituisce in primo luogo l'esempio di un
diverso modo di assistere l'anziano rompendo i tradizionali
concetti propri del vecchio Ospizio di Charité e costituendo nel
medesimo tempo un valido esempio i struttura architettonica che si
auspica possa in un domani essere presa ad esempio da altre
istituzioni od enti morali che si dedicano a tale tipo di
assistenza.
I 174 ospiti sono stati idealmente suddivisi in tre gruppi dei
quali il primo con disponibilità di 24 posti-letto è destinato a
persone totalmente dipendenti non autosufficienti; il secondo con
una disponibilità di 56 posti-letto destinati ad anziani con mezzi
a possibilità di autosufficienza ed il terzo con 94 posti-letto
destinato ad anziani in buone condizioni psico-fisiche, quindi
autosufficienti ed in quanto tali solo dipendenti dall'Istituto per
quanto attiene i servizi generali e cioè: alimentazione,
lavanderia, riscaldamento degli ambienti di soggiorno, assistenza
religiosa, attività ricreative vari ecc.
Passando ad esaminare, per ciascuno dei precitati tre gruppi, le
strutture architettoniche proposte dai progettisti si rileva
che:
1°) per i soggetti totalmente dipendenti, persone invalide cui
sono destinati 24 posti-letto, si nota che la collocazione degli
ambienti di degenza è prevista al piano terreno con camere
appartamento a uno o due letti per coniugi e che 'accesso da parte
del personale assistenziale è da considerarsi ottimale.
Tali ambienti sono tuttavia previsti anche in rapporto con
l'esterno con conseguente facilità di accessi da parte dei parenti
e degli amici dei ricoverati.
Caratteristica importante di tale settore di degenza per
invalidi è quella di disporre di un servizio igienico attrezzato
annesso ad ogni camera, oltre che di un servizio comune dotato di
vasca da bagno e doccia nel quale è reso possibile l'accesso
dell'invalido allettato.
Si osserva che sembra preferibile prevedere con migliore
esattezza il numero delle camere matrimoniali che possono essere
contenute in due e ridimensionare tutte le altre in modo più
possibile omogeneo al fine di evitare fenomeni di preferenza
nell'assegnazione delle camere più grandi con conseguente disagio
psicologico della comunità.
Anche per questo settore di assistenza intensiva sono comunque
previsti fatti comunitari quali soggiorni, ambienti di terapia
occupazionale e per fisioterapia nonché un servizio di ristorante,
sempre che l'invalido trasportato con sedia a rotelle sia in grado
di lasciare la propria camera di degenza.
2°) Le strutture architettoniche contemplate dal progetto
destinate a persone parzialmente autosufficienti, 56 posti-letto,
prevedono l'aggregazione in nuclei delle camere da letto per un
totale di 5 letti ospiti per nucleo.
Tale suddivisione in nuclei risponde a quel concetto di fondo
assistenziale tendente ad evitare la massificazione dell'anziano
stimolando nel contempo rapporti di amicizia e quindi più umani e
di soccorso reciproco tra persone appartenenti ad un stesso
nucleo.
Gli anziani parzialmente autosufficienti ricevono comunque a
questo livello tutte quelle iniziative assistenziali sanitarie e
sociali che già sono proprie delle residenze per gli invalidi
totali con la differenza che viene concessa una maggiore
indipendenza proprio in rapporto al fatto che trattasi di soggetti
con una certa residua capacità di autosufficienza.
Si esemplifica il concetto con la disponibilità per costoro di
aree verdi attrezzate, di un ristorante bar, di una biblioteca, di
una sala audizioni musicali e di soggiorni in comune, anche per
lunghe ore della giornata, con attrezzature, quale radio,
televisione ecc.
Particolare importanza a questo livello viene data alle pratiche
di fisioterapia e terapia occupazionale.
3°) Per quanto attiene l'ospitalità di anziani autosufficienti,
94 posti-letto, il progetto sviluppa i concetti di una residenza
per anziani sani con una estrema flessibilità di rapporti tra i
membri della stessa comunità e l'ambiente esterno che li
circonda.
Le camere di soggiorno sono raggruppate in nuclei a loro volta
indipendenti dall'unità residenziale, tant'è che tali nuclei sono
legati tra loro da un porticato.
Tale indipendenza non significa tuttavia scorporo dei nuclei dal
restante complesso ma ne costituisce parte integrante di comoda
accessibilità anche da parte del personale di assistenza
socio-sanitaria.
A questo livello le camere da letto costituiranno ambienti
altamente umanizzati nei quali l'anziano potrà anche procedere per
conto proprio all'arredamento introducendo arredi di proprietà,
ricordi di famiglia, piccoli animali domestici ecc.
La Commissione osserva ancora che è stata lodevole cura da parte
dei progettisti eliminare ogni barriera architettonica che potrebbe
ostacolare la possibilità del trasferimento degli ospiti, in
particolare sono state previste apposite rampe inclinate in
sostituzione delle scale per l'accesso a tutti i locali comuni,
terrazzo ristorante, giardini interni ecc.
Il complesso è anche corredato da un edificio per funzioni
religiose che potrebbe ospitare una chiesa parrocchiale, anche ai
fini di auspicati collegamenti con il quartiere circostante.
Qualche perplessità destano le dimensioni dei locali per cucina
e dispensa, che dovranno venire ridimensionati al fine di sopperire
alle prevedibili necessità alimentari dell'intera comunità, ivi
compreso il numeroso personale di assistenza.
La Commissione, pur concordando sullo sviluppo piano volumetria
del complesso articolato con apprezzabile movimento di masse,
esprime alcune perplessità sulla opportunità di adottare coperture
piane in zona esposta a notevoli escursioni termiche qual è quella
di Aosta.
Per motivi e con le osservazioni soprariportate, la Commissione
e ritiene meritevole di approvazione il progetto di massima
presentato e come tale ne propone l'approvazione alle superiori
autorità.
Questa è la relazione della Commissione tecnica regionale per
quanto attiene all'esame generale della progettazione che, come i
Signori Consiglieri avranno potuto notare, s'impernia su due
concetti moderni, cioè il fatto anche qui di un complesso aperto e
soprattutto di una concentrazione, se vogliamo definire così, di
tre tipi di assistenza che anche nei paesi più altamente sviluppati
- in questo settore noi abbiamo avuto occasione, specialmente
l'Assessore Chantel, di visitarne alcuni in Inghilterra - vengono
ancora attualmente suddivisi, ma anche loro ricercherebbero una
tipologia di questo genere, cioè avere un day hospital? Avere un
centro di servizio assistenziale sociale per anziani aperto perché
possano entrare ed uscire e nello stesso tempo anche per i non
autosufficienti, cioè per gli invalidi, di fare un piccolo reparto
che possa permettere loro di usufruire di questi servizi, ma di
vivere, insomma, in una comunità e cioè nell'interno stesso di una
collettività che è a diretto contatto con la comunità locale
cittadina.
Il Consiglio regionale è chiamato per esprimere il proprio
parere in quanto era negli adempimenti che dovevano essere fatti
per poi riportare questo progetto, dare notizia al Consiglio di
Amministrazione dell'Ospizio, e poter provvedere anche qui alla,
direi veloce, prosecuzione di questa opera di estrema, estrema
necessità, specialmente per sopperire alla grave carenza di quella
attuale e per lo sviluppo futuro in questo settore sociale
assistenziale.
Chantel (P.S.I.)
- Io vorrei aggiungere qualcosa, certo
che noi socialisti ci auguriamo che in un tempo non troppo lungo si
arrivi in Italia ad avere una pensionabilità tale da permettere il
libero arbitrio anche agli anziani, in quanto la società deve
questo a loro perché hanno contribuito, mentre erano giovani, con
il loro lavoro al miglioramento e all'attività di questa società.
Però devo dire che l'attuale soluzione è un passaggio abbastanza,
diciamo così, progressista in quanto questo centro viene costruito
nel progetto in condizioni tali che già fin da ora gli anziani sani
godranno di molta libertà cioè saranno quasi considerati, almeno
nell'attrezzature dei servizi e del resto, degli ospiti e non degli
internati.
Inoltre ritengo che la parte che è stata creata con i servizi
igienici, sanitari ecc. per quel che riguarda gli insufficienti,
ricorrendo naturalmente a quelle misure previste sia di personale e
sia di attrezzature, vero, che diano una nuova forma e un nuovo
indizio su quel che era prima l'Ospizio di Carità, cioè qui
effettivamente si sarà in grado di dare un'assistenza al vecchio
insufficiente, o insufficiente prima o insufficiente dopo, perché
bisogna calcolare che nel ricovero di anziani è possibile si
susseguano delle malattie che possono portare naturalmente alla
incapacità o almeno alla incapacità transitoria totale di questi,
chiamiamoli così, assistiti. E allora è necessario, per non fare
dei doppioni inutili, per non tenere poi occupati dei posti
ospedalieri, di avere un'attrezzatura.
L'unica cosa che io prevedo, almeno come Assessore alle Finanze,
è che probabilmente a suo turno, quando tutto sarà attrezzato e
tutto in ordine, dovrà intervenire una altra volta
l'Amministrazione regionale, perché io non credo che, con i fondi a
disposizione, l'Ospizio sia affettivamente poi in grado di tenere,
non tanto in reparto dei sani i quali praticamente usufruirebbero
di un alloggio, di una certa indipendenza, del vitto ecc. ecc. ecc.
e di una assistenza generica, ma in modo particolare quel gruppo di
totalmente invalidi, che chiederanno senza dubbio un personale di
diverse decine di unità e allora probabilmente il Consiglio Valle,
l'Amministrazione dovrà intervenire; vero, per un aiuto, perché
questa nuova forma di assistenza funzioni.
Sarà una forma di assistenza che dovrebbe alleggerire, a mio
giudizio, una parte del ricovero ospitaliero.
Perciò, pure accettando le promesse dette, pure auspicando il
nostro partito di arrivare a una autonoma indipendenza degli
anziani, perché la comunità, lo stato fornisca sufficiente moneta,
perché possano essere auto-sufficienti, senza dubbio questa nuova
cosa è un passo avanti per riuscire ad ottenere nel futuro, quelle,
diciamo, comunità di anziani con la libertà assoluta di arbitrio e
di scelta di farne parte o meno.
Perciò, noi, daremo il voto favorevole.
Manganoni (P.C.I.)
- Io, ho dato un'occhiata al progetto
e, con l'illustrazione dell'Assessore, ho l'impressione che siano
stati adottati dei criteri abbastanza moderni.
Particolarmente se teniamo conto dell'attuale edificio
dell'ospizio, che quando è stato costruito, forse alcuni secoli fa,
non so, sarà stato allora modernissimo, allora, certamente che oggi
è più che superato, e perciò è veramente tempo che si possa
spostare, vero, i ricoverati da questo ospizio, nell'ospizio
nuovo.
Io vorrei solo chiedere due cose.
Primo, so che non è di competenza della Regione, perché è il
Consiglio che deve provvedere, vorrei solo chiedere, però
pressappoco, quando, se l'Assessore lo sa, quando prevedono di
appaltarlo.
In secondo luogo: il costo anche approssimativo; se i fondi che
l'ospizio ha a disposizione, mi pare che siano quelli della
Regione, che ha acquistato, ecc. sono sufficienti, e, poi devo
aggiungere questo, veramente che mi fa piacere che almeno una
piccola zona della collina di Aosta sarà salvata dalla deturpazione
dei condomini e almeno servirà per un servizio sociale e non per
arricchire gli speculatori, come sta avvenendo.
In più, dopo che abbiamo realizzato, finalmente l'istituto
psico-pedagogico, che qui si realizzi anche l'ospizio, bene questo
dimostra che dalle parole noi finalmente passiamo ai fatti e
passiamo alla realizzazione.
Dolchi (P.C.I.)
- Io mi collego all'intervento del
compagno Manganoni per sottolineare che passiamo, come si dice,
dalla teoria alla pratica, in questo caso esaminiamo un progetto
per un'opera che si inserisce in modo importante in quello che noi
abbiamo più volte discusso in questa aula, cioè l'assistenza agli
anziani.
E, quindi, lungi da me intervenire nell'autonomia dell'ospizio
che ha approvato questo progetto.
Ecco, però, noi, e ce lo ricorda la relazione allegata
all'oggetto n. 14, avevamo richiesto che questa esecuzione,
l'esecuzione di questa opera fosse esaminata prima e sottoposta
all'approvazione del Consiglio regionale.
Ecco, un po' in contrasto a quella autonomia a cui accennavo
prima, ma per uno specifico concetto che aveva ispirato il
dibattito consiliare, in occasione dell'acquisto del vecchio
ospizio.
E, ho visto anch'io il progetto, ho letto la relazione e, ho
letto anche che il progetto è stato inviato all'Assessorato ai
Lavori Pubblici, all'Assessorato al Turismo all'Antichità e Belle
Arti, oltre, e mi sembra l'Autorità più competente, non fosse altro
che perché è quella che poi deve rilasciare il permesso edilizio e,
cioè, il Comune di Aosta.
Ecco qui, allora non capisco più bene come il Consiglio
regionale possa pronunciarsi e, cioè, mi limito a fare delle
interrogazioni.
Il Consiglio approva il progetto, e allora, Lavori Pubblici,
Sovrintendenza, Turismo non hanno più niente da dire, visto che
agli atti non c'erano le relazioni, né pareri da parte di questi
settori dell'attività.
L'Assessore Benzo ci ha letto la relazione della Commissione
Tecnico Sanitaria Regionale e ha approfondito il concetto della
utilizzazione dell'opera, l'assistenza geriatrica, l'impostazione
moderna di un'assistenza di questo tipo, ancora discutibile diciamo
noi, soprattutto discutibile dopo che l'Assessore Chantel ci ha
spiegato che lì si curano anche e allora ci si pone il grosso
dubbio di perché stiamo spendendo, abbiamo spese, centinaia di
milioni per fare l'ospedale geriatrico superiore in numero di letti
alla necessità della Valle d'Aosta, quando oltre i cronicario, c'è
adesso in gestazione l'ospizio così concepito.
Direi che andremmo oltre, non dico e nostre possibilità, ma i
concetti che avevano ispirato il Consiglio quado ha messo questa
clausola nell'atto di vendita, se noi ci mettessimo a rifare o a
dare noi tutte le indicazioni della gestione di questo ospizio, di
questa iniziativa, di questa attività.
E, allora, forse - e se ci fosse qui l'Onorevole Caveri, penso
che ce lo confermerebbe - la preoccupazione era che non sorgesse il
grosso casermone, che la costruzione di inserisse in modo
conveniente nella fascia pre-collinare, che questo tipo di
costruzione non fosse in contrasto con sì l'orientamento curativo e
di ospitalità per l'anziano ma anche fosse inserito
architettonicamente nella zona.
E, non faccio io l'architetto però, ecco, a guardare le
strutture, i tetti del progetto che ci è stato sottoposto, e che a
quanto mi è sembrato di capire è un progetto standard, in certo qua
modo adattato al terreno, non sono certo anche se sono d'accordo -
e il Professor Berton ce l'ha più volte insegnato - che non esiste
un'architettura tipica valdostana, è chiaro che quel tipo di
costruzione si inserisce, forse bene in mezzo ai condomini vicini,
ma non certo in un ambiente valdostano.
Ecco quindi direi, ritorniamo all'origine forse di quello che
era l'orientamento del Consiglio per richiedere questo preventivo
e, diciamo in parole povere, ci piace o non ci piace il progetto?
La cosa è piuttosto semplicistica, ecco potrei sollevare dei dubbi
sul fatto che sia necessario a poche centinaia di metri dalla
Chiesa di St. Martin de Corléans prevedere una Chiesa Parrocchiale,
in questo Istituto, come, così a puro titolo indicativo, visto che
lì non se ne parla, c'è una piscina e un gioco per bambini, ecco
vorrei sapere in che modo si collocano queste attrezzature nella
vita dell'istituto.
Però, ecco, siccome è difficile dire ci piace e non ci piace, io
concludo dicendo che con una serie di perplessità che mi derivano
forse dal fatto, dal confronto che si fa con il geriatrico della
sua utilizzazione, di tutte le cose che abbiano detto nei confronti
dell'assistenza agli anziani e ai giovani e al loro isolamento
dalla vita di ogni giorno, noi daremo parere favorevole anche con
tutte queste riserve che riguardano sia la parte architettonica,
sia la parte che riguarda la gestione dell'Istituto.
È un passo in avanti ed è chiaro che se noi lo confrontiamo, e
giustamente lo sottolineava il Compagno Manganoni, al vecchio
ospizio, ben non un passo in avanti ma due o tre passi in avanti si
fanno, quando si vedono nel progetto i servizi igienici, un
maggiore spazio per la vita in comune e una sistemazione in camere
doppie che certamente non sono pensabili nell'attuale
costruzione.
Però, ecco, rimane ancora, rimane collegato a questo, il fatto
che il geriatrico, o per quello che chiamiamo ospedale geriatrico,
quella costruzione che non finisce mai, se volete, dovrà avere una
destinazione diversa, se si continua a costruirlo e non lo si
finisce mai, e altri Enti e altre iniziative verranno a
sostituirsi, volenti o nolenti, ai Consiglieri regionali a quella
che dovrebbe essere invece, la primaria preoccupazione dell'Ente
Pubblico.
Andrione (U.V.)
- Vorrei sottoscrivere in toto,
l'intervento del Consigliere Dolchi e, aggiungere semplicemente
alcune cose che probabilmente sono state dette, perlomeno
indirettamente già da lui.
Noi, non possiamo in questo momento rifiutare un'approvazione
del Consiglio al progetto perché, come ha ricordato Dolchi, in
realtà noi ci siamo soltanto calcolati nel senso di dare come
consiglio, l'approvazione del progetto, perché noi pagavamo certi
beni a una certa stima e volevamo essere sicuri che le masse
architettoniche non sarebbero state inserite in Regione Pallin,
corrispondevano più o meno ai voti del Consiglio rispetto alla
fabbricabilità e all'edificabilità di quella zona.
Anch'io ho visto il progetto e devo dire francamente che l'ho
trovato estremamente turrito, angoloso, spigoloso, direi e persino
con un enorme camino di cui non ho capito bene la funzione, ma
questo perché evidentemente non sono architetto e, ancora una volta
mi è dispiaciuto che, normalmente in queste opere pubbliche, anche
se questa volta la responsabilità è di un Ente privato che però ha
delle funzioni pubbliche, la progettazione, l'affidamento dei
progetti viene sempre per, diciamo, una vasta cointeressenza, un
vasto traffico, per interessi che non tengono conto di quello che è
in realtà l'interesse regionale quando si tratta di progettare
quelle opere pubbliche.
Contrariamente a quanto ha detto la Commissione, al parere della
Commissione, che è stato letto dall'Assessore Benzo, io non trovo
molto apprezzabile il movimento delle masse di quel progetto e,
trovo che il fatto di avere fatto ancora una volta i tetti piani,
sia un grave errore, grave errore perché è un errore che l'Hospice
de Charité pagherà con una manutenzione estremamente pesante,
perché non ci sono tetti piani, basta guardare qui di fronte o se
preferite, guardare in casa nostra, cioè in questo palazzo
regionale, non ci sono tetti piani in Valle d'Aosta che resistono
all'azione del gelo e del disgelo.
Infine, per quanto riguarda l'armonia della zona, questo grosso
complesso si inserisce male, a mio avviso a piè di collina con
questa sua particolare struttura molto angolosa, si inserisce male
in quella zona, è vero che ci sono dei condomini, però lì era anche
la zona più verde di Aosta e il grosso prato del rifugio, avrebbe a
nostro avviso dovuto essere sfruttato in una maniera
differente.
Per quanto riguarda invece la sostanza dell'operazione e dando
atto che si sono previste diverse categorie di ricoverati e al di
là di quello che ha detto il Consigliere Dolchi, io non credo che
l'Hospice de Charité debba essere considerato dalla Regione come un
contro altare non so, direi come una succursale dell'ospedale
geriatrico, perché a mio avviso, l'Hospice de Charité si rivolge a
una clientela del tutto differente e si rivolge a un tipo
particolare di anziano che può, al di fuori di una certa assistenza
sociale, cercare di essere inserito, di essere collocato in un
particolare ospizio.
Ogni operazione di genere privato è un tipo di offerta che è
fatta al pubblico da una società privata, anche se si chiama
Hospice de Charité, e noi abbiamo versato se ricordo bene 750
milioni all'Hospice de Charité, tenendo conto della geografia,
nella politica regionale dell'esistenza di questo fatto, però
tenendone conto soltanto come punto di appoggio, noi non possiamo
dire che il geriatrico deve avere una corrispondenza, perché
l'Hospice de Charité potrà rifiutare, a buon diritto, chi vuole
entrare, chi avrebbe idea di entrare, perché lì saranno dei
pensionati, e, cioè detto in altre parole, nella politica regionale
l'Hospice de Charité esiste soltanto come offerta, come libera
offerta su mercato di collocazione degli anziani che possono e che
hanno le possibilità economiche per essere collocati in questo
Hospice. A più forte ragione, mi sembra che venga valido il
discorso di prima e cioè, il discorso del fatto che la Regione,
indirettamente e magari domani anche più direttamente, sarà
costretta a finanziare parte di queste opere, per cui, nella misura
del possibile e dicendo che noi non ci opponiamo e che questo
progetto vada avanti, ma sotto forma di raccomandazione chiederemo
che alcune parti del progetto siano rese più adeguate alla realtà
della Valle d'Aosta e, senza dare una definizione in termini di
brutto e di bello, chiederemo che per lo meno i tetti piani e altri
aspetti contrari alla nostra realtà siano nella misura del
possibile eliminate.
Maghetti (P.L.I.)
- Molto è già stato detto e allora il
Partito Liberale è favorevole a questo progetto, perché veramente è
un passo avanti nell'assistenza degli anziani.
Chi conosce a fondo il problema degli anziani sa quante volte
queste persone siano avulse dal nucleo familiare, e quindi tante
volte non si tratta di ricconi che debbono andare a ficcarsi in una
casa di cura molto moderna in cui si debba spendere un sacco di
soldi.
Auspichiamo che ci sia un personale adeguato, competente in modo
che queste persone anziane, piuttosto, abbiano un'assistenza
altamente qualificata.
Chamonin (M.A.V.)
- Molto si potrebbe dire su questo
progetto oggi presentato. È evidente che, essendo una realizzazione
del tutto particolare, come dice bene Andrione è un pensionato ed è
un affare privato, cioè a titolo privatistico più che altro
congestione di quel genere, possiamo entrare molto di lato penso
nell'esame, nell'approvazione, approvando questo progetto.
Non possiamo fare nessuna discussione su quello che è
l'impianto, la dislocazione dei servizi ecc., la sistemazione, le
sistemazioni interne, perché mi pare che il progetto è stato
studiato da specialisti del ramo e, quindi abbiamo evidentemente,
penso il meglio che si possa reperire al momento.
Andrione diceva che si inserisce male a piè della collina e,
difatti, noi vedremo al piè della collina questo enorme complesso,
perché è abbastanza grosso, sono varie migliaia di metri cubi che
noi andiamo ad inserire lì; però dislocarlo meglio vorrebbe dire
anche dislocarlo altrove, probabilmente più in alto, fatalmente in
posizione più isolata, non possiamo dimenticare però che non
dobbiamo in alcun modo isolare la clientela, anche se clientela di
tipo privato, destinata ad andare in quel locale.
Quindi ad un certo momento dev'essere il più inserita possibile,
il meglio inserito possibile in quello che è il contesto ancora
civile, il contesto delle abitudini della città di Aosta... tutto
sommato, malgrado le molte perplessità che possiamo avere
sull'aspetto esterno di questo complesso, perplessità che non sono
poche e certamente anche abbastanza pesanti, però penso che tutto
sommato non sappiamo tanto come girare alcune difficoltà che
vediamo in questo progetto. La questione dei tetti, la questione
dei tetti è una questione che d'altronde ha rilevato, mi pare,
anche la Commissione e lo disse anche l'Assessore, evidente può
essere portato come raccomandazione, tanto oltre però penso che non
possiamo andare come Consiglio Regionale. Se l'Ospizio a parer
nostro ma molto, molto diciamo, limitato, ha una costruzione che
come impianto risponde, che come impianto interno risponde al
dettato del tema che gli architetti devono svolgere, mi pare che
non possiamo dire molto su questo ecco. Quelle raccomandazioni che
un po' da tutti i banchi sono venute fuori è da vedere se l'Ospizio
e i suoi progettisti possono tenerne conto, naturalmente è una pura
e semplice raccomandazione, non penso che lo possiamo dare come
obbligo come assoluta condizione all'approvazione del progetto.
Montesano (P.S.D.I.)
- Altri che chiedono la parola? Lei
Assessore non vuole... La parola all'Assessore Benzo.
Benzo (D.P.)
- Beh, dopo aver ascoltato da tutti i gruppi
consiliari il parere in merito, vorrei solo brevemente rispondere
ad alcune domande fatte. Per quanto riguarda il Consigliere
Manganoni, lei ha chiesto l'epoca dell'appalto. A partire dalla
nostra approvazione di progetto, io penso che il Consiglio di
Amministrazione dell'Ospizio possa richiedere velocemente il
progetto esecutivo e poi procedere all'appalto, i terreni ci sono
quindi è una questione anche lì, io penso che è nella loro volontà
come è la nostra, come è stata nella nostra in questi anni di
sollecitare, di spingere perché questo problema andasse in porto,
penso che continueremo sia pure come Regione a sollecitare al
massimo il Consiglio di Amministrazione perché i tempi siano più
brevi possibili.
Per quanto riguarda il costo, i costi, sta facendosi sempre più
difficile in questo settore, proprio, perché? Perché il tempo è
inversamente proporzionale, diciamo, alla buona riuscita economica
di certe opere e ce ne stiamo accorgendo purtroppo da tempo; lei
l'ha sollevato varie volte questo problema anche negli anni passati
e anch'io lo sollevai anni or sono. Il problema sta in questo, i
tempi brevi facilitano certamente una riduzione di costi, dei costi
contenuti quantomeno. Il problema del costo di un tipo simile di
opera, abbiamo delle basi nazionali che si aggiravano intorno ai
4-5 milioni, 6 milioni posto-letto un tempo, a oggi, dopo questi
ultimi tre mesi in modo particolare, non so e all'epoca
dell'appalto futuro non so quali potranno essere. Io condivido
quanto espresso dal collega Assessore Chantel, nel senso che non
ritengo che siano sufficienti i fondi che sono a disposizione,
questo per quanto può essere a mia competenza, conoscenza, e quindi
certamente un'opera di questo genere qui investe indubbiamente un
pubblico interesse nella città e direi anche nella Regione, perché
non sono solo personaggi anziani della città che graviteranno su
questo tipo di centro residenziale moderno che potranno
diminuirli.
Per quanto riguarda il problema specifico, Consigliere Dolchi,
dell'assistenza anziani, ha fatto bene a riprenderlo perché è
giusto che il Consiglio ribadisca questi concetti fondamentali sul
tipo e sul modo di vedere un'assistenza anziani e sappiamo, lo
abbiamo anche visto in un sondaggio di opinione pubblica che
abbiamo fatto, che una grande parte di questi nostri anziani
desidera vivamente poter ancora continuare a rimanere presso la
propria famiglia e noi dobbiamo fare in modo, con un tipo di
politica degli anziani, che ciò possa avvenire, in particolare per
quelli che hanno più bisogno, quindi, di questo tipo di assistenza
domiciliare che dovrà essere messo in atto in tutta la Regione.
D'altro canto abbiamo una grande fascia che gradisce, preferisce,
poter stare si in un insieme, diciamo in un luogo dove poter avere
un'assistenza più continua, avere la propria camera, vivere però in
una certa comunità e questo è un punto che è particolarmente
delicato, perché un tempo questo era visto come un semplice
ricovero, un semplice ricovero, anche lì, se si parcheggiano i
bambini non parliamo poi di quello che è stato il parcheggio degli
anziani, invece concepito in questa forma di un centro anche qui di
servizi aperto, dove vivono a contatto con la comunità, possono
uscirne, non ci sono più quei cameroni, cioè ognuno ha una sua vita
personale, nel momento in cui la desidera però può anche sviluppare
una vita sociale, associativa ecc. con gli altri in questi gruppi,
può fare le amicizie che più ritiene idonee perché sappiamo che
anche negli anziani c'è questa difficoltà, anche di rapporti,
talvolta tra loro e quindi questi concetti, mi sembra e anche la
Commissione lo ha fatto notare, sono stati tenuti ben presenti da
questi specialisti nel settore. Ripeto, noi abbiamo potuto
constatare che questa forma ha una validità anche proprio
interessandoci in altre zone e in altre nazioni di come viene
sviluppato questo duplice sistema di assistenza agli anziani.
Vorrei solo precisare una cosa, Dolchi, forse è stato questo
fatto, che non è stata messa la fotocopia della Commissione che lei
mi ha chiesto, invece c'è il parere, è stato mandato a tutti gli
Assessorati, si sono uniti, questa è la famosa Commissione
tecnico-sanitaria regionale che la Giunta giustamente ha previsto
anni or sono per poter far sì che non ci fosse degli ... clausus
diciamo nei vari Assessorati, perché un esame di un progetto era
fatto da dei tecnici dell'Assessorato, un esame dall'altro,
venivano fuori dei pareri diversi, invece è stato esaminato
comunemente e quindi la Commissione tecnico-sanitaria ha espresso
questo parere collegiale dove fa, e qui mi collego a domande di
altri Consiglieri, fondamentalmente quello che ritengo forse, anche
a mio parere come tecnico, la più giusta osservazione, quella che
riguarda i tetti piani. Logicamente, è già detto con queste
osservazioni, io ritengo che il Consiglio regionale non possa fare
a meno di ribadire e noi segnaleremo questo fatto e ritengo che
possa essere preso in giusta considerazione dai progettisti e da
Consiglio di amministrazione.
Per quanto riguarda invece l'inserimento del paesaggio, vorrei
dire, spogliarmi un po' della figura di amministratore pubblico ed
esprimere un parere mio personale tecnico, ritengo invece che,
magari ne avessimo avuto di tipologie di questo genere in altri
casi, perché proprio questa articolazione che è di difficile
impostazione perché per poter far sì che tutti abbiano una camera
agibile e con terrazzino e facilmente accessibile anche alle varie
aree verdi interne che sono state molto ben ubicate, previste.
Quindi mi permetto di chiarire: questo è stato studiato sul luogo,
guardate che tipologie di questo genere non si fanno standard, non
è possibile, anzi da quanto ho potuto constatare ritengo che sia
stata in questo progetto una sommatoria di vaste conoscenze di
tipologie architettoniche e di questo tipo di istituti diversi,
perché in altre Nazioni, come nella nostra, sono diversi, c'è il
ricovero per anziani sani, il ricovero per gli anziani mediamente
autosufficienti e per quelli non sufficienti, che sono cose
diffidentissime; l'averle messe insieme è anche questa una novità
abbastanza valida sul piano diciamo di una impostazione anche di
tipo di intervento assistenziale, quindi e vorrei ancora
sottolineare, qui rispondo sia a Dolchi che ad Andrione ecc.,
Andrione un pochino l'ha già centrato forse non con quella
esattezza ma ha giustamente fatto presente che non possiamo
confondere il Geriatrico, che è tutto un altro tipo di Ospedale, è
un Ospedale, da questo Centro sociale, da questo pensionato per
persone anziane sane o mediamente autosufficienti o insufficienti,
è tutta un'altra cosa, lì si tratta di una cura a tempi brevi di
rianimazione è nato con una particolare caratteristica tanto è vero
che se ben ricordo nella relazione fatta allora dal Professore
Antonini, se non sbaglio, diceva appunto che nel ciclo completo di
una giusta strutturazione il geriatrico era un primo passo poi si
sarebbe dovuto passare a vero e proprio gerontocomio cioè al ... In
effetti questo ha delle caratteristiche, vi ripeto, tipologiche di
... in uno stesso complesso di questi due ultimi tipi di intervento
assistenziale, quindi per quanto ci riguarda insomma... quindi
ritengo che non possiamo che accettare questi concetti espressi di
Signori Consiglieri che dovranno essere riportati come
raccomandazioni giustamente al Consiglio di Amministrazione
dell'Ente, augurandoci che possa essere velocemente realizzata
un'opera di cui posso garantirvi che si sente effettivamente una
grave lacuna, una grave carenza quando, giornalmente, noi non
sappiano come fare fronte a delle varie richieste e purtroppo anche
qui dei nostri concittadini vanno in altre zone, in altri settori,
purtroppo i bisognosi sono quelli che più duramente risentono di
questo, perché non hanno altra possibilità o di vivere una vita
durissima stentata o di essere collocati, come dicevo prima, in
questi che non possiamo che definire benignamente parcheggi, per
quanto dobbiamo dare atto che il tipo di assistenza che viene data
è altamente umana però è giusta la osservazione finale fatta dal
Dr. Maghetti: la preoccupazione principale sarà ancora sempre
quella di fare sì che ci sia del personale qualificato, se non lo
potremo certamente continuare ad avere da questi Enti religiosi
dovremmo anche provvedere noi ed è un compito dell'Amministrazione
pubblica di far fronte a questa che per tanti anni è stata una
carenza, perché è stata lasciata in mano ad altri tipo di attività
assistenziali.
Montesano (P.S.D.I.)
- Nessun altro intervento?
Consigliere Dolchi.
Dolchi (P.C.I.)
- Signor Presidente del Consiglio io non
insisto sulle richieste che avevo fatto se l'Assessore Benzo come
me non è al corrente delle iniziative per istituire una Chiesa
parrocchiale in quell'Istituto, come è precisato nel progetto, o
l'organizzazione dei giochi per i bambini non ci soffermiamo,
vorrei solo che fosse precisato e mi rivolgo al Presidente del
Consiglio: cosa intende fare il Consiglio Regionale? Cioè cosa deve
fare il Consiglio Regionale? In quanto nell'allegato manca una
proposta, si dice "il Consiglio deve esaminarlo, il progetto con
gli allegati è a disposizione dei Consiglieri" ma non si propone
con una deliberazione si ottempera a quanto previsto dalla
deliberazione di vendita, e cioè la preventiva approvazione del
Consiglio Regionale.
Ecco se così fosse, e noi riconfermiamo il parere favorevole a
questa deliberazione di approvazione, nella relazione non è detto
che si chiede, né è precisato il testo, il dispositivo della
deliberazione che siamo chiamati ad adottare e ancora una volta
sono d'accordo, concordo con il collega Andrione e con il collega
Chamonin: facciamo pure questa approvazione, non rinunciamo alla
raccomandazione che, laddove è possibile, per quanto riguarda la
struttura architettonica sia eventualmente rivista, soprattutto per
quanto riguarda il tetto della costruzione.
Montesano (P.S.D.I.)
- Consigliere Dolchi nella parte
diciamo illustrativa di questo oggetto porta già sostanzialmente la
delibera che il Consiglio deve assumere, cioè considerare la
delibera del Consiglio Regionale in data tot e quella della Giunta
e considerato che c'era un obbligo da parte dell'Ospizio di Carità
di sottoporre al Consiglio regionale per preventiva approvazione il
costruendo Ospizio di Carità in Regione Pallin, il Consiglio
delibera di approvare tale progetto con le raccomandazioni, perché
io intendo che la proposta Andrione sia inserita come
raccomandazione, è vero, mi pare che anche l'Assessore Benzo ha
ribadito questo, quindi la delibera viene fatta in questo modo,
richiamando i precedenti e riassumendo nel testo deliberativo
quello che il Consiglio va a deliberare, cioè la approvazione con
raccomandazioni che sono state espresse dal Consigliere Andrione e
dall'Assessore Benzo.
Chi approva il progetto alzi la mano. Contrari. Astenuti. Il
Consiglio approva.
Si passa all'oggetto ... è ben detto che viene inteso che va
inserito dopo la delibera, dopo l'approvazione le raccomandazioni
che sono state verbalizzate eh?
Si passa all'oggetto n. 15.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK