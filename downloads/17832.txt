Consiglio Regionale della Valle d'Aosta - Oggetto del Consiglio n. 1008 del 2 dicembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 1008 del 2 dicembre 1999 - Resoconto
OGGETTO N. 1008/XI Prosecuzione dell'esame della legge
finanziaria e della legge di bilancio per il 2000. (Dichiarazioni
di voto)
Président
Nous sommes en train de procéder à l'examen
conjoint des points 13.1 et 13.2 à l'ordre du jour.
La parole au Conseiller Marguerettaz.
Marguerettaz (Aut)
Per mozione d'ordine. Visti gli ampi
spazi vuoti che ci sono fra i banchi del Consiglio, visto che per
quanto riguarda il nostro gruppo uno di questi spazi vuoti era il
posto di colui che doveva fare la dichiarazione di voto, pregherei
le altre forze politiche, se hanno il consigliere delegato alla
dichiarazione di voto presente, di voler temporaneamente sostituire
la nostra. Grazie.
Président
La parole au Conseiller Cottino.
Cottino (UV)
J'essaierai de faire quelques petites
réflexions, évidemment il s'agit de réflexions qui ne sont pas
exhaustives pour le manque de temps à disposition.
Avant tout je dois remercier le Gouvernement pour la clarté et
la cohérence du budget qui nous a été présenté, clarté qui est
mérite aussi de tous les dirigeants qui ont travaillé à ce document
auxquels vont nos remerciements, cohérence et clarté du
Gouvernement soit pour les liens précis qui ce budget établit avec
le document de programmation de législature présenté il y a une
année et demie, clarté aussi parce que hier soir, malgré la journée
fatigante, les membres du Gouvernement ont donné des réponses
extrêmement précises à tous les intervenus.
A ce propos je voudrais faire une précision sur la question du
temps à disposition des conseillers pour examiner ce document qui
est sûrement complexe et difficile à analyser. C'est vrai, les
temps - si on veut être critique - peuvent sembler assez courts,
alors je me suis interrogé si c'était une chose normale qu'on ait
très peu de temps ou si quelqu'un d'autre avait raison de critiquer
si âprement. D'après mon expérience je suis toujours aussi arrivé à
la dernière minute à présenter le budget car le temps à disposition
est toujours trop court pour les confrontations qu'on a besoin de
faire pour la préparation.
Je suis allé voir le temps qui s'était écoulé depuis la
présentation en Junte du budget et du moment où les conseillers ont
pu l'avoir. Je suis allé prendre à cas une année au débout des
années '90 et j'ai vérifié que le temps à disposition des
conseillers, le temps qui s'est écoulé du moment où le budget était
présenté par le Gouvernement et le moment où les conseillers l'ont
eu était le même du temps qui s'est écoulé en 1999, alors en tant
que méthode je crois que tout le monde aurait peut-être pu faire
les mêmes observations sauf celui qui les a faites de façon même
dure car il aurait dû être de l'autre côté à justifier
éventuellement ce retard.
Je voudrais aussi ouvrir une autre parenthèse sur la méthode.
L'année dernière, à propos de la Commission de l'économie et du
travail, tout le monde avait déjà fait les obsèques de cette
commission. Cette année elle s'est avérée intéressante et
importante pour le travail qu'elle a accompli. L'année dernière je
disais que du moment où il n'y a aucune table de confrontation
peut-être c'est encore un instrument qui a une raison et un sens
d'être. C'est ce qui s'est passé et si on avait cru quelqu'un
d'autre, l'année dernière on avait risqué de rejeter le bébé avec
l'eau sale.
Quelques considérations à propos de substance. Sur les dépenses
courantes je ne peux qu'être d'accord avec les affirmations faites
par le collègue Martin, affirmations d'autant plus vraies si l'on
considère que la façon dont on arrive aux dépenses courantes est
assez différente de celle qu'y était il y a quelques années.
Auparavant les dépenses courantes étaient surtout pour les
infrastructures primaires et pour les services à donner à la
personne, au contraire maintenant il n'y a pas mal de dépenses
courantes qui sont destinées à donner des services à des secteurs
économiques qui produisent de la richesse, donc c'est un fait
purement comptable qui rentre dans les dépenses courantes.
Comme il est un fait purement comptable qui rentre dans les
dépenses courantes le transfert du montant destiné aux entités
locales sur lequel je reviendrai.
Si d'un côté c'est discutable qu'on essaie de démontrer que les
dépenses courantes ne sont pas sur le pourcentage qui est inscrit
en général et on fait des différenciations, je crois que c'est
assez normal surtout quand on veut à tout prix faire référence avec
d'autres régions pour démontrer un mauvais gouvernement et c'est
exclusivement pour cette raison que j'invite tous à réfléchir sur
la question des dépenses courantes qui sont assez différentes
vis-à-vis de celles qu'y étaient il y a quelques années.
Già l'anno scorso ero entrato nel merito dei trasferimenti agli
enti locali, in modo particolare era stato affrontato il problema
del vincolo che secondo qualcuno era già poco lo scorso anno;
critica puntualmente avvenuta quest'anno da parte della stessa
forza politica anche se da persona diversa. Credo che al di là
della questione di principio, sicuramente molto importante quando
si vuole a tutti i costi parlare o fare delle critiche su un certo
tipo di federalismo, dimenticandosi che questa è una questione di
sussidiarietà e dunque uno dei cardini del sistema federalista,
esista anche una questione di sostanza.
È inimmaginabile che la Regione, dopo aver trasferito dei
capitali ai comuni e alle comunità montane, continui a pretendere
di esercitare su di loro un certo tipo di controllo, evidentemente
questo va in direzione completamente opposta a quello che abbiamo
sempre sostenuto. D'altronde, per essere ancora più precisi,
dobbiamo dire che solo una parte è senza controllo in quanto solo
quello che è trasferito direttamente ai comuni e alle comunità
montane è senza vincolo, mentre quanto è trasferito in base alle
leggi di settore, quello evidentemente è soggetto a dei controlli
perché deve essere dimostrata a monte la loro utilizzazione prima
di poterli ottenere.
Dunque credo che bene abbia fatto la Giunta regionale a togliere
anche quella piccolissima parte di vincolo che era rimasto su
questo tipo di argomento secondo una richiesta precisa che era
arrivata anche dagli enti locali, alcuni dei quali comunque con
certi vincoli avrebbero faticato a mettere assieme un bilancio che
permettesse loro di dare certi servizi alla popolazione. Per cui se
i comuni e le comunità con il nuovo tipo di organizzazione che la
legge regionale ha dato loro riterranno necessario adoperare tutti
questi trasferimenti per spese correnti, credo che ne abbiano le
motivazioni.
Sono convinto che non è detto che se quest'anno dovessero usare
tutti questi trasferimenti in spese correnti, per forza di cose
negli anni a venire debba ripetersi questo stesso tipo di
situazione, la situazione potrebbe cambiare e dunque quei
trasferimenti potrebbero anche essere destinati ad
investimenti?
Président
Excusez-moi, Monsieur le Conseiller; le temps
ordinairement accordé pour déclaration de vote est de 10
minutes.
Est-ce que tous les conseillers sont d'accord à ce qu'il soit
doublé pour l'occasion?
Cottino (UV)
J'arrive tout de suite à la conclusion.
Il problema delle spese correnti è anche che sicuramente se
qualche comune avrà questo tipo di necessità, non è così
sicuramente per tutti i comuni. Lo scorso anno ho portato anche dei
dati per dimostrare che non era così; quest'anno non ho voglia di
ripetere perché non si può fare sempre le stesse cose, ma
sicuramente vi posso garantire?, ma poi qualsiasi collega può
verificare, perché tutti abbiamo degli amici nelle amministrazioni
periferiche, se quanto ho detto è vero.
Velocemente sul discorso dei progetti. Non voglio ripetere
l'elenco che altri hanno fatto molto meglio di me spiegandoli molto
meglio di me. Su un problema però voglio ancora soffermarmi anche e
soprattutto per ringraziare il collega Nicco a proposito di quanto
affermato per quanto riguarda il Progetto "Santhià-Aosta-Martigny"
e soprattutto per averci dato delle informazioni abbastanza precise
a quel proposito perché non più di una settimana fa assieme al
collega Curtaz, al Presidente del Consiglio e ad altri colleghi mi
sono recato a Sierre e mi sono reso conto che non conoscevo, ma ho
visto che anche altri non conoscevano assolutamente nulla o quasi
di questo ponderoso progetto a cui il Consigliere Nicco ha fatto
riferimento.
Credo che sia dovere da parte nostra approfondirlo e darlo a chi
ne è privo sulla cui base potrebbe effettivamente fare tutta una
serie di studi e sicuramente sarebbe un risparmio economico. Su
questo penso che non ci possano essere dubbi.
Dal punto di vista politico lo abbiamo detto e ribadito in tutte
le occasioni, non ultima quella all'interno del CO.TRA.O. e nei
rapporti di collaborazione con il Valais per cui siamo convinti
che?, siccome in questo momento la Svizzera sembra aver cambiato, o
perlomeno il Vallese ma il tentativo è molto più ampio, parere a
questo proposito, credo che i nostri sforzi in questa direzione
vadano raddoppiati e vadano raddoppiati pur essendo coscienti che i
tempi saranno lunghi e che forse molti di noi, almeno non in
qualità di consiglieri, non avranno la possibilità di vedere
realizzati i progetti, ma se aspettiamo di avere delle possibilità
reali di vedere realizzare i progetti in pochi anni, non potremo
mai programmare né valutare dei progetti a più ampio respiro.
Chiedendo scusa se ho sforato nei tempi dichiaro il voto
favorevole a queste leggi da parte del gruppo dell'Union
Valdôtaine.
Président
La parole au Conseiller Lattanzi.
Lattanzi (FI)
Il nostro sarà un voto contrario e contrario
in maniera più convinta ancora di quello che fu il voto contrario
dell'anno scorso per tutta una serie di considerazioni che ieri
abbiamo anticipato e che si sono rinforzate anche alla luce del
dibattito. Siamo ancora più convinti, anche alla luce della
relazione dell'Assessore e alla controrelazione del Presidente, che
la nostra Regione non sia pronta con un'impostazione di questo tipo
ad affrontare le competizioni future, il millennio che si sta
avvicinando.
Parto dalla considerazione del quadro nel quale questo bilancio
si inserisce, un quadro che il Presidente della Giunta ha in
maniera molto chiara identificato come un quadro istituzionale, un
quadro economico, un quadro finanziario. Riteniamo che, proprio
alla luce dell'analisi di questi tre quadri, la nostra Regione con
questo strumento non sia all'altezza della situazione.
Il quadro istituzionale presenta un momento di grandi riforme
per lo Stato italiano, di grandi riforme dello Stato unitario
europeo, riforme che ci indirizzano sempre di più verso un
federalismo più spinto che auspichiamo tutti insieme che si possa
realizzare in piena autonomia. Ebbene questo federalismo è qualcosa
che oggi più che un'opportunità può diventare un problema.
L'applicazione di un reale federalismo alla Regione Valle d'Aosta
oggi creerebbe un gravissimo disastro economico, lo dimostra
l'impostazione del bilancio, le troppe risorse statali che oggi
ancora ci tengono in piedi, un'errata valutazione di quello che è
lo sfruttamento delle nostre risorse, i diritti acquisiti e i
doveri reciproci.
Una riforma istituzionale che viene spinta da regioni
economicamente più forti di noi, basta citare la Lombardia, il
Veneto, il Piemonte che stanno con i loro atti amministrativi
facendo una pressione molto importante sullo Stato centrale che,
pur se governato da forze centraliste, si vede costretto ad
affrontare quasi quotidianamente il tema delle riforme
istituzionali. Regioni che chiedono dall'alto della loro capacità
di produrre ricchezza di poter gestire giustamente le loro risorse,
regioni che chiedono decimi in più di autonomia.
Se questo avvenisse oggi, la Valle d'Aosta cadrebbe in una
gravissima crisi finanziaria, allora noi auspichiamo che questo
processo di federalismo avvenga in maniera graduale dando il tempo
alla Regione Valle d'Aosta di vedere bilanci e sviluppi di economia
completamente diversi da quelli a cui stiamo assistendo oggi.
Il quadro economico, ed è il secondo quadro di riferimento, vede
un'ormai evidente competitività globale. Una Regione come la
nostra, che ormai in tutti i programmi dei partiti punta in maniera
importante sullo sviluppo del PIL fondato sostanzialmente sullo
sviluppo dell'industria turistica e commerciale e che dovrebbe
diventare protagonista nel settore turistico e commerciale, è
invece una Regione che ancora non crede in maniera convinta in
questo settore pur essendo un settore che produce il 40 percento
del PIL valdostano. Ne sono testimoni gli scarsi capitoli
d'investimento, le incoerenti scelte, le disorganizzate strategie
di creare una Valle d'Aosta all'interno dell'Europa come una
proposta turistica qualitativa e attraente per il mercato.
Le nostre concorrenti regioni d'Europa, non solo italiane,
viaggiano a un passo diverso dal nostro in questo settore; è
sufficiente vedere quali sono le scelte strategiche economiche del
turismo e nel turismo da parte di regioni vicine a noi come il
Vallese. Il Presidente in una sua intervista di ieri al TG3 ha
detto che è opportuno che ci siano rapporti maggiori di cultura e
di scambio con regioni limitrofe alla nostra, europee. Magari
questo potrebbe essere interessante anche per confrontare le
diverse scelte strategiche, scelte che oggi ci vedono arrancare
sotto l'aspetto della competitività turistica.
Un prodotto turistico che è disorganizzato, parcellizzato,
narcotizzato e non competitivo e non è una questione di mancanza di
strutture o di risorse, è una questione di mancanza di capacità
economica, di produrre economia.
Il quadro finanziario ci preoccupa perché, checché ne dica la
maggioranza, i massicci interventi statali giustificati dalla
maggioranza per le competenze attribuite alla Valle d'Aosta sono
oggi nel bilancio decimi pesantissimi dell'economia valdostana.
Oggi rispetto alle altre regioni d'Italia, che hanno un rapporto
sul progetto finanziario e sulle risorse finanziarie pari a 3-4
decimi, viaggiamo a risorse pari a 14-15 decimi e siamo incapaci di
competere. Lo dimostra il risultato unico a cui tutti possono fare
riferimento, il PIL della nostra Regione che con queste risorse
finanziarie è incapace di volare a livelli almeno di media europea,
2,7-3 percento, ma si assesta a uno squallido e insufficiente 0,3
percento sopra il PIL italiano che è fra i più scadenti in
Europa.
Il Presidente della Giunta ha sostenuto che questo bilancio e
questa legge finanziaria sono coerenti con i programmi di
maggioranza. Noi non riteniamo che sia così, riteniamo che il
programma di maggioranza, che era quello che avevamo definito come
il libro dei sogni di una legislatura, non verrà realizzato e lo
dimostrano anche quei pochi lampi che nella relazione del
Presidente della Giunta si sono potuti ascoltare, lampi che
dimostrano che nel corso della legislatura anche la Giunta si sta
rendendo conto che quel programma così com'è, così come sono
impostati questi bilanci e così come sta viaggiando in termini
economici la nostra Regione non solo non verrà raggiunto, ma
rischia di essere obsoleto.
È stata sufficiente l'apertura di un nuovo casinò a Venezia
perché ci rendessimo conto di quanto siamo incapaci di creare
economia in Valle d'Aosta.
Abbiamo sentito ieri che la Valle d'Aosta avrà un nuovo casinò.
Non ho visto citata nei media quest'informazione; ebbene questa è
un'informazione che è stata ufficializzata, ricordo che l'ultima
volta che parlammo di nuovo casinò, il Presidente della Giunta
disse che non era da escludere, ma che non era nei piani della
Giunta. Ieri abbiamo sentito che la Giunta sta valutando in maniera
concreta l'apertura di un nuovo casinò, forse conscia che, mentre
noi stiamo fermi, gli altri corrono.
Abbiamo visto che uno dei punti qualificanti dello sviluppo
della Valle d'Aosta è oggi rappresentato non più come ieri
dall'Aosta-Martigny di cui in una settimana si è parlato più che
negli ultimi venti anni, un progetto che era in un cassetto e che
oggi nell'arco di pochissimi giorni è balzato alle cronache dello
sviluppo economico della Valle, addirittura è stato oggetto
d'incontri istituzionali del Presidente del Consiglio con i Paesi
limitrofi interessati, però abbiamo visto che gli investimenti che
sono stati stanziati di 1 miliardo dimostrano quanto questa via sia
ancora lungi dall'essere percorsa.
Un altro aspetto rilevante del programma economico sono gli
investimenti nell'area Cogne, un'area Cogne che noi continuiamo a
denunciare in questo momento oggetto d'importanti e pesantissimi
interventi finanziari, ma senza nessuna progettualità. Continuiamo
a mettere in quell'area Cogne decine, centinaia di miliardi
italiani e europei e non abbiamo la minima idea di che cosa
dovranno aspettare, come la Regione incentiverà l'apertura di nuove
attività industriali, artigianali e commerciali in quell'area. Dopo
la costruzione il nulla; tutta la progettualità e l'attenzione
della Regione per quanto riguarda la riconversione dell'area Cogne
si sta limitando agli appalti, agli investimenti, alle
costruzioni.
Noi ci chiediamo cosa sta facendo questa Giunta per decidere
come riempire quei capannoni. Con quali incentivi finanziari, su
quali predisposizioni le aziende possono venire ad investire in
Valle d'Aosta? Nulla.
Turismo. Questo, dicevamo, è il settore che trascina il 40
percento di questo magrissimo PIL. In quello che il Consigliere
Ottoz ha considerato l'alluvionata di leggi per quanto riguarda le
infrastrutture sportive, d'investimenti nel turismo, nella
promozione e nella costruzione della famosa terza stagione c'è
veramente molto poco se non per dire quasi nulla, pertanto
affrontiamo il nuovo millennio con momenti importanti coglibili
sotto l'aspetto della promozione turistica con pochissime idee
sotto l'aspetto concreto del programma e delle finanze.
Il ruolo della Regione. Su questo è interessante soffermarsi
perché è stato ribadito sia dall'Assessore che dal Presidente
quanto questo bilancio abbia voluto essere consolidato su scelte di
investimenti con una forte volontà di intervento nei settori
economici importanti.
Abbiamo dimostrato che non è così nelle cifre e se qualcuno ha
ancora qualche dubbio, vada a pagina 19 della relazione
dell'Assessore, analizzi attentamente i miliardi per settore di
spesa di interventi in questo schemino che è molto semplice,
escludendo i 20 miliardi concessi alla ricapitalizzazione di
Finaosta, i soldi per gli interventi sono in diminuzione dell'1
percento sull'assetto del territorio, del 3 percento per lo
sviluppo economico, in diminuzione sulla sicurezza sociale, in
rialzo sulla promozione sociale e per le altre spese d'investimento
l'unica voce che esplode e che cambia d'incidenza dal 3 al 12
percento sono appunto le dotazioni a Finaosta, per il resto
incentivazioni allo sviluppo sono solo chiacchiere, parole ma non
danari.
Il ruolo della Regione per quanto ci riguarda è ancora un ruolo
centralistico, dirigistico, burocratico; un solo esempio sul quale
anticipiamo nel 2000 una proposta di legge del nostro gruppo
riguarda gli interventi sui mutui alle case, gli interventi sui
mutui ai commercianti e agli artigiani, interventi della Regione
sugli interessi passivi.
Il ruolo della Regione su un punto che la relazione
dell'Assessore cita come uno dei punti di riferimento, quello del
prezzo del credito attuato dagli istituti valdostani in Valle
d'Aosta perché gli stessi istituti in altre regioni applicano tassi
di interesse molto più bassi di quelli che si applicano in Valle
d'Aosta, è quello di agire come un sistema drogante perché se da
una parte accusiamo gli istituti di credito di attuare in Valle
d'Aosta tassi più alti rispetto alla media del territorio,
dall'altra parte continuiamo a non vedere quanto sia drogante il
ruolo della Regione in questo senso, attraverso l'incentivazione,
l'intervento della Regione sui tassi di interesse passivi. Questo
non perché la Regione non debba essere a nostro avviso incentivante
in questo settore e il Consigliere Martin ha ragione a sottolineare
l'importanza dell'intervento regionale sui mutui per la casa per
aiutare i Valdostani a costruirsi una casa, ma perché? facciamo una
piccola riflessione: come sarebbero i tassi di interesse se i
finanziamenti della Regione, per quanto riguarda la prima casa e il
ricorso al credito da parte dei commercianti e degli artigiani,
fossero concessi solo a quelle banche o a quei privati che
richiedendoli presentano un contratto di fido o di mutuo con quelle
banche che applicano un tasso in linea con la media nazionale e
quindi escludendo dai finanziamenti regionali tutte quelle banche
che applicano tassi superiori alla media?
Ecco qual è il ruolo, Assessore, che la Regione deve avere, non
quello di far aumentare i prezzi delle case di 120 milioni per cui
un alloggio di 100 metri quadri in Valle d'Aosta costa esattamente
120 milioni in più che comprarlo a Carema, guarda caso, ma un
intervento di incentivazione all'acquisto della casa, al ricorso al
credito per il commercio e per l'artigianato, ma solo per quei
privati che, chiedendo alla Regione un aiuto sui tassi di
interesse, possono presentare proposte di banche in linea con il
mercato nazionale europeo. Questo sarebbe il sistema per stroncare
il rialzo dei tassi di interesse.
Ma quello che ci divide è un fattore culturale, Assessore, è una
visione del tipo di intervento della Regione nelle finanze
dell'economia valdostana quindi, mentre per quanto vi riguarda,
l'intervento della Regione tende a drogare l'economia e a
intervenire in maniera pesante, per quanto ci riguarda la Regione
dovrebbe intervenire solo quando diventa promotore di un volano di
sviluppo.
Il nostro voto sarà contrario, dicevo, in forma ancora più
convinta di quello che fu lo scorso anno proprio alla luce della
disgrazia del tunnel, proprio alla luce delle difficoltà economiche
che il nostro gruppo lo scorso anno aveva anticipato.
Avevamo anticipato che saremmo entrati in una competizione
europea che richiedeva capacità di intervento e di sviluppo, cosa
che voi non avete dimostrato - ovviamente secondo noi, starà poi ai
cittadini giudicare - e che state continuando a non dimostrare
proprio perché gli unici lampi di sviluppo reale sono stati lampi
come il nuovo Casinò, l'Aosta-Martigny, cose che nel vostro
programma erano virtuali e restano per quanto ci riguarda
virtuali.
Quindi voteremo contro questo bilancio che non ci soddisfa.
Président
La parole au Conseiller Lanièce.
Lanièce (Aut)
Prendo la parola per dichiarare il voto
contrario del gruppo degli Autonomisti. Ieri il collega Viérin
aveva già esposto la posizione del gruppo in merito al bilancio
previsionale, quindi oggi spetta a me fare, a nome del gruppo, la
dichiarazione di voto.
Il bilancio di previsione che in questi giorni abbiamo discusso
e che fra poco verrà votato rappresenta purtroppo ancora una volta
un bilancio politicamente impostato all'insegna dell'ordinaria
amministrazione, un bilancio piatto, privo di grandi idee
suggestive e di scelte coraggiose e lungimiranti, dal quale non
emergono progetti veramente significativi ed innovativi che
facciano ben sperare per il futuro sviluppo e benessere della
nostra piccola Comunità.
Molte volte si è discusso se non sia più appropriato giudicare
l'operato della maggioranza di Governo sul bilancio consuntivo
piuttosto che su quello preventivo; in effetti, se da una parte il
bilancio consuntivo permette di controllare se gli obiettivi
fissati sono stati raggiunti, se le disponibilità finanziarie
stanziate sono state spese nella maniera preventivata oppure no,
dall'altra parte il bilancio preventivo assume da sempre una
valenza politica: infatti dal preventivo deve emergere, al di là
delle cifre che compongono i vari capitoli di bilancio, la
traduzione dell'impostazione politica e del relativo percorso
realizzativo che una maggioranza, che governa una regione, deve
avere.
Allora, se leggiamo questo bilancio nel modo che ho appena
suggerito e secondo me anche il più corretto, cioè come documento
che traduce l'indirizzo politico di una maggioranza, credo che
quell'enfasi, quella soddisfazione che ho notato nell'affermazione
dell'Assessore e di alcuni colleghi di maggioranza intervenuti
escano in parte ridimensionate.
È ovvio che per effettuare delle osservazioni di carattere
generale bisogna per forza partire dai numeri, della cui
obiettività non si può eccepire.
Per quanto riguarda le entrate, gli unici incrementi riguardano
quelli relativi alla tassa di circolazione, all'imposta sulla
fabbricazione della birra e ai proventi del gioco del lotto:
insomma mi sembra che gli unici incrementi sostanziali previsti
nelle entrate del bilancio di previsione siano abbastanza limitati
e soprattutto legati esclusivamente a scelte momentanee e quindi
non continuative nel tempo. Verrebbe ironicamente da pensare che se
di colpo i Valdostani non giocassero più al lotto, il bilancio
regionale ne soffrirebbe e ciò a dimostrazione della sua poca
solidità.
L'Assessore nella sua illustrazione ha dichiarato che la
diminuzione delle entrate è dovuta alla chiusura del Traforo del
Monte Bianco, a causa della quale la Regione prevede di perdere nel
2000 54 miliardi di lire. Visto che la tragedia si è verificata 8
mesi fa e tenuto conto che era stato costituito un apposito gruppo
di lavoro che doveva indicare gli interventi da attuare, quali sono
gli interventi che da quel tragico giorno sono già stati posti in
essere e quali lo saranno a breve in modo da attenuare le negative
ricadute economiche? Di questo l'Assessore non ha fatto alcuna
menzione e se teniamo conto che le previsioni che oggi stiamo
discutendo vanno fino al 31 dicembre 2000, cioè 21 mesi da quella
tragica data, mi sembra che ci sia tutto il tempo per progettare
interventi che vadano nella direzione di attenuare l'impatto
economico negativo.
Mi sembra che non sia stata neppure organizzata una campagna
pubblicitaria per promuovere la Valdigne come un'oasi di pace e di
aria pulita; si sarebbero potute organizzare grandi manifestazioni
culturali, sportive, per esempio nel Palazzetto dello sport di
Courmayeur sottoutilizzato per dimensioni e potenzialità. Si
potevano stabilire degli interventi presso i grandi tour operators
per far sì che, nonostante la chiusura del traforo, arrivassero
comunque i turisti nella Valdigne, istituendo un apposito scalo
aereo a Malpensa o a Caselle e organizzando direttamente il
trasferimento in Valle. È nei momenti di difficoltà che deve
emergere la progettualità, scelte politiche coraggiose e
lungimiranti, anche perché è proprio in questi momenti che il
cittadino guarda all'Amministrazione e confida in un intervento
risolutorio o comunque rilevante.
L'Assessore, durante la presentazione del bilancio agli organi
di informazione, ha metaforicamente paragonato il bilancio
regionale a un ponte levatoio che permetterebbe di oltrepassare il
fossato della crisi economica, creata dalla chiusura del Traforo
del Monte Bianco.
Mi consenta una battuta, Assessore; non vorrei che questo
riferimento ai tempi medioevali porti male anche perché a quei
tempi oltre ai ponti levatoi erano purtroppo ben presenti alcuni
fenomeni come ad esempio le carestie, la diffusa povertà che mal si
addicono, metaforicamente parlando, a una previsione sulle
prospettive future di una Comunità come la nostra.
Un altro problema è quello dei mutui, quest'anno fortemente in
aumento. Potrebbe sorgere il sospetto che questo ricorso ai mutui,
al di là dell'evidenziata necessità contabile, mascheri solamente
la volontà di aumentare le entrate evitando la contrazione delle
spese dei singoli assessorati, tanto più che questo tipo di
entrata, se utilizzata, costerà cara in termini di interessi
passivi.
Per quanto concerne le spese, l'obiettivo della riduzione di
quelle di funzionamento non è stato ancora una volta conseguito; si
è passati infatti da 648 miliardi a 743 miliardi ed inoltre
dobbiamo nuovamente segnalare una forte presenza delle spese
correnti che si attestano su un 64,5 percento.
Sulle spese per investimenti mancano grossi e innovativi
progetti, siamo quindi di fronte a una scarsa progettualità e a una
generale mancanza di idee, fatto preoccupante quest'ultimo visto
che siamo ancora all'inizio di una legislatura e soprattutto stiamo
entrando nel terzo millennio. Occorrerebbe un maggiore slancio
della nostra economia che rimane, nonostante le belle parole,
fortemente assistita.
L'Amministrazione regionale continua infatti ad essere il motore
principale della nostra economia sfruttando la mancanza di una
cultura imprenditoriale; prova ne è che in Valle d'Aosta operano
personaggi che, pur essendo imprenditori, investono e rischiano il
proprio capitale solo quando hanno la certezza che i loro prodotti
saranno in parte o anche in toto acquistati dall'Amministrazione
regionale. A questo punto mi chiedo: è questo il rischio
imprenditoriale?
Se si vuole aumentare l'IRPEG e l'IVA, occorre puntare sulle
attività produttive attraverso l'attuazione di una seria formazione
professionale con opportuno collegamento fra il mondo della scuola
e quello dell'impiego, attraverso un accurato piano di politica del
lavoro e attraverso incentivi alle attività produttive, incentivi
questi che non possono e non devono essere assistenziali, ma mirati
a far crescere quella cultura imprenditoriale e industriale di cui
sentiamo fortemente la mancanza.
Siamo quindi di fronte a un ennesimo bilancio previsionale
fortemente ingessato, blindato, rigido per effetto del continuo
aumento del volume delle spese obbligatorie e incomprimibili e
della conseguente riduzione dello spazio disponibile per
concretizzare le scelte di programmazione politica in nuovi e
qualificanti interventi.
Guardando le cifre, il 98,4 percento delle risorse disponibili
di questo bilancio sono state destinate alla copertura di spese già
autorizzate dalla legislazione vigente, mentre rimane solo l'1,59
percento a disposizione dei fondi globali, quei fondi che, come
tutti sanno, rappresentano da sempre quella parte del bilancio dove
si inseriscono le idee progettuali, i punti qualificanti, gli
interventi importanti ai quali si vuole, nel corso dell'anno e del
triennio, dare attuazione con futuri provvedimenti legislativi.
Ebbene, se facciamo un'osservazione puntuale e guardiamo le
previsioni, tenendo sempre presente che siamo in presenza del
secondo bilancio di previsione di questa maggioranza che ha
presentato un anno e mezzo fa il suo programma politico
quinquennale e le confrontiamo con quelle previste nella passata
legislatura, dove vi era una maggioranza che, a parte i Verdi,
ricalcava la maggioranza attuale, occorre fare alcune
considerazioni: nel 1994, nel primo bilancio di previsione della
precedente legislatura, vi erano 158 miliardi inseriti nei fondi
globali di cui il 75 percento riguardavano i finanziamenti per
investimenti, oggi abbiamo nei fondi globali 33,4 miliardi di cui
22,7 miliardi riguardano gli investimenti: non solo è stato
dimezzato l'importo presente nei fondi globali rispetto al bilancio
di previsione dell'anno scorso dove era stato preventivato un
totale di 76 miliardi di cui 34 destinati agli investimenti, ma
addirittura in 6 anni siamo passati dai 119 miliardi previsti per
il 1994 nei fondi globali per gli investimenti ai quasi 23 miliardi
previsti per il prossimo anno.
Questo primo dato evidenzia una forte e preoccupante carenza di
idee e infatti, rispetto allo scorso anno, ci sono solo sei nuove
iniziative qualificanti.
E se andiamo a verificare questi nuovi interventi, di progetti
innovativi ce ne sono ben pochi dato che molti riprendono idee già
precedentemente evidenziate e analizzate. Basti pensare al
collegamento ferroviario Aosta-Martigny, oggetto di discussione da
diversi anni, e per il quale in modo forse simbolico è stato
stanziato per il prossimo anno solo 1 miliardo.
Si parla anche di un intervento di ripristino ambientale e
paesistico della fascia della Doire Baltée; peccato che già negli
anni '90 l'allora Assessore Pascale, aveva presentato un progetto
denominato "Piano fluviale", che qualche mese fa è stato anche
l'oggetto di una mia interpellanza.
Inoltre, se facciamo riferimento anche ad altri dati numerici,
da una parte abbiamo un miglioramento dei residui attivi, mentre
quelli passivi pari a 1.128 miliardi hanno un decremento dello 0,3
percento.
Rimane quindi stabile, in senso peggiorativo, la situazione dei
residui passivi e, facendo il rapporto fra spese correnti e spese
di investimento, si nota che queste ultime sono pari a 739 miliardi
contro i 1.346 miliardi di spese correnti. Da questi dati quindi
non emerge rispetto al passato una controtendenza che privilegi gli
investimenti alle spese correnti, anzi si acuisce il distacco fra
l'importo dei residui passivi e quello relativo agli investimenti,
tanto che si presenta il reale rischio di avere, prima o poi, i
residui passivi pari al doppio delle spese previste per gli
investimenti.
Se vogliamo almeno gradualmente cercare di invertire la
tendenza, occorre al più presto mettere mano a un processo di
delegificazione, tenuto conto che l'innumerevole massa di leggi sta
diventando sempre più una sorta di armatura che impedisce
all'Amministrazione regionale di meglio operare e di compiere
scelte nuove ed incisive. Bisogna continuare nel processo che è già
stato iniziato, e di questo diamo atto, volto a una generale
sburocratizzazione, a uno snellimento delle procedure, riducendo al
massimo tutte quelle che rallentano o impediscono un'efficace ed
efficiente azione amministrativa.
Di fatto però siamo di fronte a una situazione difficile.
L'industria valdostana non solo non riesce ad essere competitiva,
ma stenta a sopravvivere, l'edilizia è in grossa difficoltà,
l'agricoltura è soffocata dal peso di un fisco cieco e da norme
troppo restrittive incuranti dei bisogni e delle difficoltà della
nostra particolare agricoltura di montagna e il turismo, pur
essendo alla ricerca continua di nuove idee, non riesce a fare quel
salto di qualità tale da poter garantire una crescita forte e
costante del settore.
Eppure la Valle d'Aosta ha tanti soldi ed è vero, basta
osservare con un po' di attenzione il bilancio triennale per
rendersi conto che le casse regionali dispongono di numerose
risorse. Non sarebbe forse il caso di verificare con più attenzione
come vengono utilizzati questi soldi? Ribaltare il rapporto fra gli
investimenti e le spese correnti cercando di dare maggiore spazio
agli interventi qualificanti? Nel 1994 i fondi globali
rappresentavano l'11 percento delle risorse disponibili, ora sono
solamente l'1,59 percento.
Dobbiamo quindi ammettere alla luce di questo bilancio di
previsione che per il futuro della nostra collettività non si
prospetta un sostanziale grande progetto; questo significa che,
come affermato precedentemente, il nostro futuro appare tutto
orientato a una mera gestione ordinaria del bilancio, priva di
grandi progetti e di idee che potrebbero rendere fattibile e
credibile una vera crescita economica, e non solo a parole, della
nostra Comunità e questo purtroppo è il bilancio che ci porterà nel
terzo millennio, visto che il bilancio triennale non è altro che la
fotocopia, con un graduale incremento o decremento percentuale a
seconda dei vari capitoli, di quello annuale.
Questa data importante, il 2000, dovrebbe invece vederci attivi
protagonisti fra le regioni europee, ma in effetti, alla luce di
questo bilancio, senza gli strumenti e i progetti necessari per
inserirci in un tale contesto economico e sociale, rischiamo di
rimanere attardati o di partire con il piede sbagliato.
Occorre pertanto garantire al più presto un futuro produttivo e
non assistenziale alla nostra Comunità, bisogna guardare al domani
con la voglia di crescere economicamente e non solo di
sopravvivere: invece questo mi sembra un bilancio ancora una volta
redatto in previsione di una mera sopravvivenza, magari ottimale,
ma sempre e comunque sopravvivenza del sistema economico regionale,
che forse resterà a galla come è stato fino adesso, ma continuando
a rimanere sterile e poco progettuale.
Nell'illustrazione del bilancio alla stampa il Presidente della
Giunta e l'Assessore alle finanze hanno dichiarato che alcuni
progetti di un certo spessore non sono stati inseriti nel bilancio
in quanto si è in attesa di studiare gli opportuni metodi per
finanziarli. Ora non mi sento affatto di condividere tout court
tali considerazioni, basterebbe ipotizzare di essere in
un'assemblea dei soci di una società per azioni piuttosto che in
Consiglio regionale: se l'amministratore delegato dicesse alla
platea dei soci che nel bilancio di previsione non sono state
inserite le voci riguardanti alcuni grandi progetti, che la società
intende attuare, in quanto non si sono trovati ancora i mezzi per
finanziarli, seppure assicurando che i progetti si faranno, quante
possibilità avrebbe di rimanere confermato alla guida dell'azienda
e di vedere approvato il proprio bilancio? Secondo me nessuna.
Quindi non possiamo essere d'accordo con quanto è stato detto in
sede di conferenza stampa, tanto più che il bilancio regionale
rappresenta, come ha sempre dichiarato l'Assessore e come è scritto
nella documentazione che ci ha fornito, la sintesi fra azioni da
realizzare e disponibilità finanziarie previste, il momento di
individuazione delle priorità e della selezione delle iniziative e
lo strumento di programmazione dell'attività regionale in funzione
degli obiettivi indicati nel programma di legislatura.
Per concludere, consentitemi ancora una battuta: se
metaforicamente rappresentiamo l'indirizzo di scelte politiche con
una bussola e il bilancio, quindi lo strumento per attuare queste
scelte, con una cartina topografica aggiornata, questo bilancio
rigido e ingessato e privo di idee può essere rappresentato da un
viaggiatore valdostano che ha perso la bussola e la cartina
topografica aggiornata. Cammina e va avanti senza sapere dove
andare, con il rischio di tornare sui propri passi o peggio al
punto di partenza; senza la bussola che gli indichi la direzione
giusta e senza la cartina topografica aggiornata, dove sono
indicate le strade e il territorio in cui ci si sta muovendo, al
viaggiatore valdostano non resta null'altro da fare che giocare al
lotto. In questo modo contribuirà ad incrementare le entrate del
bilancio regionale e se vincerà i miliardi in palio ogni settimana,
non si sentirà più obbligato a preoccuparsi del futuro della
propria Regione, qualunque esso sia. D'altronde questa non è altro
che la logica conseguenza di un modo di agire improntato al vivere
alla giornata, lasciando che per il domani e per il futuro ci pensi
qualcun altro.
Président
La parole au Conseiller Curtaz.
Curtaz (PVA-cU)
Ieri tutti i componenti del mio gruppo
sono intervenuti nella discussione del bilancio anche con punti di
vista e argomentazioni diversi. Quindi il mio intervento di
dichiarazione di voto non avrà il pregio della sistematicità, ma mi
limiterò solo ad alcune brevi osservazioni stimolate dal dibattito
e soprattutto stimolate dalla replica del Presidente della Giunta
ieri sera.
Quattro osservazioni. La prima osservazione riguarda la
questione che ho sollevato della poca trasparenza, non formale, non
contabile, poca trasparenza politica che normalmente si impiega nel
quantificare le risorse che ci vengono trasferite dallo Stato.
Questa questione che avevo posto con l'esempio dei dieci decimi
con la constatazione che a più del 100 percento delle risorse non
si dovrebbe aver diritto, è stata affrontata dal Presidente che mi
ha gentilmente risposto, ma è stata parzialmente sviata perché il
Presidente, in luogo di entrare nel merito di questa questione, ha
detto due cose un po' scontate, cioè che questi denari e la quota
sostitutiva dell'IVA da importazione derivano da un patto
contrattuale blindato e che questa voce non è mai stata celata, è
stata sempre esternata, è contenuta nei documenti, c'è stata la
contrattazione pubblica, minimizzando così l'effetto delle
argomentazioni che ho tentato di svolgere.
Certo è sicuramente come dice il Presidente della Giunta e tra
l'altro nessuno di noi si sogna di mettere in discussione queste
cose, né si sogna di dire che occorrerebbe cancellare questo
beneficio ulteriore che ci viene assegnato.
La nostra osservazione ha solo uno scopo: che si dica la verità,
che ci sia anche una trasparenza sostanziale oltre a una
trasparenza formale perché troppo spesso in questa Regione udiamo
il piagnisteo nei confronti di Roma, invece dobbiamo avere l'onestà
di dire che con tutti i limiti? e figuriamoci se ora mi metto ad
elencare eventuali meriti dei Governi romani o di come è stata
gestita l'Italia negli ultimi 50 anni, non ci penso neanche, però
dobbiamo dire che quanto meno sotto il profilo finanziario noi
siamo trattati bene, siamo trattati benissimo. Quindi io mi auguro
che, conformemente a quanto il Presidente ha detto ieri, in una
prossima occasione dirà che lo Stato ci trasferisce quindici decimi
perché di questo si tratta. Attenzione che quindici decimi
riguardano soltanto le compartecipazioni perché poi rimangono a
parte le entrate proprie: tassa di concessione della casa da gioco,
addizionale IRPEF, IRAP. Abbiamo delle nostre entrate proprie,
abbiamo quindici decimi, dei trasferimenti dello Stato. È giusto
dire la verità, quindi dietro questa polemica garbata che si tenta
di fare non c'è nessuna dietrologia.
Seconda osservazione. Il nostro gruppo aveva posto, ne do atto
perché l'avevo posta io, in maniera non chiarissima una questione
che nella replica del Presidente è stata elusa. Invece mi sarebbe
piaciuto che su questo punto ci fosse stato un po' di
contraddittorio con il Presidente della Giunta, perché ne riconosco
in materia economica e finanziaria le doti e le capacità.
La questione era questa: la tendenza che abbiamo a vincolare
sempre di più il bilancio con decine e centinaia di leggi non
finisce via via per spolpare il bilancio? Proprio l'esempio del
collega Lanièce che si riferiva a un bilancio della Giunta del
1994-1995 in cui dice siamo passati da 170 miliardi di fondo
globale a 33 miliardi di quest'anno, ma questo è un dato che
dovrebbe far riflettere, ma non solo chi sta nei banchi
dell'opposizione io direi a maggior ragione chi ha la
responsabilità di amministrare questa Regione.
Abbiamo delle risorse che sono più o meno fisse, che saranno
probabilmente destinate a calare di poco, ma saranno destinate a
calare progressivamente quanto meno in termini reali, non in
termini nominali; continuiamo a fare delle leggi di spesa in cui
vincoliamo il nostro bilancio, spese ripetitive che avremo tutti
gli anni, è ovvio che la forbice si restringe e le possibilità di
fare degli interventi significativi si restringono. Mi sembra
un'osservazione fondata e su questo mi piacerebbe conoscere
l'opinione del Presidente della Giunta e ieri, a meno che non mi
sia distratto, non l'ho sentita.
Quello che sto dicendo mi sembra tanto vero, ed è la mia terza
osservazione, che questo bilancio, che appare un po' gonfiato dai
mutui, mutui che non è detto, dice il Presidente giustamente,
vengano utilizzati, mi fa ritenere che fra le ragioni, oltre a
ragioni di immagine per garantire le stesse entrate, eccetera, ci
sia una ragione più vera ed è quella che il ricorso al credito
garantisce in apparenza una qualche flessibilità che il bilancio
sta via via perdendo. Il bilancio è sempre più rigido, se non
avessimo la possibilità di avere le risorse dei mutui, sarebbe
ancora più rigido, perderebbe flessibilità. Si ritorna così al
discorso di prima, dell'impoverimento dovuto al fatto che la spesa
corrente, la spesa vincolata - uso dei termini impropri perché è
una materia con la quale non ho dimestichezza - la spesa
"obbligata" diventa di anno in anno più onerosa.
Da qui, a mio giudizio, la necessità di un'inversione di
tendenza, pena nel giro di qualche anno il realizzarsi di una sorta
di strozzatura.
Rischieremmo di fare la fine che noi temiamo faranno i comuni,
per venire al discorso trattato da Cottino, che tutte le risorse? -
sarà pure un federalismo un po' atipico perché nel federalismo uno
dovrebbe avere risorse proprie, far pagare le tasse e poi spendere,
qui non c'è mai nessuno che interpreti il federalismo in senso
attivo in luogo che solo ed esclusivamente passivo rispetto alla
riscossione delle imposte e dei finanziamenti - c'è il rischio
dicevo che tutte le risorse, anche nel caso dei comuni, vadano
nella direzione delle spese correnti. Questo è un male che la mia
forza politica denuncia da tempo, infatti nel passato avevamo
proposto un'altra logica politica che era quella di usare questi
anni di vacche grasse per fare interventi significativi, anziché
disperdere i soldi in mille rivoli.
Facciamo un nuovo ospedale, per ricordarne alcuni, facciamo la
ristrutturazione del Forte di Bard, facciamo degli interventi che
siano significativi invece che disperdere le nostre ingenti
risorse. Questo è un discorso fondamentale che è stato molto poco
trattato, messo in ombra dalla contingenza del bilancio da
approvare.
Una quarta osservazione, che faccio pacatamente, non per
togliermi un sassolino da una scarpa, è quella riferita al parere
del CREL. Due pagine, una pagina di premessa e una pagina di
applausi: indirizzi, premessa, applausi. Siamo contenti, l'anno
scorso c'erano solo gli applausi, non c'era neanche la premessa,
quindi siamo contenti, ma il paragone mi viene spontaneo, come
direbbe Lubrano, perché ho avuto l'ardire qualche mese fa di fare
un microscopico disegno di legge che prevedeva un finanziamento di
50 milioni, tra l'altro ci torneremo perché questa cosa da parte
della Giunta andrebbe valorizzata e, di fronte a questo mio
modestissimo disegno di legge, il CREL espresse con due lettere un
parere che era in prima battuta stroncante e poi, dopo che gli
avevo scritto dicendo che si erano sbagliati, espresse un secondo
parere. Questo per dire che c'è stata un'attenzione spropositata
rispetto a una piccolissima cosa e una rapidità e una sommarietà
sorprendenti rispetto a questo bilancio.
Chiudo la parentesi e concludo con la dichiarazione di voto che
è ovviamente contraria. C'è un punto su cui concordo con il
Presidente della Giunta e che mi porta ad esprimere un voto
contrario. Sono persuaso che il Presidente della Giunta ha ragione
quando dice che questo bilancio, come quello che lo ha preceduto, è
coerente con il programma che questa maggioranza si è data, in
effetti avevamo definito il programma di governo piatto e mediocre,
questo bilancio come quello che lo ha preceduto, è piatto ed è
mediocre.
Si dà atto che, dalle ore 10,26 alle ore 10,43, presiede il
Vicepresidente La Torre.
Presidente
La parola al Consigliere Fiou.
Fiou (GV-DS-PSE)
Il nostro gruppo voterà a favore di
questo bilancio. Anche quest'anno le considerazioni che propongo
sul bilancio di previsione per il 2000 e per il triennio 2000-2002
non possono che partire dalla presa d'atto che è stato compiuto uno
sforzo serio per costruire una proposta chiara con un occhio
attento al programma di maggioranza e ai problemi che animano
l'economia più in generale.
Diversamente dallo scorso anno il bilancio ha dovuto farsi
carico anche della situazione contingente legata al dramma del
Monte Bianco che, oltre ad aver causato gravi lutti, sta
ingenerando anche ricadute economiche negative significative.
Anch'io, come altri hanno già detto, condivido pienamente la
scelta fatta di affrontare tale situazione contingente senza
ricorrere a nuove tassazioni, senza ridurre i fondi agli enti
locali e senza tagliare gli investimenti previsti per sostenere lo
sviluppo economico dei vari settori, cosa che avrebbe avviato a
catena ripercussioni negative negli anni futuri, ricadute che si
sarebbero aggiunte agli effetti dovuti già alla chiusura del
tunnel.
Questa scelta non è di poco conto per una programmazione serena
degli interventi da finanziare, mentre la necessità indotta dalla
scelta stessa di aumentare il ricorso ai mutui può essere
recuperata in tempi accettabili senza traumi insopportabili. Tutto
ciò però succede in una fase di grandi trasformazioni e perciò
importante per ridefinire un progetto di sviluppo futuro della
nostra Regione, quindi siamo costretti a pensare anche al
reperimento delle risorse, quali settori produttivi incentivare,
quali servizi garantire.
In merito a questi temi inizio con una considerazione sulla
questione delle entrate perché mi pare di aver colto un po' di
confusione in alcuni interventi perlomeno quando vengono fatti
raffronti fra entrate e uscite tirando in ballo spese che
sosteniamo al posto dello Stato che giustificherebbero o meno il
finanziamento sostitutivo dell'IVA, eccetera.
Mi pare che ci sia in questo dibattito molta volontà di giocare
con strumentalizzazioni o con valutazioni un po' approssimative di
un tema che dovrebbe avere maggiore chiarezza.
Credo che, al di là dei sofismi e delle strumentalizzazioni, ciò
che vada messo in relazione sono due dati che io definirei
assoluti: la ricchezza che produciamo in Valle d'Aosta (che ora
rimanga tutta in Valle o esca è un fatto da approfondire) e ciò che
complessivamente consumiamo. Mi sembra che sia questo il rapporto
su cui ci dobbiamo soffermare. Quando dico ciò che consumiamo è ciò
che spendiamo noi, che spende lo Stato per mettere in piedi
iniziative e servizi in Valle. È tutto questo che va effettivamente
raffrontato. Non faccio questo ragionamento per ripetere ciò che
altri, in altro modo, hanno già detto, ma per individuare dove noi
possiamo intervenire per cercare di rendere positivo il rapporto
fra questi due valori assoluti dal quale dipende la nostra
indipendenza economica. Non travisate la mia parola indipendenza:
intendo l'equilibrio economico che la Valle d'Aosta deve comunque
ricercare perché, individuando questo equilibrio e dove intervenire
per mantenerlo, possiamo trovare anche gli spazi per superare gli
eventuali problemi di bilancio, di quel bilancio costruito con i
meccanismi attuali e con le risorse pattizie che portiamo a
casa.
Sulla produzione della ricchezza possiamo intervenire
incentivando la valorizzazione delle risorse di cui disponiamo,
direi ciò che ci mette a disposizione il nostro territorio, le
risorse umane, professionali, strutturali e incentivando lo
sviluppo dei settori che producono realmente ricchezza. Possiamo
anche intervenire per bilanciare questi due dati sulla
finalizzazione e razionalizzazione delle spese, spese per sostenere
l'incentivazione dei settori produttivi che dicevo prima, per
garantire i servizi fondamentali ai cittadini, per intervenire
laddove ci sono condizioni di disagio, di povertà e di
emarginazione.
Qualora questo rapporto ricchezza-consumi non reggesse per
motivi straordinari, contingenti dovuti a risorse più difficilmente
reperibili in terreni montani e così via, è chiaro che si deve
ricorrere alla solidarietà. In questo caso, tutto ciò lo dico in
via teorica, sarebbe interessante un approfondimento della materia
per capire se l'attuale situazione di rapporto finanziario
Regione-Stato è vicina o meno a questo equilibrio teorico.
La cosa non è semplice da verificare perché se da noi entrano
finanziamenti non direttamente conseguenti di ricchezza prodotta
localmente, sto pensando al ripianamento IVA, c'è anche la
situazione inversa della ricchezza prodotta non conteggiata, penso
all'ENEL tanto per fare un riferimento.
Tornando al rapporto entrate-uscite, riprendo quello legato ai
motivi pattizi, cioè a quello che effettivamente entra in bilancio.
Occorre riflettere sulla forte possibilità che fra i due elementi
ora si apra una forbice che potrebbe preoccupare perché l'elemento
entrate, al di là della situazione contingente della chiusura del
Monte Bianco, è legato ad avvenimenti che perlomeno ne potrebbero
fermare la crescita.
Mi riferisco a scelte che sono state fatte in campo nazionale,
ad esempio la diminuzione delle imposte dal 43 percento al 41
percento, la diminuzione della percentuale IVA sul settore
edilizio. Per fare un esempio concreto: nel settore edilizio in
Valle d'Aosta si investono 400 miliardi che vogliono dire di IVA
(il 20 percento): 80 miliardi, entrate in Regione: 72 miliardi,
vado a spanne ovviamente; il dimezzamento della percentuale dal 20
al 10 come è stato proposto porterebbe queste entrate alla Regione
da 72 a 36 miliardi con una perdita secca di 36 miliardi. Mi sono
soffermato su un esempio concreto per far capire ciò che volevo
dire.
Di fronte a questa tendenza delle entrate, che potrebbe essere
anche corretta in positivo da avvenimenti nuovi, come l'operazione
ENEL se questa andasse in porto. Vedo anche vicende di segno
diverso e faccio solo alcuni esempi. L'introduzione del comparto
unico?, al di là se questa spesa venga scaricata sugli enti locali
o meno, però la fonte da cui arrivano tutte le risorse o in cui
confluiscono tutte le risorse è comunque la Regione al di là di
aspetti marginali, l'introduzione di questo fa prevedere una
crescita di spese per il futuro abbastanza preoccupante.
Altri impegni comportano crescite di spesa in prospettiva, come
tutta una serie di leggi di settore, alcune approvate solo questi
giorni; prevedibilità di crescita delle spese per servizi
essenziali, anche se si va ragionando sul contenimento della spesa
in alcuni settori importanti dei servizi come la sanità, questo
contenimento sicuramente non ci fa pensare ad una diminuzione, ma
piuttosto ad una crescita controllata, quindi tutto questo potrebbe
anche portare alla prospettiva di un indebitamento futuro della
Regione.
A questa situazione, che richiede sicuramente attenzione, si
aggiunge un altro aspetto che ricavo dai dati forniti nella
documentazione del bilancio. Il 98,41 percento delle risorse del
bilancio va a coprire fabbisogno già definito da leggi in vigore,
determinando una grande rigidità del bilancio. Sono quasi nulli gli
spazi per le innovazioni perché le scelte politiche che determinano
queste spese sono state fatte al momento dell'approvazione di tali
leggi, scelte che potrebbero essere superate nella realtà
attuale.
Ci sono però leggi diverse, quelle che intervengono per
promuovere lo sviluppo dei vari settori produttivi, che non è detto
che abbiano perso la loro vitalità e dinamicità. Ce ne sono altre
invece che si fanno carico di problematiche di singole categorie
economiche o professionali che, pur partendo da motivazioni anche
di sostegno di attività economiche, prevedono interventi che fanno
capo a singoli e che sovente si risolvono per essere risposte di
tipo un po' corporativo. Ci sono poi leggi che rispondono ad
esigenze prioritarie, altre che si risolvono in interventi
cosiddetti "a pioggia". È in mezzo a tutto questo che dobbiamo
orientarci.
Ora una rinnovata elasticità di intervento potrebbe essere
recuperata con una serie di ripensamenti di queste leggi con lo
scopo di privilegiare gli interventi rivolti realmente a favorire
occasioni di sviluppo produttivo, rivolte perciò più a sostenere
strumenti e strutture di produzione che non ad incrementare redditi
individuali direttamente o indirettamente. Occorre cioè alle
categorie economiche fornire più servizi, più strutture che non
supporto ai redditi dei singoli. Gli interventi a sostegno dei
redditi individuali vanno indirizzati solo ai casi di bisogno.
Tutto questo ragionamento per spiegare le riserve che abbiamo
visto anche in questi giorni a votare ancora leggi che prevedono il
parziale pagamento dell'assicurazione privata del maestro di sci o
cose simili senza sottovalutare il ruolo dei maestri di sci;
l'esempio l'ho fatto perché è solo l'ultimo che mi è rimasto
impresso nella memoria, non volevo citare il golf. Bisogna uscire
dalla cultura della "mamma Regione" a cui si deve chiedere tutto
anche per soddisfare esigenze del singolo, anche quando queste
esigenze, pur rispettabili, non sono bisogni essenziali, ma qualche
volta semplici integrazioni.
Questa può essere la strada per proporre una maggiore
responsabilizzazione dell'individuo, il quale deve ricercare in sé
stesso prima di tutto gli stimoli per crescere in qualità della
vita, per partecipare alle scelte ed accedere alle risorse quando
queste sono dirette a costruire nuove occasioni di sviluppo per
tutta la Comunità e nuovi atteggiamenti culturali e sociali. In
questo senso voglio portare qualche esempio che riguarda il settore
agricolo, settore che ha una lunga storia di interventi di
assistenza a pioggia, ma anche scelte importanti e mirate alla
modernizzazione dello stesso.
È ancora un settore con molti problemi, ma è quello dal quale
provengono segnali molto importanti di trasformazione, segnali che
si vedono evidenti anche solo guardando il nostro ambiente che si
trasforma. Questi risultati sono stati possibili perché sopra la
fase dell'assistenzialismo si è innestata quella dell'impegno nel
recupero di un nuovo ruolo in agricoltura.
Si è investito nella ricerca, cosa fondamentale, unico settore
dove la Regione anche utilizzando l'Institut Agricole, ma non solo,
ha investito in questa fase importante dello sviluppo di un
settore. Questo impegno ha fatto crescere conoscenze sperimentate
nel concreto e fatto evolvere in occasione economica le stesse; sto
pensando al settore vitivinicolo, frutticolo, all'allevamento e
così via. Questo impegno ha fatto crescere tecnici, si sta cioè
consolidando un rapporto importante fra ricerca, investimenti,
produzione, innovazione, recupero ambientale, culturale e di
identità. Con ciò non voglio sottovalutare i problemi che ancora
pesano su questo settore, ma credo che ci siano potenzialità nella
strada imboccata che mi interessa evidenziare per vedere se è
possibile estendere queste logiche o qualcosa del genere in altri
settori, ad esempio nel settore industriale e nel settore turistico
dove la Regione ha una presenza forte in termini di risorse.
Credo che anche in questi settori sia possibile pensare a centri
di ricerca che stimolino crescita culturale, professionale e
imprenditoriale. Mancano in Valle d'Aosta le grandi industrie che
possono fare ricerca per conto proprio, normalmente hanno i centri
di ricerca fuori, da noi arrivano terminali che sono il momento
dell'applicazione per cui non crescono quadri, non cresce cultura
in questi tipi di settore. Penso che in questa direzione ci siano
spazi importanti anche per trovare nell'ambito di quel 98,41
percento di risorse pur vincolate occasioni importanti di
innovazione.
Si dà atto che, dalle ore 10,43, presiede il Presidente
Louvin.
Président
La parole au Vice-président La Torre.
La Torre (FA)
Signor Presidente, Assessore, colleghi,
abbiamo discusso in questi giorni un bilancio importante non solo
perché pareggia su una cifra ragguardevole di 3.026 miliardi con le
partite di giro, ma soprattutto perché segna e sottolinea la
concomitanza con un passaggio epocale, l'ingresso nel nuovo
millennio e la concretizzazione della Comunità europea con
l'applicazione dell'Euro moneta unica, realtà che modificherà per
sempre le nostre vite e le nostre abitudini.
Pensate che il bilancio del 2002 sarà non più in lire, ma in
Euro e già questo la dice lunga su quello che accadrà.
Ma pensate anche alla grande sfida che ci aspetta e a come
dovremo riposizionarci sia come Valdostani che come Regione Valle
d'Aosta in una nuova comunità di Stati che nasce oggi, ma che
sempre più diventerà Europa delle regioni.
Dignità politica, culturale e sociale, questi gli elementi che
dovranno caratterizzare lo status di cittadini valdostani per il
nuovo millennio, in poche parole capacità di evidenziare il nostro
particolarismo.
Qualcuno fuori da quest'aula potrebbe chiederci in cosa consiste
il particolarismo della Valle d'Aosta alle soglie del 2000, la
Fédération, movimento autonomista, e chi vi parla crede che sia nel
riconoscere e nell'accettare come valore fondante il diritto
all'autonomia e all'autogoverno, la storia passata e recente di
quegli uomini ed istituti che hanno consentito alla Valle d'Aosta
di esistere come realtà a sé stante che oggi si presenta come
entità culturale prevalentemente bilingue e multietnica in una sola
comunità di eguali. Una storia che si snoda lungo il filo della
vocazione all'autogoverno e che verso la metà del ventesimo secolo
si è materializzata nello Statuto speciale di autonomia nell'ambito
dello Stato italiano. Solo accedendo a un'interpretazione dinamica
e storicistica del particolarismo valdostano la nostra Comunità
potrà proiettarsi creativamente e solidamente nel futuro.
Due lingue, una sola comunità: questo oggi il nostro
particolarismo, un preciso messaggio di speranza e di concretezza
che la nostra Regione vuole e deve lanciare a quell'Europa che nel
venire avanti sta subendo i crudeli contraccolpi dei problemi
etnici e nazionali irrisolti. Francese quindi come patrimonio del
popolo valdostano e non come elemento di divisione o lingua
ideologicamente imposta o subita, ricchezza e particolarismo da
difendere come messaggio forte, aperto al confronto tra le forze
autonomiste e non solo nell'interesse della nostra Comunità.
Ma questa deve essere anche la bandiera che la nostra Regione
può innalzare con fermezza per conservare la sua specialità ed
accrescerla in uno Stato unitario che pare a fatica orientarsi
verso un'articolazione fortemente decentrata.
Affermare queste cose nel momento del bilancio vuol dire non
solo ribadire il proprio DNA di Valdostani, ma sostenere la
necessità di dispiegare al massimo tutte le potenzialità di
autogoverno del nostro Statuto speciale creando una solida base al
nostro sistema economico produttivo regionale, base che trova i
suoi presupposti più concreti nella costruzione dei bilanci
regionali.
Il bilancio, quello che si chiude, ma soprattutto quelli che si
aprono, possono e devono essere il vero strumento forte per
supportare questa crescita culturale che deve segnare la differenza
fra volere e potere, fra apparire ed essere, fra presente e
futuro.
Occorre dunque una cultura dell'autonomia, che dovrà essere in
primo luogo cultura della responsabilità e delle scelte, che sappia
coniugare i meriti con i bisogni, con una gestione delle risorse
regionali che non cada nel facile paternalismo o nella sensazione
di privilegio o delle risorse inesauribili, ma fondata su basi
etiche di responsabilità individuali e collettive utili per
risolvere ed affrontare tutti insieme nell'interesse dei Valdostani
i nodi e le sfide che ci attendono in una nuova Europa delle
regioni.
Va riconosciuto a questo bilancio la ricerca di un nuovo
equilibrio fra pubblico e privato che segna finalmente in questa
direzione un'inversione di tendenza con una presenza dell'ente
Regione meno forte nell'economia regionale che scende dal 90
percento del PIL del 1990 al 38,7 del 2000 lasciando maggiore
spazio all'iniziativa privata rompendo quindi la gabbia che vedeva
la nostra Regione ricoprire ad un tempo il ruolo di committente,
finanziatore, produttore, consumatore, creando involontariamente o
meno un modello socio-economico di benessere senza sviluppo, accuse
fra l'altro mosseci da importanti ricerche accumulate
sull'argomento e sollevate anche in quest'aula.
Ebbene, come dichiaravo all'inizio, questo bilancio consapevole
e fortemente a sostegno del programma di maggioranza deve essere
punto di riferimento per questa maggioranza non tanto per
trasparenza contabile e qualità intrinseca, ma perché deve segnare
almeno nelle intese della Fédération Autonomiste il passaggio non
solo ad un nuovo millennio, ma un salto culturale, politico e
gestionale delle risorse della Valle d'Aosta alla ricerca di
priorità ed obiettivi per la Valle del terzo millennio che
scaturiscano da un dibattito impietoso, ma costruttivo fra le forze
politiche, in particolare quelle autonomiste, i rappresentanti
delle categorie produttive e l'opinione pubblica, dibattito dal
quale devono emergere presupposti ed elementi utili per
l'impostazione dei bilanci futuri che dovranno caratterizzarsi per
grandi scelte e idee forti.
E per aiutare a nascere questo dibattito sostengo che occorre
partire da riflessioni su linee guida del sistema Valle d'Aosta,
riflessioni come l'individuazione di progetti qualificanti di ampio
respiro da realizzare anche con il concorso dei privati in
un'ottica di apertura radicale all'esterno; la razionalizzazione
conseguente all'attuale coacervo di incentivi soprattutto in chiave
di selezione e gerarchizzazione degli interventi; un'azione
determinata che si dispieghi realisticamente nel medio e lungo
termine finalizzata ad una progressiva privatizzazione
dell'economia; interventi immediati nelle regole e nei
comportamenti per separare la fase di indirizzo e controllo sui
progetti spettanti alla sfera politica da quella di attuazione e di
gestione degli stessi da affidare ad organismi e società competenti
attualmente esistenti o da istituire; la costruzione di una nuova
casa da gioco ed altro ancora senza alcuna pretesa di
esaustività.
Perché colleghi, in particolare della minoranza, solo così
facendo trasformeremo il futuro bilancio regionale da momento
rituale di dibattito finanziario in vero strumento e contenitore di
mezzi e di idee per il sostegno della nostra autonomia e per il
rilancio della Valle d'Aosta in una futura Europa trovando nuova e
rinnovata dignità come Regione Valle d'Aosta e come consiglieri
regionali al centro di un vero rinnovamento.
Con questo auspicio ed invito al confronto rivolto specialmente
alle forze autonomiste con le quali auspichiamo un percorso comune
culturale ed amministrativo fatto di grandi scelte coraggiose
all'altezza dei tempi che siamo chiamati a vivere, il nostro
movimento - le garantiamo, Signor Presidente - che sosterrà e
difenderà fino in fondo le decisioni che questa maggioranza
prenderà. Con questo auspicio il voto favorevole della Fédération
Autonomiste al bilancio regionale.
Président
La parole au Conseiller Rini.
Rini (UV)
Ho seguito con molta attenzione i vari
interventi fatti a proposito di questo importante documento
contabile, importante per la vita politica e amministrativa di
questa Regione, importante per le forze di maggioranza che possono
verificare se le linee direttrici del programma di governo sono
rispettate, importante per le forze di opposizione che in questa
occasione possono e anzi dovrebbero responsabilmente cercare di
dare il loro contributo, possibilmente costruttivo.
Come di consueto, e come previsto, si sono susseguiti i vari
interventi a favore o contro, convinti o strumentali. Ho molto
apprezzato alcune critiche che vanno nel senso di miglioramento di
alcuni aspetti e sono convinto che certi suggerimenti saranno presi
in considerazione e potranno essere di grande utilità.
Alcuni hanno fatto notare che rispetto agli anni passati non vi
sono grandi novità. Se ci fossero state, sicuramente non avremmo
rispettato il programma che appena l'anno scorso abbiamo
approvato.
Siamo ad un anno dall'inizio legislatura, possiamo verificare
che il bilancio è coerente con le linee e i programmi. Stiamo
lavorando e lavoreremo per portare a termine quanto prefissatici ad
inizio legislatura. Nel 2003 tireremo le somme e avremo fatto un
buon lavoro se, come per la passata legislatura, avremo mantenuto
le promesse.
Finora, quindi, proprio perché non vi sono novità eclatanti,
stiamo andando sulla via tracciata e questo è importante che lo
abbiano rilevato anche alcuni consiglieri di opposizione. In poche
parole hanno detto che questo è un bilancio di continuità e che
stiamo rispettando gli impegni assunti. È quasi ovvio che chi non
aveva condiviso il programma del 1998, non lo condividerà nemmeno
quest'anno in quanto portiamo avanti le linee prefissate senza
grandi novità.
Abbiamo sentito delle critiche per quanto riguarda il
trasferimento sugli enti locali e soprattutto sul fatto che le
risorse sono trasferite agli enti locali senza vincolo di
destinazione. È veramente scandalosa e penso offensiva soprattutto
nei confronti degli amministratori degli enti locali l'accusa
secondo la quale questi ultimi non sarebbero in grado di decidere e
di investire in modo autonomo, serio e responsabile per cui la
Regione dovrebbe sempre - secondo la Consigliera Squarzino -
imporre ai sindaci e ai presidenti di comunità montana come e in
quali settori spendere.
Credo, anzi sono convinto che questa non è l'autonomia che
quest'Amministrazione vuole dare agli enti locali; noi, che
pretendiamo più autonomia dallo Stato, vogliamo che i nostri enti
locali siano sempre più autonomi, meno dipendenti dalla Regione e
che possano spendere responsabilmente e in modo autonomo le risorse
che trasferiamo, risorse che, come già detto, in controtendenza a
quanto avviene a livello nazionale, abbiamo voluto incrementare per
non mettere in difficoltà le varie amministrazioni che per superare
il difficile momento avrebbero dovuto attivare dei meccanismi che
avrebbero sicuramente inciso in modo negativo, molto negativo sui
cittadini, come per esempio tagli ai servizi o aumenti dei
tributi.
È stato detto anche che questo bilancio è stato calato dall'alto
senza aver coinvolto le categorie quando il CREL, dove tutte le
categorie economiche sono presenti, ha espresso un parere più che
positivo e che ognuno di noi ha sottomano.
Molte altre affermazioni strumentali e retoriche sono state
fatte, eviterò di ripeterle anche per non dare importanza a delle
affermazioni a dir poco penose. Quello che non è tollerabile e che
sicuramente rattrista ed offende gran parte di noi è che qualcuno,
per fortuna pochi, in quest'aula, come aveva già fatto l'anno
scorso, abbia avuto il coraggio di chiamare benefici, elargizioni,
privilegi, assistenzialismo i trasferimenti statali, i famosi 500
miliardi circa che sono il frutto di un patto che ha valore
costituzionale.
Non dobbiamo dunque stupirci dei negativi apprezzamenti che
vengono da fuori Valle quando lo stesso linguaggio viene usato
addirittura in quest'aula. A quanti hanno fatto queste affermazioni
anche a nome della maggioranza dei Valdostani posso senz'altro
dire: vergogna.
La quasi totalità dei presenti in quest'aula con la quasi
totalità della popolazione è pronta a difendere con ogni mezzo
quanto giustamente ottenuto e quanto ci spetta.
Il popolo valdostano è molto paziente tant'è che non ha ancora
ottenuto dopo più di 50 anni la piena applicazione dello Statuto
speciale, ma non è certamente disposto a rinunciare a quanto
ottenuto con grandi difficoltà e certamente vuole, e noi lavoreremo
per questo, la competenza esclusiva in alcuni settori dove per il
momento abbiamo l'onore di pagare e altri l'onore di decidere.
Una serie di dati inconfutabili mettono chiaramente in evidenza
che la nostra è un'economia solida, che le risorse proprie sono in
aumento, che siamo sempre meno dipendenti economicamente da Roma e
sempre più vicini all'autosufficienza. Credo che almeno davanti ai
numeri tutti debbano concordare.
Certo, il momento è difficile, ma una gestione oculata e
responsabile delle risorse potrà far sì che la nostra Regione possa
continuare nella crescita economica intrapresa.
Sta per finire l'annuale rito del dibattito sul bilancio, non
starò a ripetervi le considerazioni che il sottoscritto e molti
altri colleghi hanno fatto e che dimostrano la bontà di questo atto
programmatorio che darà anche in un momento di difficoltà economica
alla Comunità valdostana la possibilità di continuare nella
crescita economica, culturale e sociale.
Il voto favorevole mi pare più che scontato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK