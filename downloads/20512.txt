Consiglio Regionale della Valle d'Aosta - Oggetto del Consiglio n. 522 del 7 aprile 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 522 del 7 aprile 2004 - Resoconto
OGGETTO N. 522/XII - Aumento del capitale sociale della "Società
Autostrade valdostane". (Interrogazione)
Interrogazione
Premesso:
- che la Società Autostrade Valdostane SAV S.p.A. ha
recentemente dato corso a un aumento del capitale sociale;
- che la Regione Valle d'Aosta è azionista della SAV S.p.A.
con una quota di partecipazione pari a circa il 28% del capitale
sociale;
- che la Giunta regionale, intendendo esercitare il diritto
di opzione, ha deliberato la sottoscrizione di nuove azioni,
impegnando la somma di € 3.446.809;
ciò premesso, i sottoscritti Consiglieri regionali
Interrogano
l'Assessore delegato per sapere:
1) quali ragioni hanno indotto SAV S.p.A. ad aumentare il
capitale sociale e, conseguentemente, quali motivazioni hanno
indotto la Giunta regionale a esercitare il diritto di
opzione;
2) se ci sono previsioni di investimento sul tratto
autostradale di competenza;
3) se sono stati distribuiti dividendi nel corso degli ultimi
esercizi: in caso affermativo, in quale misura ne hanno beneficiato
le casse regionali.
F.to: Tibaldi - Frassy
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Nell'interrogazione si premette che la
"Società Autostrade Valle d'Aosta", di cui la Regione ha il 28% del
capitale sociale, ha deliberato in sede assembleare un aumento di
capitale sociale e successivamente l'Amministrazione regionale,
nella figura della Giunta regionale, ha esercitato il diritto di
opzione. Ovviamente questo tipo di aumento è conseguente ad un
certo percorso e questo tipo di percorso - metto insieme le domande
nn. 1 e 2 - è collegato a tutta una serie di investimenti che la
società ha previsto di fare: ecco perché la società ha avviato già
nel corso del 2002 una serie di attività rivolte alla
presentazione, nei confronti delle autorità competenti, di un piano
di investimenti che ha al centro dei lavori di completamento del
raccordo del Gran San Bernardo e interventi nell'ambito della
sicurezza e dell'ambiente, verso il miglioramento della viabilità
di adduzione; questi sono degli interventi per più di 62 milioni di
euro. Questo ha delle conseguenze, nel senso che un piano di
investimenti così importante deve essere supportato da un piano
economico-finanziario.
Nell'ambito dei piani economici finanziari sono diverse le fonti
di copertura, innanzitutto vi è da definire l'arco temporale sul
quale plasmare il recupero e, nell'ambito di servizi autostradali,
abbiamo la necessità di definire le tempistiche della concessione,
perché sapete bene che le autostrade sono gestite in un regime di
concessione, per cui al termine della concessione le autostrade
teoricamente passano in proprietà pubblica. Con questo tipo di
investimenti la società ha chiesto una proroga della sua
concessione, che è stata stabilita nel 2032, quindi hanno definito
questo arco temporale di recupero per una serie di investimenti nel
2032; per contro vi è un rapporto che, da un lato, mette in
evidenza i recuperi di tipo economico e in questo ambito viene
previsto un percorso tariffario che nel tempo permette al
concessionario di recuperare una serie di investimenti; dall'altro,
bisogna definire le risorse proprie che il concessionario investe.
Nell'economia di questo tipo di percorso la SAV, nel proporre alle
autorità competenti questo piano di interventi, ha previsto il
raddoppio del capitale sociale, ha previsto un certo tipo di
evoluzione tariffaria per far
fronte…
(interruzione del Consigliere Tibaldi, fuori
microfono)
… certo, è un'evoluzione tariffaria
perché nel piano economico-finanziario abbiamo degli aumenti e
questi aumenti sono stati permessi dall'autorità competente - non
certo dalla Regione - che è di circa un 10% annuo; questo è un dato
acquisito.
Ricordo per onestà che la SAV si è fatta carico di importanti
interventi: il raccordo con la statale del Gran San Bernardo è
stato fatto completamente dalla SAV, una serie di interventi nei
caselli e quindi delle interferenze con le strade regionali e
statali sono stati fatti dalla SAV; quindi questo tipo di
investimento necessita in ambito societario di avere un recupero:
ecco perché la società ha predisposto questo piano
economico-finanziario e quindi nell'ambito assembleare ha previsto
il raddoppio del capitale sociale, ma questo raddoppio, deliberato
dall'Assemblea, era peraltro legittimato da un percorso che aveva
portato l'autorità competente a concedere la proroga della
concessione fino al 2032…
(nuova interruzione del Consigliere Tibaldi, fuori
microfono)
… credo fosse il 2008, però mi farò
carico di darvi l'esatta scadenza della concessione. Perché la
Regione ha sottoscritto? Ricordo che la Regione, dal punto di vista
statutario, ha la partecipazione del 28% e che, per via di norme
statutarie e parasociali, ha una possibilità importante in sede
straordinaria di avere un voto vincolante, perché tutta una serie
di deliberazioni vengono assunte con almeno il 75% dei voti
disponibili in assemblea. Ecco che la Regione, non sottoscrivendo
questo aumento di capitale, avrebbe ridotto la sua capacità di
intervento in seno all'assemblea fino a vanificare la sua
partecipazione, perché ovviamente la partecipazione ha soprattutto
obiettivi istituzionali e non di tipo speculativo.
La tratta autostradale è una tratta che ha un'importanza
notevole per il "sistema Valle d'Aosta", tanto che a questo
proposito vi annuncio che ho partecipato all'assemblea e che ho
promosso un incontro, che avremo ai primi del mese di maggio con
gli azionisti di riferimento - utilizzo il plurale perché vi
saranno il Presidente della Regione e l'Assessore Caveri -, per
mettere in atto una serie di misure che vorremmo avessero un
intervento e dei benefici diretti sulla nostra comunità. Primo:
interventi in materia tariffaria, perché se è vero che è previsto
questo tipo di evoluzione, chiederemo l'istituzione di tessere o di
"telepass", o l'utilizzo della Carte Vallée, che possa permettere
ai residenti in Valle d'Aosta di poter usufruire, perlomeno per
attività lavorative sui giorni feriali, riduzioni tariffarie;
questo non è qualcosa che ci inventiamo, ma è una cosa che
chiediamo fortemente e che crediamo di poter proporre serenamente,
senza turbare né gli interessi, né gli equilibri della società,
credo sia un obiettivo importante e alla nostra portata. Dopodiché
abbiamo l'altro tipo di obiettivo: quello di poter avere una
struttura così importante gestita compatibilmente con le esigenze
degli enti locali e con le comunità locali. Qui non vado a
scomodare interventi che ho avuto modo di leggere su barriere
antirumore, su tutta una serie di cose che qualcuno ha promosso, ma
se abbiamo un ruolo all'interno della società, abbiamo la
possibilità di seguire un certo tipo di percorso, così come abbiamo
la possibilità di intervenire su certi lavori che possono essere
fatti. Tenete conto che la nostra è una partecipazione di
minoranza, ma significativa e quindi sarà questo l'oggetto del
nostro incontro, dove Assessori e Presidente cercheranno di
rappresentare la società. Terzo obiettivo - qui credo di poter dare
parecchi elementi, ma rischio di nuovo di essere "alluvionale" -:
abbiamo tutta l'autostrada tecnologica che, parallelamente
all'autostrada, percorre la nostra Valle, perché sotto abbiamo una
serie di infrastrutture tecnologiche che possono permettere di
avere dei collegamenti sulla banda larga, collegamenti informatici,
che offrono possibilità alle realtà industriali della Valle ed
essere presenti è fondamentale, perché è vero che vi sono altre
soluzioni, ma oggi le imprese che vogliono venire in Valle vogliono
avere la possibilità di scegliere e quindi non avere un solo
gestore; ecco qual è la filosofia: avere una pluralità di offerte.
Riteniamo quindi che sia fondamentale essere presenti ed avere voce
in capitolo.
Cerco sinteticamente di rispondere anche all'ultima
domanda…
(nuova interruzione del Consigliere Tibaldi, fuori
microfono)
… è il piano degli investimenti che
ho detto, 62 milioni, ho detto nella premessa che rispondevo alle
prime due domande, quindi nel piano economico-finanziario, dove
sono stati previsti 62 milioni di interventi in ambito ambientale,
di sicurezza, di accessibilità stradale, troviamo questo tipo di
copertura.
All'ultima domanda,
"se sono stati distribuiti
dividendi…"
, rispondo "no", però
posso dare l'evoluzione del patrimonio netto, che è la somma del
capitale sociale e delle riserve, quindi il capitale proprio della
società, che dal 1993 ad oggi ha avuto un'evoluzione particolare.
Nel 1993 era 27.630 milioni di lire e nel 2002 era di 57.651
milioni di euro. Questo vuol dire che la società non ha mai
distribuito utili, li ha sempre accantonati a riserva, per cui il
nostro 28% oggi è da calcolare su 57 milioni (oltre 100 miliardi).
È chiaro che, dal punto di vista della cassa, abbiamo una liquidità
che non ha avuto una certa risposta, ma, dal punto di vista della
nostra proprietà, siamo proprietari del 28% di
questo…
(nuova interruzione del Consigliere Tibaldi, fuori
microfono)
… patrimonio netto. Se ho detto
prima che avevamo 12 milioni, abbiamo raddoppiato e abbiamo detto
24 milioni, vuol dire che tutto il resto è riserve. È una somma
algebrica, se do la somma, dico un fattore, per trovare l'altro
faccio meno, quindi 57 milioni faccio meno 24. Dopodiché vi è un
altro aspetto che devo mettere in evidenza: il discorso delle
imposte dell'esercizio, perché qui alla fine della "fiera" nessuno
tiene conto della produzione e del gettito fiscale che meno male
esiste. Le imposte dell'esercizio 2002 a bilancio e pagate erano
1.883.000, nel 2003 il bilancio approvato è di 2.936.075, quasi 6
miliardi di lire, quindi fate conto di qual è il flusso che queste
imposte portano. Fate i vostri conti sui 9/10, quindi, da un certo
punto di vista, se dovessimo fare anche il conto della gestione
delle casse, credo sarebbe un conto interessante. Tutto è
migliorabile, confidiamo molto nell'incontro dei primi di maggio,
dove la "task force" del Governo regionale andrà a perorare gli
interessi della Valle d'Aosta.
Si dà atto che dalle ore 12,28 riassume la presidenza il
Presidente Perron.
Président - La parole au Conseiller Tibaldi.
Tibaldi (CdL) - Innanzitutto chiederei all'Assessore se ha la
cortesia di farci avere il documento dal quale stava attingendo
delle informazioni in merito ai 62 milioni di investimenti che sono
distribuiti in vari ambiti, sulla base di quello che abbiamo
capito. Abbiamo capito bene? Tutto consegnato al Ministero, ci fa
piacere, perché così abbiamo modo di approfondire certe conoscenze
in merito a questa partecipazione e a questi interventi
quantificati in 62 milioni.
Per quanto riguarda il resto, come ritiene strategico la Regione
il suo ruolo nella SAV e quale importanza ha questa strategia di
appartenenza a tale società, innanzitutto lei ci parla di
partecipazione istituzionale della Regione in SAV, che non è da
ieri o da oggi che ha un 28% del capitale sociale, ma da tempo. Se
questa partecipazione istituzionale si traduce anche in quella
attenzione tariffaria che lei prima diceva, allora mi chiedo se
questa attenzione nasce da oggi e perché non poteva nascere ieri
perché, avendo il 28% della quota, che lei dice è una quota anche
importante perché le decisioni in assemblea straordinaria devono
avere il 75% del consenso dei soci… noi
con il 28% facciamo la differenza…
(interruzione dell'Assessore Marguerettaz, fuori
microfono)
… la risposta di oggi va bene, però
il 28% esisteva prima, oggi la Regione con questo aumento di
capitale testimonia una volontà di rimanerci e di rimanere per una
partecipazione istituzionale. Se questa partecipazione
istituzionale deve frenare quella che lei ha definito
"un'evoluzione tariffaria" - abbiamo memorizzato le sue parole -,
vediamo se da qui a qualche tempo questa evoluzione tariffaria, che
negli ultimi 6 mesi ha visto un aumento di due volte delle tariffe
chilometriche per quanto riguarda il tratto di
competenza… vediamo se le sue parole
avranno anche qui un seguito, perché è risaputo che il tratto
autostradale della SAV è il più caro d'Italia; di conseguenza se
questo ruolo istituzionale deve tradursi in una sorta di calmiere
nei confronti di questo aumento, vedremo se questo 28% avrà almeno
in questo caso una funzione di freno e di controllo a beneficio
della collettività, come ha detto lei, Assessore.
Il secondo passaggio è la partecipazione per quanto riguarda il
ruolo degli enti locali sul territorio che condividono un beneficio
della medesima partecipazione; cosa si intende con questo? Sappiamo
che la SAV ha diversi caselli dislocati sul territorio, che
occupano personale con diverse funzioni, vuol dire che ogni
amministrazione avrà la possibilità di designare persone
all'interno di questi caselli? Assessore, le sue risposte vaghe
lasciano spazio alle interpretazioni più diverse; come volete
coordinarvi con gli enti locali? Come state facendo a livello di
sportello unico per le attività produttive? Oppure la sportelleria
avrà altre funzioni e modalità esecutive? Ecco, interventi
strutturali… ne ha parlato, ma in
maniera molto generica. Lei ha letto quel documento, però
naturalmente quel documento contiene delle indicazioni che noi oggi
non possediamo, le possiede lei in quanto rappresenta la Regione in
quella società.
Sul terzo punto ci dice che la partecipazione in SAV ha un ruolo
importante anche sotto un altro profilo, quello tecnologico, perché
la nostra autostrada è anche un'autostrada tecnologica. Sì, più
volte siamo venuti a discutere in quest'aula di questo aspetto,
sulle tecnologie, sui cablaggi, su queste modalità di accesso
veloce alla rete. Sappiamo che Valle d'Aosta cablata è costata
diversi miliardi 12 anni fa, noi auspichiamo che sia utilizzata da
qualcuno, la volta scorsa, quando ci ha risposto, non ci ha detto
il nome di un utente di Valle d'Aosta cablata ma, a parte questo,
non pensiamo che questa rete tecnologica sia smantellata
nell'ipotesi in cui la Regione dismetta una sua partecipazione in
SAV, anche perché infatti vi sono degli accordi e delle
convenzioni.
Infine, intervenite con quasi 3,5 milioni di euro in una società
che raddoppia il capitale sociale, ma la società non poteva
attingere a quei 33 milioni di riserve esistenti che derivano da
quella differenza sul patrimonio netto che lei ci ha suggerito
adesso? Era necessario mettere altri 3,5 milioni di liquidità per
sovvenzionare delle iniziative che lei ci ha descritto a grandi
linee e che sono più promozionali che concrete? Non poteva
piuttosto attingere a del capitale che ha accumulato in questi anni
in misura alquanto significativa, perché ha detto che siamo
arrivati a 57 milioni di patrimonio netto nel 2002 di cui 33
milioni di riserve, cioè di liquidità disponibile; a lei le
conclusioni, Assessore!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK