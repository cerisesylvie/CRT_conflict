Consiglio Regionale della Valle d'Aosta - Oggetto del Consiglio n. 157 del 4 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 157 del 4 ottobre 2018 - Resoconto
OGGETTO N. 157/XV - Approvazione di mozione: "Predisposizione
di un biglietto unico elettronico per il trasporto pubblico locale
su gomma".
Fosson (Presidente) -
Punto 35 all'ordine del giorno, la
parola al consigliere Vesan per l'illustrazione.
Vesan (M5S) -
Anche su questa mozione c'è stato un
confronto con la maggioranza, quindi probabilmente proporremo prima
della votazione un emendamento.
Nel merito, la mozione nell'ambito del trasporto pubblico locale
era volta a individuare dei sistemi che permettano il pagamento di
un biglietto unico valido su tutto il trasporto pubblico locale su
gomma, destinato però a essere implementato sugli altri sistemi di
trasporto pubblico e/o condiviso. Nella nostra mozione abbiamo
evidenziato il fatto che possa essere successivamente implementato
per la ferrovia piuttosto che sull'uso del
car sharing
,
bike sharing
, eccetera.
Tutto questo s'innesta su un progetto già avviato con la legge
regionale n. 22/2016 e su una mozione già presentata e già votata
all'unanimità da questo Consiglio, sempre nel febbraio 2016, per
quello che riguarda il biglietto unificato.
La nostra mozione vorrebbe portare a fare un passo avanti in
questa direzione non limitando il biglietto unico a uno strumento
cartaceo o su tessera elettronica, ma consentendo di utilizzare in
questo ambito strumenti un po' più evoluti e un po' più rapidi: in
questo momento probabilmente il sistema di pagamento migliore, più
efficace e più immediato, è l'utilizzo dello
smartphone
tramite un'app; questo permette non solo di avere una tessera, di
fatto una carta di credito a scalare ? quello che è adesso la carta
VDA Transport ? ma di avere uno strumento grazie al quale si può
procedere direttamente al pagamento e anche di avere tutta
l'informazione relativa agli orari, al sistema tariffario e alla
possibilità di gestire gli scambi da un mezzo di trasporto
all'altro.
Sulla scorta di questo abbiamo presentato questa mozione per
impegnare l'Assessorato dei trasporti a integrare il proprio lavoro
nell'ambito della definizione del biglietto unificato grazie
all'utilizzo di strumenti di pagamento, ma anche d'informazione più
moderni rispetto a quelli che sono stati individuati nell'attuale
normativa e negli impegni già votati da questo Consiglio.
Dalle ore 17:34 assume la Presidenza la vicepresidente Emily
Rini.
Rini (Presidente) -
La parola all'assessore Restano.
Restano (AC-SA-PNV) -
Grazie, collega Vesan, per aver
presentato una mozione che mi dà l'occasione di ricordare ai
colleghi non presenti durante la scorsa legislatura come questo sia
già stato fatto per un biglietto unico elettronico che possa
consentire di utilizzare i servizi di mobilità, e non solo, in
maniera integrata. Nelle adunanze dei cinque anni passati, se n'è
parlato molto e in più di un'occasione il Consiglio Valle ha avuto
modo di esprimersi: in primo luogo il 9 aprile 2015 in merito a una
risoluzione approvata e presentata dai gruppi di ALPE, PD, Sinistra
Valle d'Aosta e UVP inerente proprio al trasporto pubblico su
gomma: si parlava della predisposizione del piano regionale dei
trasporti per favorire l'utilizzo integrato ferro/gomma e si
parlava anche di una tariffa unica; in quell'occasione si approvò
di addivenire a una corretta riorganizzazione degli orari e a una
specifica impostazione delle tariffe in modo che lo stesso tragitto
potesse essere percorso con il mezzo che meglio si addice alle
esigenze delle utenze, anche se in realtà si deve sempre tenere
conto che i costi di gestione ? quindi i corrispettivi che la
Regione paga ? sono molto differenti tra il ferro e la gomma: un
chilometro percorso con il treno costa infatti sei/sette volte di
più rispetto a un chilometro percorso con l'autobus. Sicuramente il
piano regionale dei trasporti che è in fase di elaborazione
tratterà questi argomenti importanti.
Successivamente, il 2 febbraio 2016, con la mozione n. 1788,
presentata dai gruppi Cinquestelle, ALPE e Union Valdôtaine
Progressiste, è stata richiesta la predisposizione di un'analisi di
fattibilità tecnico-economica per la realizzazione del biglietto
unico integrato; proprio in tale occasione ? se si vanno a vedere
le premesse della mozione presentata ? si parlava dell'argomento
che voi ci avete invitato a trattare oggi. Tale mozione, come da
lei detto, fu approvata dal Consiglio, ma l'approfondimento
evidenziò che, in base a un confronto con Trenitalia spa, con
l'Associazione valdostana impianti a fune e con SIC Vallée (la
società consortile che gestisce il sistema di bigliettazione degli
autobus) è emerso che i tre sistemi di bigliettazione in uso nei
diversi ambiti sono stati realizzati in tempi diversi, forniti da
aziende diverse, con finalità anche in parte differenti, e non sono
sovrapponibili e interoperabili. L'unica soluzione percorribile è
l'integrale sostituzione del sistema su gomma, anche perché il
sistema utilizzato su ferro è recente, molto più evoluto e
applicato in tutta Italia. Quindi bisogna addivenire alla
sostituzione degli apparati a bordo dei mezzi, alla sostituzione di
computer siti presso le aziende e dei
software
, per una
spesa che in primissima approssimazione si dovrebbe aggirare
attorno al milione e mezzo di euro. Peraltro questa dotazione è
ormai piuttosto datata, ha circa quindici anni di vita e non potrà
più funzionare a lungo. A inizio 2018 il produttore ha comunicato
di non essere più in grado di effettuare gli interventi sul
software
o fornire pezzi di ricambio, quindi si deve
programmare la sua sostituzione. Anche la legge regionale n.
22/2016 ha affrontato questo argomento, infatti all'articolo 1,
comma 2, lettera f) parla d'introdurre il biglietto e l'abbonamento
unico per l'accesso a tutti i mezzi di trasporto pubblico. Infatti
la bozza di programma strategico di cui abbiamo parlato in questa
adunanza riprende questo argomento ed è un capitolo apposito che
riguarda proprio il tema specifico.
Infine il decreto ministeriale del Ministero dell'industria e
dei trasporti n. 255/2016, regolamento recante "Tecniche per
l'adozione di sistemi di bigliettazione elettronica
interoperabilità nel territorio nazionale", ha definito le norme e
gli
standard
tecnici per i sistemi di bigliettazione e
all'articolo 1 e 4 parla di caricamento e validazione di prossimità
riguardo alla bigliettazione. Quindi sull'argomento c'è stata una
necessaria, doverosa ma anche corposa attività da parte di tutti i
gruppi di questo Consiglio che ne hanno fatto parte. Quindi devo
dire che il lavoro è stato costruttivo e a riguardo gli aspetti
tecnologici da lei richiamati sono noti e già individuati anche a
livello normativo.
A dire il vero, in questi ultimi anni per realizzare questo
auspicato biglietto unico più che la volontà a mancare sono state
le risorse finanziarie; la realizzazione di un sistema integrato
prevede, infatti, un investimento abbastanza cospicuo, pertanto in
fase di definizione delle necessità di bilancio per il triennio
2019/21 si è provveduto a inserire la richiesta di 500 mila euro
per gli anni 2019/20 su un capitolo apposito (Contributi per
investimenti nel settore del trasporto pubblico), confidando e
contando sul fatto che anche le aziende di trasporto dovranno fare
la loro parte.
Per iniziare ad affrontare queste tematiche, il 26 settembre
2018 si è svolto un incontro con i tecnici di una ditta, la 5T
(Tecnologie Telematica Trasporti Traffico Torino) che è una società
in house
a totale partecipazione pubblica che vede la
partecipazione della Regione Piemonte, Città di Torino, Torino
Metropoli e GTT che gestisce il biglietto integrato per il
Piemonte. Se si va sulle
slide
di presentazione di questa
società si vede di cosa si occupa, e si occupa proprio di questi
temi. Lo si è fatto per valutare ? da parte dei tecnici ovviamente,
non da parte della politica ? possibili sinergie con la Valle
d'Aosta, utilizzando la nostra società INVA per giungere a un
sistema di bigliettazione all'avanguardia e in linea con le
necessità del territorio valdostano.
Ho voluto dire questo proprio per evidenziare quanto, direi
tutti, i partiti che hanno composto il precedente Consiglio avevano
fatto.
Ora veniamo a quanto abbiamo concordato in precedenza. La
maggioranza ritiene di poter approvare la mozione, però aggiungendo
nell'impegnativa alcune parole. Nel vostro testo c'è scritto:
"impegna il governo regionale a predisporre un biglietto unico
elettronico per il trasporto pubblico locale su gomma fruibile
mediante un'app per
smartphone
", noi proponiamo di
aggiungere "o altri strumenti tecnologicamente all'avanguardia"
perché, come ci siamo detti, durante gli incontri si è parlato di
tecnologie di pagamento di prossimità, quindi con carta di credito,
con
smartphone
e con
smartwatch,
proseguendo quanto
avete proposto voi: "che possa gestire anche orari di transito e
prenotazione nonché abbonamenti o tariffe agevolate" e qui
aggiungeremmo "anche attraverso i metodi di pagamento più evoluti
senza contanti". Questa è la proposta. Se siete d'accordo, noi
siamo disposti ad approvarla.
Presidente -
La parola alla consigliera Minelli.
Minelli (IC) -
Io ho firmato con i colleghi del Movimento
5 Stelle la mozione, ritengo che la proposta dell'Assessore sia
condivisibile, chiedo però se sia possibile soltanto una piccola
variazione. Se ho capito bene, l'Assessore ha detto di aggiungere
la frase dopo "fruibile mediante un'app
smartphone
" "o altri
strumenti tecnologicamente all'avanguardia", io chiederei se si può
sostituire la congiunzione "o" con la congiunzione "e", per il
semplice fatto che uno
smartphone
è nella disponibilità
anche di persone che non sono in grado di gestire una carta di
credito, come degli studenti per esempio; la carta di credito è uno
strumento che non tutti hanno. Non è una variazione così importante
probabilmente, ma credo che vada nella direzione di una fruizione
più ampia.
Presidente -
La parola al consigliere Bertschy.
Bertschy (UVP) -
Ringrazio l'Assessore, nonostante la
situazione un po' surreale di questo Consiglio, per aver ricordato
tutto il lavoro fatto in passato. Nessuna novità particolare se non
nell'evoluzione dei sistemi informativi e delle possibilità che
vengono date. Purtroppo sono note da tempo le differenze fra il
trasporto su gomma e su rotaia; unificare i servizi non è così
semplice, fanno parte di un percorso.
Il grande problema, anche per quelli che arrivano in Consiglio
oggi, è capire quali strutture possiamo mettere a disposizione di
questi progetti, perché poi qui approviamo un sacco di risoluzioni,
un sacco di mozioni che, quando poi le ripartiamo negli uffici, le
persone che lavorano sono sempre le stesse.
Quindi un tema di riflessione che vale per tutti i gruppi: oltre
che cercare di dirci un sacco di cose interessanti, dovremmo anche
fare un ragionamento serio sul bilancio: questa mattina la
Presidente Spelgatti ha parlato di un'azione di responsabilità, ci
avviamo a una discussione del bilancio senza la maggioranza in
questo momento, e un'azione di responsabilità sarà pensare anche
all'organizzazione dell'Amministrazione regionale.
Ci sono servizi in sofferenza: la collega Certan è in assenza di
dirigenti ormai da due mesi in certi servizi. C'è da fare una
riflessione profonda, perché negli anni, a forza di sostituire una
persona ogni dieci pensionamenti, abbiamo messo in difficoltà
sicuramente il sistema.
Quindi che ci siano belle parole per i trasporti, per la
bigliettazione, per tutto quanto, ma ragioniamo su una macchina che
è oggi ferma anche sotto il profilo della produzione del lavoro che
la politica vorrebbe fargli fare. L'organizzazione dell'azienda ha
bisogno di un'attenzione particolare.
Dalle ore 17:44 assume la Presidenza il presidente Antonio
Fosson.
Fosson (Presidente) -
La parola al consigliere
Testolin.
Testolin (UV) -
Una dichiarazione di voto che va
nell'ottica di quanto ricordato, e ringrazio anch'io l'Assessore
per le sue parole che hanno riportato e ripercorso gli interventi
nel tempo sia da parte delle opposizioni che da parte di chi ha
gestito il dicastero dei trasporti e del turismo che si è comunque,
per quanto possibile, attivato nell'ottica di migliorare questo
tipo di servizio a disposizione di residenti e non, per migliorare
la fruibilità dei mezzi di trasporto.
Anch'io, come il collega Bertschy, vorrei lanciare una
riflessione profonda in merito alla necessità di programmare, e con
solerzia, le disponibilità finanziarie da destinare alle varie
iniziative, perché in questo parziale svolgimento di Consiglio
regionale abbiamo assistito a tutta una serie di prospettive che
necessitano di fondi anche importanti per dare delle risposte nei
vari settori; su determinati temi ci si trova assolutamente
d'accordo e si avrebbe intenzione di proseguire una strada comune
che porti a un efficientamento di tutta una serie di situazioni,
purtroppo bisogna fare i conti, così come lo si è fatto in passato,
con delle disponibilità finanziarie limitate, pertanto avere un
quadro e una dinamica complessiva delle intenzioni e delle
possibilità di portare avanti determinati dossier sarebbe più che
mai opportuno.
Oggi abbiamo ritirato anche delle iniziative fondamentali in
questo senso di programmazione, perché l'interlocuzione va fatta
con chi poi è, o sarà, in grado di portare avanti questo tipo di
discorso; in questo momento stiamo mettendo in campo delle buone
intenzioni, ma che rimangono tali finché non c'è una programmazione
che sia garantita da delle risorse finanziarie certe, e questo in
questo momento non è ancora arrivato per un evidente ritardo e una
negligenza da parte di chi sta governando.
Presidente -
Non ci sono interventi, pongo in votazione
la mozione, come emendata.
La votazione è aperta. La votazione è chiusa.
Comunico l'esito della votazione:
Presenti: 34
Votanti           
: 34
Favorevoli:34
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK