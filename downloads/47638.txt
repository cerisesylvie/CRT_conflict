Consiglio Regionale della Valle d'Aosta - Oggetto del Consiglio n. 3844 del 24 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3844 del 24 luglio 2024 - Resoconto
OGGETTO N. 3844/XVI - Interpellanza: "Richiesta di
attribuzione di ulteriori competenze alla Regione Valle d'Aosta
nelle materie di legislazione concorrente previste dall'articolo
117 della Costituzione che non necessitano di determinazione dei
Lep".
Bertin (Presidente) -
Riprendiamo con il punto n. 22.
Consigliere Lavy ne ha facoltà.
Lavy (LEGA VDA) -
Per chi si definisce autonomista -
quindi in questa sala tutti, quando ci fa comodo - la riforma
riguardante l'autonomia differenziata è una grandissima vittoria, e
anche per lei sicuramente, presidente Testolin, lo è, visto che già
in passato aveva risposto ad alcune iniziative e si era detto
favorevole a questo disegno di legge, che oggi è diventato
legge.
Ovvio, deve rimanere comunque l'attenzione per ciò che concerne
la definizione dei Lep e dei costi e fabbisogni standard e il fatto
che comunque la modalità di concertazione fra le Regioni a Statuto
ordinario e lo Stato non avverrebbe tramite la norma d'attuazione,
come con le Regioni a Statuto speciale; questo renderà sicuramente
la devoluzione di competenze più agile per le altre Regioni
rispetto a noi, però bisogna vedere i tanti aspetti potenzialmente
positivi anche per la nostra Regione.
Vediamo in Italia tutta una serie di critiche, attacchi forti e
richieste di referendum da parte di chi vuole mantenere lo status
quo in uno Stato centralista, e queste critiche fanno sorridere
quando arrivano evidentemente da esponenti che il testo della legge
neanche l'hanno letto, o peggio, provengono da esponenti di Regioni
a Statuto speciale, che comunque sono già un'autonomia
differenziata, basata su dei presupposti speciali, ma noi abbiamo
tutta una serie di competenze che altre Regioni non hanno, quindi
formalmente siamo già un'autonomia differenziata.
Si è sollevato poi il tema dell'incostituzionalità, e si è visto
che il presidente Mattarella non ha battuto ciglio, abbiamo visto
governatori del PD prima sostenere l'autonomia per le loro regioni
e poi, una volta approvato il testo, fare giravolta dicendo che
questa legge è pericolosa; da un lato si parla di scatola vuota,
dall'altro si dice che è una legge che spaccherebbe il Paese.
Chissà ancora quanti piagnistei dovremo sentire da qui fino a una
vera attuazione della legge, perché a oggi la legge c'è, ma non è
ancora stata attuata.
La legge sull'autonomia differenziata prevede l'attuazione
dell'articolo 116, terzo comma, della Costituzione per trasferire
(per chi vorrà, ovviamente) ventitré materie concorrenti
dell'articolo 117 terzo comma alle Regioni. Di queste ventitré
materie, nove non hanno bisogno di determinazione dei cosiddetti
Lep, cioè i livelli essenziali di prestazione e dei costi e
fabbisogni standard, che garantiranno una soglia minima di diritti
sociali e civili in tutte le Regioni.
Ecco, alcune Regioni hanno già manifestato la loro intenzione di
richiedere appunto queste competenze che sono svincolate dalla
definizione dei Lep, Veneto e Piemonte in primis, cosa che anche
come Valle d'Aosta potremmo fare.
L'articolo 11 comma 2 della legge sancisce infatti che, ai sensi
dell'articolo 10 della legge costituzionale 18 ottobre 2001 n. 3,
le disposizioni di cui alla presente legge si applicano anche nei
confronti delle Regioni a Statuto speciale e delle Province
autonome di Trento e Bolzano.
L'articolo 10 citato stabilisce che, sino all'adeguamento dei
rispettivi Statuti, le disposizioni della presente legge
costituzionale si applicano anche alle Regioni a Statuto speciale e
alle Province autonome di Trento e di Bolzano, per le parti in cui
prevedono forme di autonomia più ampie rispetto a quelle già
attribuite.
Questa appena illustrata è la cosiddetta clausola di maggior
favore.
Ora sappiamo che alcune di queste nuove materie sono già in capo
alla Regione, ed è vero che c'è in discussione anche il tema della
riforma degli Statuti speciali, ma credo che queste due strade
possano essere strade parallele da portare avanti, quindi da un
lato la riforma dello Statuto speciale, dall'altro una richiesta di
maggiori competenze.
Una Valle d'Aosta che, per esempio, avesse delle competenze sul
commercio con l'estero, mi immagino, sarebbe una Valle d'Aosta che
avrebbe solamente dei vantaggi, degli enormi vantaggi, visto che è
una Regione di frontiera.
Si chiede quindi, con quest'interpellanza, se sia intenzione
lavorare, insieme ovviamente al Governo centrale con un tavolo di
concertazione, affinché alcune materie, o tutte quelle che non
necessitano di Lep o che non siano già in capo alla Regione,
possano diventare di competenza regionale.
Presidente -
Per la risposta, il Presidente della
Regione.
Testolin (UV) -
Quest'interpellanza dimostra per certi
versi come il percorso di appiattimento e di omologazione delle
regioni sia un percorso assolutamente da attenzionare.
A beneficio di tutti, possiamo dire che le materie nel perimetro
dell'autonomia differenziata delle Regioni ordinarie sono ventitré,
e tra queste ve ne sono alcune non riferibili ai Lep, per le quali
pertanto il trasferimento può essere effettuato nei limiti delle
risorse previste a legislazione vigente.
La legge 86/2024 definisce poi tutti gli aspetti procedurali per
l'attribuzione delle ulteriori funzioni alle Regioni a Statuto
ordinario, che sono le stesse per tutte le materie, con o senza
Lep, nonché le condizioni e i vincoli, come per esempio il fatto
che il finanziamento delle funzioni trasferite dovrà essere basato
sulla compartecipazione regionale a uno o più tributi erariali e
che, in ogni caso, dall'applicazione della legge delle singole
intese non devono derivare nuovi o maggiori oneri a carico della
finanza pubblica.
Quello che più ci interessa in questo caso, però, è che la legge
86/2024 - rispetto al testo originario che stabiliva l'applicazione
della clausola di maggior favore, di cui all'articolo 10 della
legge costituzionale 3/2001 per quanto riguarda le Regioni a
Statuto speciale - prevede ora l'estensione tout court anche a
queste ultime dell'intera disciplina introdotta, compresa quella
procedurale; previsione questa che già crea alcune problematiche
non di poco conto.
Intanto sull'applicabilità alle autonomie speciali di questa
disciplina (in quanto imporrebbe delle procedure di negoziazione
diverse da quelle disciplinate costituzionalmente dai rispettivi
Statuti), per quanto ci riguarda, essa si fonda sull'articolo 48bis
dello Statuto e sulla Commissione paritetica ivi prevista.
Inoltre, altro aspetto importante, è l'analisi di queste nove
materie, che stando agli articoli di stampa, il Veneto avrebbe già
richiesto, così come anche recentemente il Piemonte.
Esse riguardano: la Protezione civile, la previdenza
complementare e integrativa, il lavoro e la vigilanza sugli ordini
professionali, l'organizzazione della giustizia di pace, le Casse
di risparmio aziende di credito regionali, il commercio con
l'estero, gli Enti di credito fondiario e agrario regionali, i
rapporti internazionali con l'Unione Europea, il coordinamento
della finanza pubblica e del sistema tributario.
Ora, rispetto a quest'elenco, s'impongono una serie di
considerazioni. Intanto bisogna capire quali materie non siano già
attribuite alla Regione dallo Statuto e dalle successive norme di
attuazione statutarie, ma non limitandosi alla loro enunciazione -
anche perché è difficile individuare il perimetro di alcune di
queste, come per esempio il lavoro e i rapporti con l'Unione
Europea - bensì alla luce della giurisprudenza costituzionale che
negli anni le ha plasmate e interpretate.
Una volta fatto questo, occorrerebbe poi decidere quali funzioni
afferenti a materie eventualmente non ancora attribuite sia
opportuno richiedere, ma non per partecipare a una gara a chi ha
più competenze, ma perché la Regione può esercitare quelle materie
o quelle funzioni in maniera più efficace ed efficiente per la
comunità valdostana.
Queste sono alcune prime considerazioni su aspetti che devono
essere chiaramente evidenziati e chiariti preventivamente, prima di
poter procedere.
Inoltre, come già detto, rispondendo all'interrogazione della
consigliera Minelli, nella negoziazione in corso nel tavolo tecnico
politico di concertazione tra le autonomie speciali e il Ministero
degli affari regionali e delle autonomie per la revisione dei punti
comuni degli Statuti speciali, si sta lavorando in particolare
sulla revisione dell'articolo 50 del nostro Statuto, per introdurre
il principio dell'intesa nel procedimento di modifica dello Statuto
speciale, per cui le modifiche allo Statuto stesso possono avvenire
solo d'intesa tra il Governo e il Consiglio regionale.
Tale previsione - per la quale auspichiamo che il Ministero per
gli affari regionali e per le autonomie crei le condizioni per
renderla evidente - costituirebbe la garanzia imprescindibile per
intraprendere un percorso bilaterale tra Regione e Stato, per
definire nuovi margini di autonomia, comprese ulteriori materie o
funzioni, che, per quanto ci riguarda, possono comunque essere già
acquisite anche nella materia di cui al terzo comma dell'articolo
117 della Costituzione, quale strumento delle norme di attuazione
ai sensi dell'articolo 48bis dello Statuto.
Pertanto la Regione prosegue l'attento monitoraggio del percorso
del regionalismo differenziato e dell'impatto dello stesso sulla
nostra autonomia, con la cautela d'obbligo, tenuto conto delle
incertezze illustrate e del concreto rischio di confusione e di
appiattimento dell'autonomia speciale rispetto all'autonomia
differenziata, che si distinguono invece per ragioni storiche,
culturali, geografiche e anche sociali.
Presidente -
Consigliere Lavy per la replica.
Lavy (LEGA VDA) -
La confusione ce la creiamo noi. È
ovvio che sono fasi delicate da gestire, però sinceramente mi
aspettavo che, almeno a livello di competenze, cioè capire quali
siano in capo alla Regione, ci fossero, un minimo, le idee un poco
più chiare, proprio perché a questo è un treno che sicuramente può
essere storico e in qualche maniera noi dobbiamo essere pronti a
sederci sopra.
Per quanto riguarda quindi questa questione delle competenze,
capire quali siano in capo alla Regione, sapendo che la
giurisprudenza è molto complessa, è il primo passo per
eventualmente poi dopo lavorare per richiedere altri tipi di
competenze che non siano già in campo adesso alla Regione.
Seconda questione è la faccenda procedurale perché, come ho
detto anche nella mia illustrazione, con l'autonomia differenziata
l'iter in evoluzione delle competenze per le Regioni a statuto
ordinario sarebbe più semplice rispetto a quello che abbiamo noi,
che appunto prevede la norma di attuazione.
Questo non significa che comunque questo tipo di percorso non
possa anche essere intrapreso tramite la norma d'attuazione.
È bene che possa essere costituito un tavolo di lavoro - magari
con il Ministro per gli affari regionali - so che già in primavera
del 2023 lei, presidente Testolin, aveva detto che c'erano delle
interlocuzioni con il ministro Calderoli per individuare in qualche
maniera degli strumenti di dialogo per superare eventualmente anche
lo strumento dell'articolo 48bis e per puntare magari più sul
discorso dell'intesa, quindi è tutto in divenire.
Le opportunità ci sono. Come ha detto lei, non è una gara a chi
ha più competenza, perché ovviamente alcune sono già in capo a noi,
altre potrebbero esserci più utili, altre invece no, però sfruttare
il fatto di essere una regione di frontiera e lavorare, per
esempio, sull'ambito del commercio internazionale per noi sarebbe
assolutamente positivo.
Sicuramente su questo tema noi continueremo a pungolare
giustamente, perché è un tema assolutamente necessario da
sviluppare e, in qualche maniera non vedo un rischio di
appiattimento delle competenze della Regione a Statuto speciale
rispetto a quelle a Statuto ordinario, perché comunque noi tutti,
da buoni autonomisti, dobbiamo solo essere contenti che altre
Regioni possano in qualche maniera avere anche competenze in più,
facendo attenzione che comunque anche noi dobbiamo avere ulteriori
competenze, sapendo attualizzare e usare meglio anche quelle che
abbiamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK