Consiglio Regionale della Valle d'Aosta - Oggetto del Consiglio n. 695 del 25 settembre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 695 del 25 settembre 1989 - Resoconto
OGGETTO N. 695/IX - ISPEZIONI EFFETTUATE DAI NUCLEI
ANTISOFISTICAZIONI PRESSO CASE DI RIPOSO PUBBLICHE.
(Interrogazione)
PRESIDENTE:
Do lettura dell'interrogazione presentata dal
Consigliere Gremmo ed iscritta al punto 8 dell'ordine del
giorno.
INTERROGAZIONE
ATTESO che notizie di stampa informano di ispezioni effettuate
dai Nuclei Antisofisticazioni presso case di riposo pubbliche (cfr.
"La Repubblica" 18 agosto pag. 17) in numero di 5 e di queste l'80%
non sarebbero state dichiarate "regolari"
PREOCCUPATO per una tale possibilità;
RICHIAMANDO, anche quale rappresentante politico della categoria
dei Pensionati valdostani, il pericolo che sussistano condizioni di
disagio per i nostri Anziani ospiti di strutture assistenziali;
INTERROGA
il Signor Presidente della Giunta e l'Assessore competente per
conoscere:
- se erano a conoscenza delle suddette ispezioni ordinate dal
Ministro napoletano del Partito Liberale Italiano Sig. De
Lorenzo;
- quali sono state le Case di riposo in cui sono avvenuti gli
accertamenti e con quali esiti;
- infine, poiché in merito a tali ispezioni, l'esponente
democristiano On. Donat Cattin ha avuto modo di fare circostanziate
dichiarazioni di stampa (cfr. "L'Espresso" 20 agosto pag. 14 e
segg.), quali sono le opinioni in merito della Giunta e
dell'Assessorato, in particolare in relazione alle seguenti frasi:
"Le ispezioni a tappeto ordinate da De Lorenzo possono essere utili
ma possono anche servire a dimostrare che il sistema è allo
sfacelo... quella di De Lorenzo potrebbe essere una nobile
operazione ma può anche essere uno strumento col quale squalificare
il sistema aprendo le porte a interessi vari: spianare la strada al
carrozzino delle assicurazioni nel settore sanitario...".
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
L'interpellanza del Consigliere Gremmo
chiede se eravamo stati preavvertiti dal Ministero delle eventuali
ispezioni nelle microcomunità per anziani e quali sono stati i
risultati di tali ispezioni.
Rispondo alla prima domanda dicendo che l'Assessorato non era
stato preventivamente avvisato delle ispezioni, perché, come è
stato detto dallo stesso Ministero, in presenza di preavviso
sarebbe come non andarne a fare alcuna. Ecco perché sono venuti a
farle all'improvviso, come già era accaduto ai vari ospedali e
quindi anche al nostro.
Le ispezioni che hanno avuto corso il 17 agosto 1989 sono state
effettuate presso le case di riposo private: "Réfuge Père Laurent"
di Aosta, "Casa di riposo Domus Pacis" di Donnas, "Piccola Casa
della Divina Provvidenza-Cottolengo" di Saint-Vincent, "Istituto
Provvidenza" di Châtillon e presso le case di riposo pubbliche
"Jean Baptiste Festaz" e "Juste Varisellaz" di Challant Saint
Victor.
Con un primo telex del 21 agosto sono stati segnalati alla
Regione i rilievi che seguono.
- Casa di riposo "Domus Pacis" di Donnas: nessun rilievo.
- Cottolengo di Saint-Vincent: detenzione di medicinali
scaduti.
- Presso le altre microcomunità: mancata prescritta
autorizzazione sanitaria sui depositi di sostanze alimentari e sui
laboratori per la preparazione delle vivande (articolo 2 della
legge n. 283 del 1962) .
Sulla necessità di tali autorizzazioni, l'Assessorato alla
Sanità ed Assistenza Sociale aveva impartito disposizioni ai
Sindaci della Valle d'Aosta ed a tutte le associazioni interessate,
con una lettera circolare del 20 luglio 1987, prot. n. 7072. Con
lettera del 30 agosto 1989, a tutti gli enti locali gestori di
comunità, centri per anziani, asili nido, collegi ed istituti, è
stata ricordata la necessità dell'autorizzazione sanitaria in
questione, che è rilasciata dal Sindaco, previa autorizzazione
dell'USL.
Successivamente, il Ministero della Sanità ha inviato un
prospetto delle merci sequestrate, con relativo importo, presso le
case di riposo ispezionate, del quale posso poi eventualmente farne
avere copia al Consigliere interrogante, ma del quale do comunque
lettura.
"Réfuge Père Laurent" (ente pubblico). Infrazioni accertate:
- articolo 2, legge n. 283 del 1962: attivazione cucina in
assenza di autorizzazione sanitaria;
- articolo 5, lettera b, legge n. 283 del 1962, in relazione al
DPR 322 del 1982: detenzione paste alimentari in sacchi aperti,
privi delle indicazioni obbligatorie di legge. Importo del prodotto
sequestrato: 122.000 lire.
Casa di riposo "Jean-Baptiste-Festaz". Infrazioni accertate:
- articolo 10, legge n. 322: detenzione succo di mandarini in
bottiglie da 1 litro, avente il termine minimo di conservazione
scaduto. Importo del prodotto sequestrato: 18.000 lire.
Casa di riposo "Domus pacis": nessun rilievo.
"Piccola Casa della Divina Provvidenza-Cottolengo" di
Saint-Vincent. Infrazioni accertate:
- articolo 443 del Codice Penale, per detenzione di medicinali
scaduti di validità. Importo del prodotto sequestrato: 60.000
lire.
Istituto "Provvidenza" di Châtillon. Infrazioni accertate:
- articolo 2 della legge n. 283: attivazione cucina in assenza
di autorizzazione sanitaria. Nessun sequestro.
Casa di riposo "Juste-Varisellaz" di Challand-Saint-Victor.
Infrazioni accertate:
- articolo 2 della legge n. 283: attivazione cucina in assenza
di autorizzazione sanitaria. Nessun sequestro;
- detenzione di confezioni di panna scadute. Importo del
prodotto sequestrato: 11.000 lire.
Questo è scritto nel telex che ci è stato inviato direttamente
dal Ministero su quanto è stato rilevato. Ci è stato anche detto in
via ufficiosa che nessun prodotto, benché privo della scadenza, era
dannoso. Questa precisazione ci può fornire una qualche
garanzia.
Non ritengo poi di dover commentare le affermazioni dell'ex
Ministro della Sanità, Donat Cattin, anche se fossi certo della
loro integrale veridicità, né quelle dell'attuale titolare del
Dicastero della Sanità.
In conclusione, posso dire che l'obiettivo della Regione è
quello di garantire un'assistenza efficiente e moderna agli
anziani, ospiti sia delle comunità pubbliche sia private. Che
questo sia l'obiettivo prioritario è dimostrato se non altro dagli
stanziamenti di fondi che annualmente vengono predisposti dalla
Regione per le trentadue case di riposo e comunità in funzione in
Valle d'Aosta e che fanno sì che la nostra Regione, stando a
recenti studi nazionali, sia quella che impegna il maggior numero
di risorse, in rapporto all'intero bilancio, nel settore degli
anziani (Rapporto "Labos" del 1987, sullo stato delle politiche
socio-assistenziali regionali in Italia.
A titolo di cronaca posso riferire che la spesa globale prevista
per il 1989 ammonta a 17,8 miliardi, 16 dei quali per le case
pubbliche ed 1,8 per le convenzioni con le case private.
PRESIDENTE:
Ha chiesto la parola il Consigliere Gremmo; ne
ha facoltà.
GREMMO (UAP):
Ringrazio l'Assessore se mi farà avere i
dati che ha letto e che confermano la mia sensazione che trattavasi
di peccatucci veniali, mentre certi giornali hanno certamente
enfatizzato. Un giornale, ad esempio, che non amo molto, anche
perché scrive notevoli inesattezze su tutto,
La Repubblica
,
ha sbattuto il mostro in prima pagina, tant'è che nel numero del 18
agosto diceva che in Valle d'Aosta erano state ispezionate 5 case
di riposo pubbliche, ma nessuna privata, mentre i dati citati
dall'Assessore sono già discordanti.
(...Interruzione dell'Assessore Lanièce...)
... Ecco, infatti. Sarebbe stata magari opportuna una
precisazione rispetto a questa inesattezza, perché, secondo me,
butta cattiva luce sulla nostra Regione, tanto più che poi il
Ministro dichiarava che al Nord ed al Sud era accaduta la stessa
cosa. Dalla risposta dell'Assessore, invece, mi sembra di capire
che qui il fenomeno è di un certo tipo, mentre in altre Regioni è
ben diverso, per cui sarebbe da puntualizzare questa circostanza.
Pertanto, la sensazione che avevo io, cioè che questi blitz hanno
molto fumo e poco arrosto, almeno per quanto riguarda la Valle
d'Aosta, è confermata da quello che ha detto l'Assessore.
Le confermo di aver preso le dichiarazioni dell'On. Donat Cattin
dall'Espresso, che ho portato qui con me in modo che lei non abbia
dubbi sulla loro veridicità. Mi spiace che lei non le commenti,
perché l'On. Donat Cattin, che non ha tanti peli sulla lingua, ha
ipotizzato delle cose non da poco, su cui sarebbe bene fare
un'attenta riflessione. Se è vero infatti che dietro questo blitz
c'è il tentativo di spianare la strada dell'opinione pubblica verso
la distinzione del servizio di medicina in tre livelli, con la
povera gente sempre più penalizzata, quello che dice l'ex Ministro
(lo cito testualmente perché non mi voglio assumere certe
responsabilità:
"Quella di De Lorenzo potrebbe essere una nobile
operazione, ma può anche essere uno strumento con il quale
squalificare il sistema, aprendo le porte a interessi vari..."
è molto grave, perché denuncia un rischio di non poco conto.
Ora, io non amo molto i liberali in assoluto, ma non amo
soprattutto i Ministri liberali che passano con facilità
dall'ecologia alla sanità, perché credo che certe competenze non si
possono inventare o improvvisare; sono rimasto preoccupato e
perplesso nel leggere questa sequela di interventi.
Mi permetto poi di fare una piccola osservazione sulla frase:
"Se avvertivamo, l'Assessorato avrebbe saputo
dell'ispezione...".
Mi sembra che essa sia offensiva, anche
perché credo che l'Assessorato, l'Assessore per primo e gli enti
istituzionali della Valle d'Aosta siano ben capaci di capire quello
che devono dire o non dire. E' grave, quindi, che qualcuno abbia
detto:
"Se avvertivamo... ci sarebbe stata una fuga di
notizie...".
Questo può capitare da altre parti, ma non è mai
capitato e, secondo me, non capita in Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK