Consiglio Regionale della Valle d'Aosta - Oggetto del Consiglio n. 3918 del 10 novembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3918 del 10 novembre 1992 - Resoconto
OGGETTO N. 3918/IX Approvazione dello schema di convenzione
per l'ampliamento ed il finanziamento di attività produttiva svolta
dall'impresa Enrietti S.p.A. - Revoca delle deliberazioni della
Giunta regionale n. 3639 del 7 aprile 1989 e del Consiglio
regionale n. 1637/IX del 28 novembre 1990.
Presidente
Do lettura del testo della
delibera:
Deliberazione Il Consiglio
- richiamata la deliberazione della Giunta regionale n. 3639 del
7 aprile 1989, ratificata con deliberazione del Consiglio regionale
n. 610/IX del 21 giugno 1989 e la propria deliberazione n. 1637/IX
del 28 novembre 1990;
- visto il parere della IV Commissione consiliare
permanente;
Delibera
1) di revocare la deliberazione della Giunta regionale numero
3639 del 7 aprile 1989 e la deliberazione del Consiglio regionale
numero 1637/IX del 28 novembre 1990;
2) di approvare, nel testo allegato, lo schema di convenzione
che sostituisce i contratti già stipulati con l'impresa Enrietti
s.p.a. per l’ampliamento ed il finanziamento di
attività produttiva in Comune di Hône;
3) di conferire alla Finaosta s.p.a. l'incarico di effettuare
l'intervento di finanziamento previsto dal paragrafo 2.1. dello
schema di convenzione allegato, da erogarsi a decorrere dall'anno
1992, dando atto che i relativi oneri graveranno sul fondo di
dotazione di cui all'articolo 9 della legge regionale 28 giugno
1982, n. 16, e successive modificazioni ed integrazioni;
4) di subordinare la stipulazione della convenzione
all'acquisizione delle certificazioni di cui alla legge 19 marzo
1990, n. 55 e successive modificazioni, recante nuove disposizioni
per la prevenzione della delinquenza mafiosa e di altre gravi forme
di manifestazione di pericolosità sociale.
Presidente
Ha chiesto di parlare l'Assessore
all'Industria, Commercio e Artigianato Mafrica, ne ha
facoltà.
Mafrica (PCI-PDS)
Una convenzione del 1989 prevedeva
che la Regione costruisse a sue spese due capannoni della
superficie totale di 3300 mq per l'ampliamento della attività
produttiva della Enrietti. In realtà, per una serie di ragioni, la
costruzione da parte della Regione non è ancora avvenuta;
l'Enrietti ha chiesto di trasformare la convenzione nel senso di
provvedere direttamente come società alla costruzione di
stabilimenti, che possano ampliare la sua attività
produttiva.
La cosa si è resa particolarmente urgente, perché in questi mesi
l'Enrietti ha firmato un contratto con la S.K.F. per produrre dei
cuscinetti a sfera, che non vengono più prodotti dalla S.K.F. ma
direttamente dalla Enrietti, che quindi ha chiesto che la
convenzione venisse trasformata.
Non c'è un maggior onere rispetto alla convenzione precedente
perché la costruzione di 3300 mq di capannone avrebbe comportato
una spesa di almeno 5 miliardi; con la convenzione attuale si
finanzia con dei mutui la parte di costruzione fino a 2,4 miliardi
e la parte degli impianti per 1,6 miliardi.
L'occupazione minima garantita viene portata a 110 unità, c'è la
previsione di una occupazione finale di 135 addetti, nel frattempo
il numero degli addetti è già arrivato a 118.
Presidente
E' aperta la discussione generale.
Ha chiesto di parlare il Consigliere Bondaz, ne ha facoltà.
Bondaz (DC)
Ho l'impressione che questa
Amministrazione viaggi un po' nel buio, o a zigzag, perché da una
parte si dice che bisogna acquisire aree per lasciare al dominio
del pubblico certe attività, dall'altra si dice diamo i soldi
direttamente al privato, così si fa il privato quello che
giustamente deve farsi.
Questo modo di comportarsi ci lascia perplessi, al di là della
situazione oggettiva della Enrietti, perché notiamo una difficoltà
di esprimere una linea di condotta valida per tutte le industrie e
per tutte le situazioni economico-finanziarie che si presentano in
Valle d'Aosta. Questo crea della confusione sia nell'operatore
privato che nell'operatore pubblico, perché una giunta, una
maggioranza sceglie una strada, la porta avanti, ma non è che ad un
certo punto sceglie una strada, poi ne sceglie un'altra a seconda
delle circostanze, altrimenti si finisce in una specie di caos
amministrativo.
D'altra parte il mutuo di 4 miliardi per poter arrivare a
venticinque unità è molto meno caro dei 50 miliardi che abbiamo
dato alla Sintax per trentacinque dipendenti, trattandosi di una
operazione per la quale sicuramente la Regione dovrà pagare delle
somme non indifferenti. Ora dico che questo modo di comportarsi non
ci convince, non ci dà contezza di una linea che può anche essere
non condivisa, ma di una linea che è zigzagante, per cui ci
asterremo su questa deliberazione. Inoltre, dal testo della
convenzione non capiamo perché tra le altre cose sia stato scritto
al punto 1.10:
"Effettuare preferibilmente nella Regione le
operazioni di sdoganamento delle merci provenienti
dall'estero"
; un minimo di coerenza avrebbe voluto che si
chiedesse alla Enrietti che gli sdoganamenti avvengano presso le
sedi doganali della Valle e non ad libitum della Enrietti, che
quindi possa fare quello che ritiene più opportuno.
Per queste ragioni ci asterremo su questa deliberazione, che
riteniamo portata avanti non secondo una ottica politica ed
economica chiara da parte della maggioranza.
Presidente
Ha chiesto di parlare l'Assessore
all'Industria, Commercio e Artigianato Mafrica, ne ha
facoltà.
Mafrica (PCI-PDS)
La convenzione con la Sintax non
riguarda trentacinque addetti, ma riguarda settantacinque occupati
residenti su un complesso di circa trecento persone, che
gradualmente diventeranno tutte persone residenti in Valle; quindi
è una operazione che ha un significato molto più ampio di quello
che il Consigliere Bondaz ha voluto ricordare.
In quanto alla linea seguita, si tratta di distinguere fra
interventi per piccole imprese e interventi per insediamenti di
grande rilievo; in questo caso la Regione si era impegnata a
costruire su terreni di proprietà della Enrietti, non sono terreni
di proprietà regionale. La linea di acquisire aree industriali è
sicuramente una linea da perseguire e queste aree vanno poi
reindustrializzate con dei programmi di un certo respiro.
Si tratta di distinguere le forme di intervento; la costruzione
diretta dello stabilimento può avere significato ed ha sicuramente
significato per stabilimenti che hanno un numero di occupati uguale
o superiore ai cento; per piccole imprese o per piccole iniziative
i tempi impiegati attualmente dalla pubblica amministrazione, che
si aggirano intorno ai tre anni, rischiano in alcuni casi di
vanificare l'intervento regionale e in questi casi è preferibile
impegnare direttamente anche la piccola impresa, che è molto più
rapida della mano pubblica nell'intervento.
Quindi l'intervento della Regione va riservato alla
programmazione delle aree industriali, agli interventi
particolarmente significativi; diventa dispersiva e frenante se
riguarda anche piccole iniziative.
Nel caso particolare, questo tipo di intervento permette alla
Enrietti di condurre a termine il contratto con la S.K.F. e di
risolvere molto più rapidamente i propri problemi, senza esborsi
particolari da parte della Regione, anzi con la trasformazione di
una spesa diretta in un finanziamento.
Presidente
Pongo in votazione la delibera in oggetto:
Esito della votazione
Presenti: 25
Votanti: 19
Favorevoli: 19
Astenuti: 6 (Beneforti, Bondaz, Chiofalo, Lanièce, Limonet e
Trione)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK