Consiglio Regionale della Valle d'Aosta - Oggetto del Consiglio n. 2049 del 30 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Programmazione
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2049 del 30 novembre 2022 - Resoconto
OGGETTO N. 2049/XVI - Inizio della discussione generale in
merito all'approvazione del Documento di Economia e Finanza
Regionale (DEFR) per il triennio 2023-2025.
Bertin (Presidente) -
Possiamo riprendere dopo la
sospensione. Chiedo ai Consiglieri di prendere posto. Siamo al
punto n. 8 dell'ordine del giorno. Illustra il documento
l'assessore Marzi a cui passo la parola.
Marzi (SA) -
Fondamentalmente, come avrete capito, mentre
i colleghi si siedono, è giusto essere presenti per permettere
anche agli altri di essere presenti a loro volta e viceversa.
Presentiamo al Consiglio un documento dalla struttura
parzialmente innovata, nell'ottica di rendere lo strumento del DEFR
maggiormente coordinato al ciclo di programmazione e maggiormente
rispondente all'assetto organizzativo suddiviso a livello
amministrativo per Assessorati e Dipartimenti, pertanto questo
documento di programmazione finanziaria risulta sintetico e per la
prima volta quantifica, laddove previsti, gli oneri finanziari che
discendono dagli obiettivi. Inoltre il documento vuole cogliere la
sfida di identificare negli obiettivi strategici le priorità su cui
dovrà concentrarsi l'attività di tutta l'Amministrazione. Un nuovo
approccio inteso a orientare l'attività amministrativa per priorità
e risultati coerente con i più moderni modelli organizzativi che
vuole costituire una risposta a un'esigenza sentita sia dalla
struttura amministrativa, sia dai cittadini. In questa nuova ottica
il DEFR a decorrere già dal 2022, ma in maniera rafforzata dal
2023, sarà reso coerente con il PIAO (Piano Integrato di Attività e
Organizzazione), con le finalità di assicurare maggiore efficienza
e trasparenza dell'attività amministrativa, migliorare la qualità
dei servizi a beneficio dei cittadini e delle imprese, procedere
alla costante e progressiva razionalizzazione e rigenerazione dei
processi.
La tendenza in atto nei documenti programmatori è orientata a
renderli più snelli e chiari per far sì che gli obiettivi siano
maggiormente quantificabili, raggiungibili e misurabili. Il DEFR
2023-2025 contiene, tra l'altro, un capitolo dedicato al PNRR,
ricorderete che questo era stato uno degli oggetti di confronto
nella discussione dell'ultimo DEFR laddove, di fatto, il PNRR -
cito quasi testualmente - "era un ospite non presente al tavolo",
di cui è stata, tra l'altro, definita la struttura di
governance
nella sua declinazione di tre assi strategici: la
transizione digitale e innovazione, la transizione ecologica,
l'inclusione sociale e il riequilibrio. Complessivamente le
strutture territoriali, Regione più Comuni, hanno espresso un
fabbisogno pari a 207 progetti per un costo complessivo stimato in
345.400.000 euro. La risposta dei Comuni valdostani rispetto alle
opportunità del PNRR ha visto, tra l'altro, tutti i Comuni
presentare almeno 1 progetto sulle 11 linee di finanziamento. La
linea relativa agli interventi per la resilienza, la valorizzazione
del territorio e l'efficienza energetica vede coinvolti e
beneficiari tutti i Comuni valdostani peraltro.
Rispetto a tale impegno del territorio, la Giunta ha deciso di
aderire alle richieste dell'Amministrazione attraverso il supporto
alla gestione dell'assistenza tecnica, che non rientra tra i
compiti degli esperti in quanto le relative spese non sono
ammissibili al PNRR, argomento questo, tra l'altro, di un incontro
dedicato con tutte le Pubbliche Amministrazioni comunali e anche
con i Coordinatori regionali. A tal fine sono state coinvolte le
società
in house
per l'assunzione a tempo determinato di
personale per supportare gli investimenti prevedendo uno
stanziamento dell'importo complessivo dal 2022 al 2026 pari a circa
4.500.000 euro.
Il DEFR - e questo, tra l'altro, è stato oggetto di specifica
sia durante la sua presentazione da parte mia, sia durante la
presentazione della definente legge finanziaria - prevede la
ricognizione delle necessità di lavori pubblici in capo alle
diverse strutture regionali. Nella tabella riepilogativa con
l'elenco dei lavori pubblici individuati si definisce il soggetto
attuatore, qualora sia diverso dal soggetto proponente, la stima
dei costi con il cronoprogramma di attuazione e il tipo di fonte di
finanziamento. Il bilancio di previsione tiene conto quindi degli
interventi inseriti nel DEFR al fine di ottimizzare l'allocazione
delle risorse in funzione della priorità di realizzazione dei
servizi tecnici già finanziati, studi preliminari e progettazione e
delle tempistiche di attuazione dell'intervento. L'inserimento di
nuovi interventi della programmazione dei lavori pubblici è
subordinato alla preventiva attribuzione di codifica nel DEFR e
alla conseguente copertura finanziaria della spesa riscontrata da
apposito capitolo di bilancio associato al codice DEFR
dell'intervento medesimo.
Le fasi sopra descritte sono gestite mediante interfaccia tra il
sistema informatico di gestione della programmazione finanziaria,
cioè il SIVAB, e quello della programmazione dei lavori pubblici,
cioè il SILP, con l'acquisizione automatizzata dei dati finanziari
di copertura della spesa a seguito della quadratura del bilancio.
Si garantisce l'allineamento tra il bilancio e il programma dei
lavori pubblici per ogni nuovo lavoro attraverso la sequenza di
associazione, codice DEFR, capitolo di spesa, codice SILP. Questo
tipo di analisi, che è un'analisi che io ho rappresentato da un
punto di vista auditivo e politico, potrebbe sembrare una strana
rivisitazione credo della lingua cuneiforme, ma a tutti gli
effetti, da un punto di vista politico-amministrativo, invece ha un
significato per quello che riguarda la trasparenza e l'innovazione
amministrativo-politica rilevantissima e, tra l'altro, è una
traduzione importante di tutta una serie di richieste che nel corso
del tempo sono arrivate da vari Consigli Valle, a partire da quelli
che chiedevano che l'elenco dei lavori pubblici fosse inserito nei
programmi di definizione programmatoria e finanziaria fino a quando
poi a tutti gli effetti l'elenco dei lavori pubblici è stato
allegato al DEFR ma, di fatto, poteva in una qualche maniera visto
che non era direttamente collegato... a tutti gli effetti sembrava
in alcuni casi un libro dei sogni. Quello che ho appena
rappresentato che, ripeto, nell'espressione di sigle piuttosto che
nella declinazione di un processo logico, razionale, amministrativo
potrebbe non essere immediatamente appetibile da un punto di vista
auditivo, invece in termini amministrativi e politici è quasi una
rivoluzione copernicana a cui si è arrivati nel corso degli ultimi
due anni facendo di fatto parlare soggetti che non si parlano
spesso ma che ringrazio tantissimo, cioè gli uffici del bilancio e
gli uffici della SUA all'interno del Dipartimento territorio.
Di seguito rappresenterò alcune sottolineature contenute nel
DEFR a cui in ogni caso necessariamente abbiamo rimandato nel corso
del tempo e sicuramente tutti quanti i colleghi hanno sicuramente
approfondito in maniera più dettagliata.
Quanto alla sezione 1, dato atto della nota situazione di
instabilità internazionale per l'economia regionale del 2021,
seppure in un quadro di complessivo miglioramento, le conseguenze
dell'emergenza sanitaria hanno ancora caratterizzato il quadro
economico e sociale regionale, la recessione di carattere globale è
stata particolarmente violenta per il sistema economico valdostano
reso più vulnerabile di altri territori in quanto caratterizzato
dagli aspetti dimensionali e dalle specializzazioni settoriali, a
partire uno per tutti da quello turistico-ricettivo, come
evidenziato al punto 1.3.4 del documento in discussione. Tuttavia,
stante questi scenari, nel 2021 il prodotto regionale avrebbe
recuperato gran parte della caduta registrata del 2020 e nel 2022
questo processo dovrebbe completarsi. Il PIL si dovrebbe pertanto
riportare nell'anno in corso sui livelli pre-pandemia attestandosi
in termini reali su di un valore pari a circa 4 miliardi e 750
milioni di euro.
Va peraltro ricordato, come già evocato in precedenti note - e
questo lo dico anche perché qui ci sono tanti colleghi che
giustamente hanno già avuto esperienze pregresse nel corso dei
lustri delle Amministrazioni passate -, che l'economia regionale,
oltre a recuperare la caduta generatasi in conseguenza della crisi
pandemica, deve ancora colmare il
gap
di crescita che si è
determinato a seguito della crisi finanziaria avviata del 2008. A
questo proposito va rilevato che in termini reali il livello di
prodotto regionale atteso per il 2022 risulterebbe inferiore di
circa l'8,5 percento rispetto a quello del 2007. D'altro canto è
utile ricordare che nel triennio immediatamente precedente
all'insorgere dell'emergenza sanitaria l'economia valdostana
procedeva con un lento recupero dopo aver attraversato sei anni
consecutivi di contrazione. La pur debole ripresa è stata poi
bruscamente interrotta dall'insorgere della pandemia, a partire dal
2021 sembrerebbe essere ripartito un nuovo percorso di crescita,
che tuttavia non ha ancora portato il prodotto sui livelli massimi
registrati appunto tra il 2007 e il 2008. Pur con delle differenze
quantitative, questa situazione accomuna la Valle d'Aosta
all'Italia. Contrariamente a quanto accaduto negli anni più
recenti, per il 2021 e ancora di più per il 2022, assume
particolare rilievo l'analisi della dinamica dei prezzi, la salita
dell'inflazione ha accelerato infatti nei primi mesi di quest'anno,
toccando in luglio il livello massimo dagli anni Ottanta... e
questa è una frase che ho ripetuto
tel quel
all'interno del
documento che stiamo analizzando, perché gli anni Ottanta sono
famosi per antonomasia per gli aspetti legati a questo tipo di
dinamiche, principalmente a causa dei forti rialzi delle quotazioni
del gas del petrolio i cui effetti sono stati solo parzialmente
attenuati dagli interventi varati dal Governo. Il settore
industriale appare essere quello più esposto all'incremento dei
costi energetici rispetto a quello dei servizi. Questo paragrafo è
stato particolarmente approfondito nel DEFR anche se gli effetti
dell'innalzamento dei prezzi sono percepiti di fatto da tutti e
sugli effetti dell'inflazione di fatto si ritornerà. Ricorderete
tutti che nell'assestamento approvato dal Consiglio regionale, a
cui hanno lavorato le competenti Commissioni, si è affrontata la
dinamica dei prezzi con il fondo triennale da 42 milioni di euro,
di cui 15 milioni di euro a cui si è data immediata copertura nel
2022, per far fronte alle maggiori spese previste, che consente la
prosecuzione delle opere pubbliche, di continuare a operare creando
sviluppo sul territorio. Si è quindi previsto un finanziamento del
fondo a copertura delle maggiori spese per l'anno 2022 nella misura
di 13.600.000 euro e per l'anno 2024 nella misura di quasi
13.400.000 euro. Ho voluto ricordare questo passaggio anche per
dare una declinazione contemporanea a quanto espresso nel DEFR
rispetto a temi che stiamo via via affrontando, non ultimo poi le
leggi che nel frattempo sono state poste in essere e finite. Dal
punto di vista demografico, secondo le stime del DEFR, i residenti
in Valle d'Aosta al 1° gennaio 2022 si riducono ulteriormente
rispetto all'anno precedente, attestandosi a poco più di 123.300
unità, con una riduzione di circa 750 residenti, meno 0,6 percento
rispetto a un anno prima. Per quanto riguarda questo tipo di tema,
ho voluto sottolinearlo anche nella relazione perché è stato un
tema, soprattutto per tutta una serie di aspetti legati soprattutto
all'istruzione, che spesso viene richiamato dal collega Caveri in
particolar modo. Per quanto riguarda il benessere sociale,
l'indagine svolta dall'Osservatorio economico e sociale evidenzia
come la pandemia abbia certamente cambiato in profondità molti
aspetti della vita quotidiana degli individui e delle famiglie e
più in generale della società e del mondo del lavoro, determinando
quindi nuovi assetti e continui cambiamenti. Queste modifiche hanno
avuto effetti naturalmente sul piano della salute, dell'istruzione,
del lavoro, dell'ambiente, dei servizi e in ultima analisi
naturalmente su tutto quanto il benessere degli individui.
Venendo al quadro tendenziale di finanza pubblica regionale
illustrato nella sezione n. 2, esso evidenzia la sostanza di
entrate nel bilancio regionale, pur a fronte delle ben note
difficoltà verificatesi a livello micro e macro economico negli
ultimi due anni presi in esame. È un elemento molto importante
anche in prospettiva che merita di essere analizzato. In
particolare è molto positivo il livello delle entrate correnti che
permette strutturalmente alla Regione di coprire tutte le spese
correnti e di poter destinare la parte restante delle risorse
correnti al finanziamento di spese per investimento. Per una
valutazione degli effetti della pandemia e della conseguente
chiusura di molte attività economiche, in particolar modo nel corso
del 2020, sul totale delle entrate regionali il confronto quindi
deve essere effettuato rispetto al dato derivante dalla media delle
entrate totali registrate nel triennio precedente, cioè quello
2017-2019, pari a 1.375 milioni di euro. Tale confronto quindi
evidenzia come non vi sia stato un effetto di contrazione delle
entrate regionali della Regione nel biennio caratterizzato dalla
pandemia in quanto il calo delle entrate tributarie è stato
compensato dai trasferimenti stradali disposti a favore delle
Regioni, proprio con l'obiettivo appunto di contrastare gli effetti
sui bilanci regionali delle minori entrate derivanti dal calo della
compartecipazione ai tributi erariali e ai tributi propri. Il
maggiore impatto della crisi economica dell'anno 2020,
caratterizzato peraltro da alcuni mesi di vero e proprio
lockdown
, si è riflesso nel rendiconto del 2021 della
Regione con riferimento alle entrate, tra l'altro, lo avevamo
richiamato proprio in presentazione del bilancio di riferimento. Il
significativo impatto negativo si è infatti verificato, come
peraltro era già stato previsto appunto nei documenti del 2021,
esercizio nel quale è stato registrato un calo delle entrate del
Titolo I sull'esercizio di quasi 49 milioni di euro rispetto al
precedente esercizio. La riduzione del Titolo 1 rispetto però alla
media del triennio 2017-2019 è stata pari a circa 56 milioni di
euro. La Regione ha sostanzialmente fronteggiato la riduzione delle
entrate derivanti dalla compartecipazione ai tributi erariali,
Titolo 1, facendo ricorso a entrate patrimoniali, Titolo 3,
inizialmente in misura straordinaria ma che stanno entrando a
regime, affermazione questa in piena coerenza con la discutenda
legge di stabilità 2023-2025. Presentando il DEFR avevamo già dato
un'anticipazione di quanto ho appena letto e, quando abbiamo
analizzato l'attuale bilancio di previsione, tra l'altro, con un
articolo dedicato - se non erro, l'articolo 3 della definenda legge
di stabilità - si è voluto nuovamente sottolineare come questo tipo
di entrate siano diventate di fatto strutturali per garantire
l'equilibrio tra entrate e spese della finanziaria regionale. Ciò è
accaduto sia nel periodo 2017/2018, sia nel periodo 2020/2021, anni
durante i quali le entrate derivanti dal rientro di fondi della
gestione speciale presso Finaosta S.p.A. sono stati iscritti in
previsione anche in corso d'anno con legge di variazione al
bilancio per finanziare interventi a sostegno del tessuto economico
e sociale. Il livello delle entrate accertate nel corso del 2022,
considerando il periodo gennaio-agosto per il quale sono
disponibili i dati è più alto rispetto allo stesso periodo
dell'anno precedente e permette pertanto di formulare una
previsione di chiusura dell'esercizio in corso superiore rispetto
al
trend
evidenziato nell'ultimo quinquennio. Tale andamento
è determinato però anche da fattori che non si possono considerare
positivi a livello regionale, anche questo abbiamo voluto
richiamarlo nella presentazione del bilancio regionale, quale
l'eccezionale incremento dei costi delle materie prime, del costo
dell'energia e la ripresa dell'inflazione.
Le previsioni di entrata per il bilancio pluriennale 2023-2025
sono state formulate però secondo le seguenti direttrici
fondamentali: per le entrate tributarie, quindi il Titolo 1,
considerando i dati e gli andamenti macro economici nazionali e
regionali e gli effetti delle norme statali e regionali sulla base
del quadro tendenziale sopra analizzato e tenendo conto della
verifica più aggiornata sull'andamento delle entrate complessive
nel corso del 2022, con le dovute attenzioni come sopra
evidenziato. Ci si attende quindi un andamento di tali entrate
decrescente nel 2024 rispetto al 2023, esercizio nel quale la
Regione percepirà l'ultima
tranche
di trasferimento per euro
45 milioni relativamente alle somme riconosciute dallo Stato per la
mancata devoluzione della compartecipazione sui versamenti delle
accise birra ed energia elettrica per il periodo 2011-2014. Per le
entrate correnti da trasferimento, il Titolo 2, tenendo conto, come
di consueto, della legislazione statale di settore e della
programmazione dei fondi europei, ma anche delle norme tributarie
che hanno ridotto la pressione fiscale e previsto dei fondi a
compensazione delle minori entrate delle Regioni e delle autonomie
speciali, in particolar modo occorre considerare che il
trasferimento statale compensativo delle minori entrate Irpef per
effetto della legge di stabilità per il 2022 è previsto solo fino
all'esercizio 2024, mentre quello compensativo della manovra IRAP,
disposta con la stessa legge di bilancio, è previsto a regime. Per
le entrate extra-tributarie, quindi il Titolo 3 della situazione
giuridico-amministrativa consolidata che genera le entrate
derivanti da beni che costituiscono il patrimonio della Regione,
nonché dalle risorse che si rendono disponibili sul fondo della
gestione speciale della Finaosta S.p.A. per effetto della
distribuzione degli utili da parte della società, della stessa
partecipata in nome e per conto di Regione. Ultimo - mi avvio a
concludere - per le entrate in conto capitale il Titolo 4 della
programmazione dei fondi europei e dei fondi derivanti dal Piano
nazionale di ripresa e resilienza e dal Piano nazionale
complementare al PNRR, cioè il PNC.
Come richiamato nella parte iniziale dell'intervento, di fatto
anche tutta la parte legata agli obiettivi divisi per Dipartimenti
e Assessorati ha avuto una connotazione completamente diversa che
viene evidenziata nella sezione n. 3 del DEFR stesso e che, per
quanto riguarda l'Assessorato che
pro-tempore
ho l'onore di
condurre, ha naturalmente una serie di obiettivi politici
rilevanti, che vanno dalla stabilizzazione per l'esenzione
dell'addizionale IRPEF nel primo scaglione, quindi quello da 0 a 15
mila euro, lo studio e le misure per gli effetti dei cambiamenti
climatici VdA, che sono assolutamente
à la page
e che, tra
l'altro, stanno connotando in particolar modo sia il 2022 per
motivi legati alla crisi idrica che tutti gli aspetti legati ai
cambiamenti climatici, le misure di mitigazione del rischio
idrogeologico in Valle d'Aosta con tutto quello che questo comporta
in maniera, ahimè, oggi frequente anche in altri territori
nazionali e poi naturalmente tutto quello che riguarda la gestione
dei piani attuativi al PNRR, le strade e i ponti soprattutto in
termini di sicurezza e tutto ciò che ha a che fare con la
cyber
security
, il
progetto bandiera
e il
data center
unico rispetto appunto a ciò che riguarda l'Agenda digitale.
Presidente -
Con l'illustrazione dell'Assessore alle
finanze, apriamo la discussione generale. Ha chiesto la parola al
consigliere Aggravi, ne ha facoltà.
Aggravi (LEGA VDA) -
Ringrazio anche l'Assessore per la
sua presentazione del documento di economia e finanza. Il DEFR, al
di là delle future prossime o meno prossime evoluzioni normative,
rappresenta il principale atto di programmazione amministrativa e
politica di un Governo regionale, spesso sottovalutato, ovvero
ridotto a mero adempimento burocratico di un'Amministrazione,
questo rappresenta invece che cosa si intenda fare nel prossimo
triennio, e non soltanto, di programmazione alla luce dell'analisi
di un quadro economico e sociale anch'esso parte integrante di
questo documento.
Il documento di economia e finanza regionale per il triennio
2023-2025 arriva non soltanto nel mezzo di una stagione politica
regionale sempre più influenzata non tanto dall'instabilità in sé,
bensì dagli effetti dell'azione di una serie di singolarità - e lo
dico nel senso scientifico del termine -, che ad oggi risultano
anche di fatto in piena attività. Un quadro che, sommato alla
globale incertezza sull'evolversi della congiuntura economica e
sociale, non permette sicuramente di poter programmare nel
dettaglio e con forte volontà politica quelle riforme piccole o
grandi di cui la Valle d'Aosta ha bisogno, ma soprattutto rischia,
come modestamente mi pare, di distrarre l'attenzione da talune
scadenze che si stanno sempre di più tristemente avvicinando e su
cui a vario grado mi soffermerò nel corso dell'intervento. In tanti
sul finire dello scorso anno sorridevano agli allarmi che qualcuno
lanciava rispetto al lento ma poi inesorabile aumento del tasso di
inflazione, una costante corsa guidata dall'aumento dei prezzi e in
alcuni casi anche per via della scarsità, ovvero dell'aumento di
domanda di certe risorse rare, nell'ambito delle componenti
relative al costo della logistica e per l'appunto dell'energia. Un
fenomeno che l'invasione dell'Ucraina da parte della Federazione
Russa nel febbraio scorso, perché quella guerra è iniziata ben
prima nel 2014, anche se in tanti oggi se lo sono dimenticati, ha
soltanto contribuito ad amplificare con i suoi effetti diretti e
indiretti, ecco dunque che l'onda lunga della crisi finanziaria,
poi economica e anche sociale del periodo 2008-2011, nonché gli
effetti della pandemia da Covid-19 con le relative declinazioni,
sommate per l'appunto alla crisi energetica e all'inflazione,
pongono noi tutti di fronte a uno scenario sempre più complesso e
complicato dal quale sembra sempre più difficile uscire. A ciò è
bene aggiungere le giuste considerazioni fatte nella parte alta del
DEFR, laddove si ricorda che il recupero in termini di prodotto
regionale è oggi sicuramente più che positivo per effetto del
rimbalzo dovuto alla ripartenza delle attività dopo la stagione dei
lockdown
, ma occorre ricordarsi che questo avviene proprio
per effetto di tale rimbalzo e non per una nuova capacità
produttiva espressa dal nostro sistema economico. Prima della
pandemia si stava con tutta difficoltà recuperando gli effetti
della già citata onda lunga della crisi della Lehman, per
semplificare, è pertanto giusto riconoscere le doti taumaturgiche
dell'attività del Governo guidato da Mario Draghi, ma bene sarebbe
farlo con concreto realismo, leggendo i numeri e le percentuali per
quelli che sono. In sintesi, possiamo dire che, con tutte le
opinioni contrastanti di sorta, abbiamo soltanto evitato un baratro
più grande di quello in cui potevamo cadere. I problemi
ante
pandemia restano per l'area Euro, per l'Italia e anche per la Valle
d'Aosta, a cui va aggiunto l'amaro condimento fatto da inflazione,
caro energia, caro materie prime e da tutto quello che chiamiamo
bonus economy
, perché costa e costerà. La prospettata
crescita della domanda interna per consumi, che dovrebbe tenere per
tutto il triennio 2023-2025, quel + 5,5 percento indicato
nell'analisi del DEFR, altro non è che una sorta di effetto di
uscita dalla forte contrazione registrata nel 2020 proprio per
effetto della pandemia (lì si parlava quasi di un - 12 percento).
Una tendenza tutt'altro che positiva se si considera l'andamento
dell'inflazione, ovvero delle problematiche di approvvigionamento
di molte materie prime o prodotti di consumo, si pensi all'ambito
dei cereali, ovvero alla scarsità di semi-conduttori e
microchip
vari, che colpisce ogni sorta di settore.
A fronte di tutto questo, e delle considerazioni che poi farò
sul lato delle dinamiche di entrata delle nostre finanze pubbliche,
c'è da tenere in forte considerazione, e in particolare mi rivolgo
agli amici che si definiscono keynesiani, quella che ormai da tempo
risulta essere una criticità non di poco conto, ovvero la drastica
riduzione degli investimenti fissi lordi di provenienza pubblica.
Nel DEFR per l'appunto viene confermato il
trend
pesantemente negativo che porta la riduzione a circa il 60 percento
nel periodo che va dal 2007 al 2019, numeri poi impietosi se
rapportati ad altre realtà di confronto. Più rassicuranti sono i
dati relativi alla popolazione delle aziende valdostane, con una
quota stabile nel tempo di circa 11 mila imprese attive; vi è però
da monitorare l'andamento delle forme giuridiche dove si registra
l'espansione del numero di società di capitali, c'è un + 4
percento. nonché di ditte individuali. Senza dubbio, come da
sempre, il numero delle nostre imprese resta indicativo sino a un
certo punto, piuttosto occorre considerare il fatto che queste sono
per lo più di micro dimensione e con un livello di capitalizzazione
spesso prossimo al minimo legale, non una cosa di poco conto. Due
dati emblematici rispetto alla resilienza - e qui volutamente
utilizzo questo termine, non a sproposito - della popolazione delle
aziende valdostane, che rimane sostanzialmente costante nel tempo.
Altri soffermeranno sicuramente le proprie analisi sull'importante
tema della crisi demografica, che, tra l'altro, è già stata oggetto
più volte di discussione in Consiglio, così come di proposte
concrete nella trattazione dello scorso bilancio da parte delle
forze di opposizione.
Un ultimo dato su cui voglio concentrare la mia attenzione
riguarda il tasso di disoccupazione, questo, a dati aggiornati,
risulta in crescita rispetto agli anni precedenti, si parla di un +
7,3 percento e in particolare maggiore rispetto a quello registrato
nella fase precedente allo scoppio della pandemia. Un dato su cui
occorre lavorare, un dato che deve preoccuparci non tanto se preso
a sé stante, bensì rispetto all'espandersi di fenomeni di
dispersione della vita sociale, permettetemi questo termine, come
quella dei
neet
, ovvero dell'aumento dell'abbandono
prematuro dei percorsi di istruzione e formazione professionale
(stiamo parlando nel 2021 del 14,1 percento). Che futuro di società
ci attende di fronte a questi numeri? Non può esserci
programmazione efficace a prescindere dall'analisi dell'andamento
delle fonti di finanziamento. Sembrerà banale forse, ma è meglio
ripeterlo, nello specifico questo DEFR considera per l'appunto
l'andamento delle voci significative del quadro macro nazionale e
regionale con particolare riferimento al quadro delle entrate
accertate nei rispettivi rendiconti annuali che vanno dal 2017 al
2021. I dati analizzati confermano nel concreto come il totale
delle entrate sia rimasto sostanzialmente costante nell'arco del
periodo oggetto di analisi, come ha detto anche il collega Marzi,
con la sola eccezione del 2019 in cui il dato risultava essere più
alto; ricordiamo che quel livello era soprattutto per effetto di
una tantum
, che pesava 25 milioni, quella relativa alla
tassa auto. Pertanto, al netto di questa situazione, la media delle
entrate nel quinquennio considerato è pari a 1 miliardo e 375
milioni: ecco il dato da cui oggi si procede per far partire il
processo di programmazione della spesa pubblica valdostana.
L'analisi fatta ci permette anche di saggiare il peso che la
pandemia e i suoi effetti hanno generato sulla nostra comunità
economica e sociale; se si considerano infatti le entrate regionali
riferite al 2020 rispetto al dato precedentemente riportato, si
nota come non vi sia stato un effetto dovuto alla contrazione delle
entrate regionali nel biennio della pandemia, in quanto il calo
delle entrate tributarie è stato di fatto compensato dai
trasferimenti statali destinati per l'appunto a contrastare gli
effetti negativi sui bilanci delle Regioni delle minori entrate
derivanti dal blocco e dalle limitazioni dovute al contrasto
dell'evento pandemico. Tali effetti si notano in particolare nel
caso di due tipologie di imposte erariali compartecipate con lo
Stato: l'IVA e le accise sui carburanti, parliamo di consumi e
trasporti. È bene, tra l'altro, ricordare come queste siano
quantificate, ai sensi delle norme di attuazione dello Statuto
speciale, sulla base del gettito dell'anno precedente, che non è
una cosa anche questa banale da considerare. Infatti nel 2021 il
calo delle entrate al Titolo 1 ha portato sull'esercizio un effetto
negativo di 49 milioni, come ci diceva l'Assessore. A fronte di
questi andamenti occorre dire che, con riferimento alla materia
fiscale, l'evento pandemico ha ulteriormente portato lo Stato
centrale a intervenire a più riprese con proprie norme anche sui
tributi regionali, in particolare parliamo di IRAP e addizionale
IRPEF (magari potessimo manovrare l'IRPEF totalmente). Questo fatto
rende oggi senza dubbio più complicato per le Regioni la
definizione di eventuali manovre fiscali proprie su queste due
tipologie di imposte. A tale
modus operandi
fanno gran parte
seguito dedicati trasferimenti sostitutivi, che, tuttavia, non
permettono di mantenere almeno nel medio periodo quel clima di
serenità amministrativa che consentirebbe di facilitare lo sviluppo
di politiche di ristrutturazione della spesa pubblica regionale di
cui la nostra realtà ha sempre più bisogno, ma su questo punto
tornerò.
Vi sono poi però due aspetti non di poco conto che occorre ben
considerare, l'IRPEF è oggi compartecipata nella misura dei dieci
decimi ed è quantificata sulla base dei versamenti effettuati nel
territorio regionale e ai versamenti effettuati con riferimento ai
soggetti passivi residenti nella nostra Regione. Tale imposta è
stata oggetto di riforma e sinceramente la riforma è stata molto
debole, se vogliamo dire, ma sappiamo come funziona in Italia, che
avrebbe dovuto favorire gli scaglioni di reddito più bassi,
prevedendo di fatto un gettito minore, con conseguente ristoro a
favore delle autonomie speciali per il periodo 2022-2024. Tuttavia
- e qui casca il naso dell'asino -, questo effetto negativo non si
è registrato nei primi otto mesi di riferimento del 2022, in
relazione ai versamenti effettuati dai soggetti passivi residenti,
mostrando invece una costanza di gettito derivante dalle pensioni.
Ciò conferma come tale gettito cresca costantemente per effetto
dell'aumento del numero di soggetti che percepiscono una pensione.
Un dato positivo per il signor Erario, in quanto è senza dubbio più
agevole tassare un reddito certo di uno incerto, ma che tanto ci
dice parimenti agli studi e ai dati demografici sulla nostra
società.
Con riferimento all'IVA per l'anno 2022, questa risulta molto
più alta, con un incremento a due cifre, non tanto per
un'improvvisa smania di consumi da parte dei Valdostani, bensì per
effetto dell'anomalo aumento dei costi energetici delle materie
prime - per gli amici questa si chiama inflazione - relativamente
all'analisi dell'andamento delle entrate regionali sempre in ottica
di dichiarazione dei presupposti degli elementi utili alla
costruzione della programmazione di questo DEFR del bilancio,
occorre poi considerare due fattori di non poca importanza: il 2023
sarà l'ultimo anno nel quale la Regione percepirà l'ultima
tranche
di trasferimento pari a euro 45 milioni sulle somme
riconosciute dallo Stato per la mancata devoluzione della
compartecipazione sui versamenti delle accise di birra ed energia
elettrica per il periodo 2011-2014; il 2025 sarà invece l'ultimo
esercizio di riferimento che beneficerà degli effetti dell'accordo
di finanza pubblica raggiunto con lo Stato il 16 novembre 2018, tra
l'altro, quello che aveva fissato in 102 milioni circa il
contributo annuo a decorrenza dal 2020, che ha previsto un
trasferimento a favore della Regione di risorse destinate agli
investimenti pari a euro 120 milioni. Tutti elementi che, sommati
alle risorse iscritte al bilancio di provenienza europea e alle
progettualità del Piano nazionale di ripresa e resilienza di cui
beneficia la nostra Regione, devono portarci a una seria
riflessione sul futuro della nostra finanza pubblica regionale.
Sono infatti molti gli elementi di entrata certi solo per un
determinato periodo di tempo, tra l'altro, in alcuni casi legati a
un passato riparto fiscale che non c'è più, combinati ad
altrettanti fattori di debolezza dell'attuale ciclo delle entrate
fiscali che derivano fattualmente da una società sempre più anziana
e meno dedita alla nascita di nuove realtà produttive che ne
possano controbilanciare significativamente il peso in termini di
gettito erariale, che rimane la fonte primaria di entrata fiscale.
È il discorso che ho fatto sulle entrate derivanti dalla tassazione
delle pensioni non è banale, pertanto dirsi oggi soddisfatti
dell'andamento delle nostre finanze pubbliche, parlo principalmente
delle entrate, così come dire in sede di bilancio di previsione, ma
su questo avremo occasione di tornarci, che l'andamento è positivo
per effetto anche soprattutto delle entrate di provenienza centrale
europea significa essere miopi rispetto al futuro che ci
attende.
Se gli elementi di incertezza finanziaria sul lato entrate
possono dirsi chiari, sul lato spese c'è tanto da fare, soprattutto
su ambiti di non poco peso per il bilancio regionale e cercherò di
concentrarmi su alcune priorità. Nel documento in esame troviamo la
seguente espressione: "il triennio 2023-2025 vede entrare nel
dettaglio la riforma dell'Amministrazione prevista dal Governo".
Non è certo la prima volta che troviamo un passaggio di questo tipo
nei documenti di programmazione regionale, ne abbiamo più volte
parlato; c'è anche chi nel recente passato ha elevato critiche e
proposte forti sulla necessità di riformare la nostra macchina
pubblica, anche dal lato della maggioranza, una macchina
amministrativa che ha un costo oggi come domani, un numero
dipendenti che, al netto delle statistiche di
réclame
che ci
vedono primeggiare in rapporto ai cittadini residenti, resta
comunque alto e soprattutto sembra non essere mai soddisfacente ai
bisogni dell'Amministrazione. Un insieme di fattori che, se
guardati dal lato della finanza pubblica, devono preoccupare non
poco, perché se, da un lato, organizziamo procedure concorsuali,
per potenziare il personale tecnico e specializzato, sempre più
necessario all'Amministrazione, conduciamo processi di analisi
della struttura organizzativa nel suo complesso, dall'altro,
teniamo conto del livello di produttività di questa grande
macchina? Consideriamo il costo attuale, quello di prospettiva,
che, di fatto, è di natura corrente e non di investimento? Lo
rapportiamo al peso del sistema delle società partecipate e degli
enti strumentali (e qui considero anche l'Azienda USL)? Insomma, al
di là dei proclami e delle possibili modifiche in termini
regolamentari, nonché di pianta organica, abbiamo idea di quanto ci
costerà tutto questo rispetto alle fonti di finanziamento, e dico
nei prossimi anni? A ciò collego la questione riguardante la tanto
agognata riforma della normativa in materia di Enti locali, così
come alle varie problematiche che riguardano questi in materia di
reclutamento del personale, dei Segretari comunali e il
mantenimento dei servizi minimi ai cittadini. Sino ad oggi abbiamo
visto rimandi, norme tampone, mai la volontà di definire una
riforma concreta, concertata con le parti interessate, che
risolvesse la situazione di crisi e di rischio, perché per la spesa
pubblica vi è un rischio in potenza non di poco conto, sempre e
solo un bel calcio al pallone e avanti. In egual modo troviamo
quale prima scheda obiettivo di questo DEFR quella inerente la
revisione del sistema della finanza locale. Ecco anche proprio in
questo caso si ha idea di dove si vuole andare? In che termini si
pensa di poter riformare il sistema della finanza locale a fronte
della debolezza che sta esprimendo questa compagine di maggioranza?
Debolezza che non permesso e non permette di poter valutare e
condurre concrete e anche coraggiose scelte in termini di
semplificazione, efficienza e direi anche risparmio della finanza
locale da poter destinare ad altri scopi meno burocratici, sempre
nell'alveo della finanza locale, per carità.
Farò una battuta che non mi attirerà certo simpatie ma
semplifica il concetto e spero che mi sia concesso farla: qualcuno
è stato e forse sarà ancora ostaggio di una seconda camera? Non me
ne vogliano i Comuni, così come i loro rappresentanti, e non me ne
voglia la Regione, così come tutti noi, ma non possiamo vivere di
sola occupazione e burocrazia pubblica. Come possiamo riformare
questo sistema se non cerchiamo prima di capire come poter costare
meno sia ai cittadini, sia a noi stessi proprio per liberare utili
risorse pubbliche da poter utilizzare per altri scopi di bilancio?
Ha senso dire che si intende modificare la tanto famosa legge 48
senza considerare al contempo che il mondo è cambiato e che forse,
prima che le logiche di riparto e trasferimento senza vincoli, è
necessario capire dove e come vogliamo mantenere servizi e presidi
del territorio, definendo un chiaro confine tra cosa fa il Comune e
cosa fa la Regione o sua emanazione varia? Senza trovare una
risposta a questa domanda, si finirà per partorire l'ennesima
riforma o modifica rattoppata e a metà e questo nella migliore
delle ipotesi.
C'è un altro aspetto su cui mi voglio soffermare prima di
concludere il mio intervento, l'avevo anche promesso all'assessore
Bertschy, da tempo le varie componenti del Consiglio politiche del
lavoro stanno trattando la forma e anche in parte la sostanza del
documento denominato "Alleanza per il lavoro di qualità", con
proposte e suggerimenti di varia natura. Sino ad oggi ho cercato di
comprendere quale potesse essere il fine ultimo di questa sorta di
impegno per il futuro, ma soprattutto quali prospettive potesse
dare al mercato del lavoro, in generale al nostro sistema
produttivo e dei servizi. Al di là di tante parole e di certi
contenuti proposti, che ritengo, per carità, rispettabili ma anche
un po' fuori luogo forse dalle finalità di questo documento, credo
che non si possa prescindere dal suo naturale collegamento al nuovo
Piano politiche del lavoro e a un orizzonte temporale ben definito
e tutt'altro che di medio e lungo periodo. Siamo noi oggi in grado
di fare previsioni che vadano oltre l'anno, il triennio al massimo
di riferimento? Io credo di no e, proprio per questo penso che, al
di là degli impegni che si prenderanno, occorrerà per l'appunto
prevedere adeguate risorse a supporto di misure concrete volte a
sostenere l'occupazione in qualsiasi forma, purché di qualità,
nonché definire nuovi meccanismi di collaborazione e incontro tra
gli operatori dei vari settori economici e sociali, con un processo
che ne consenta una periodica messa a punto e aggiornamento alla
bisogna, perché temo che andare oltre l'anno sia molto complicato a
livello di mercato del lavoro. Non possiamo più permetterci di
prendere decisioni o definire documenti ingessati e statici nel
tempo con il solo obiettivo di difendere posizioni di merito o mero
principio, e non sto solo parlando della politica ma anche di altre
componenti.
L'insieme di queste considerazioni, come ho già più volte detto,
ha un unico filo conduttore, ovvero un cammino che in sintesi
durerà sino al 2025. Rinnovo qui ogni preoccupazione e perplessità
che ho già espresso nel corso del mio intervento e mi pongo infine
una semplice e ovvia domanda che ormai si ripete da inizio
legislatura: questa compagine di maggioranza ha la forza per fare
tutto ciò o, meglio, ha la forza per individuare e sostenere alcuni
punti programmatici cardine che devono necessariamente essere
affrontati da qui al 2025? Questa compagine di maggioranza come
potrà interloquire con lo Stato centrale per definire un rinnovato
modello di ordinamento finanziario al termine di una serie di
compartecipazioni che verranno meno e di un accordo finanziario che
scadrà nel 2025? Questa compagine di maggioranza e le sue singoli
componenti hanno la forza e la coesione per dare corso alla riforma
tanto attesa dell'Amministrazione pubblica degli Enti locali?
Insomma, qual è oggi la forza di chi ci presenta questo documento
di programmazione economica e finanziaria, che al suo interno ha
non poche debolezze e ombre sul futuro della nostra amata Valle
d'Aosta?
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Iniziando quest'intervento devo ripetere
un'osservazione già formulata negli anni passati che riguarda la
tempistica di definizione e di approvazione del DEFR. Ho letto sui
giornali che sabato scorso, al Congresso di Stella Alpina, la nuova
Presidente del movimento, a cui faccio i miei più sinceri auguri,
con un impulso di generosità verso la maggioranza regionale ha
detto che DEFR e bilancio sono stati presentati nei tempi previsti.
È vero per il bilancio, e ci mancherebbe fosse diversamente, ma non
è così per il DEFR. Come del resto sanno alcuni Consiglieri che
hanno lunga esperienza in quest'aula, il DEFR non è sempre
esistito, è stato introdotto nel 2016 a seguito di una disposizione
normativa statale. Ai sensi di legge il DEFR regionale dovrebbe
essere approvato entro il mese di giugno, con largo anticipo
rispetto alla definizione e alla predisposizione del bilancio,
perché la manovra di bilancio dovrebbe basarsi proprio sugli
orientamenti politici definiti dal DEFR ed è ciò che fa la
maggioranza delle Regioni. Siamo quindi al settimo anno da quando è
stato previsto questo documento e in Valle d'Aosta da sette anni la
disposizione di legge che prevede l'approvazione in estate non
viene rispettata. Quest'anno non coincide per onor del vero con il
bilancio ma siamo comunque praticamente a dicembre, alla fine
dell'anno, il che significa che fra la discussione e l'approvazione
del DEFR e la successiva elaborazione del bilancio non c'è un nesso
diretto. Il DEFR è semplicemente considerato, e mi riallaccio anche
a quanto detto nell'intervento precedente dal collega Aggravi, uno
dei documenti obbligatori della manovra di bilancio ma non il
documento che precede e ispira il bilancio stesso. Ovviamente le
giustificazioni non mancano, c'è anche tutta una terminologia
giustificatoria per argomentare il mancato rispetto della
tempistica. Il DEFR e il bilancio del 2019 discussi a dicembre 2018
- sono andata a rileggere i resoconti - vennero definiti "del
ribaltone" visto che si era appena passati da una Giunta leghista
con presidenza Spelgatti a una coalizione più variopinta con
presidente Fosson. Nel 2020, con discussione a dicembre 2019 ma
approvazione - ce lo ricordiamo - a fine gennaio 2020, a cavallo
con febbraio, abbiamo avuto un DEFR e un bilancio definiti "di
emergenza", nel mezzo di una grave crisi politica sfociata poi
nello scioglimento anticipato del Consiglio. Per quello del 2021,
discusso a dicembre 2020, la parola chiave fu "DEFR e bilancio
tecnico" predisposto in assenza di un Governo pienamente operativo
e arrivato in discussione subito dopo le elezioni regionali. Per il
DEFR e bilancio 2022, discussi a dicembre 2021, si era parlato di
transizione. Ora per il 2023 il DEFR viene discusso praticamente a
dicembre 2022, considerato che oggi siamo al 30 di novembre, e come
possiamo definirlo questo documento? Io propongo "DEFR e bilancio
dell'incertezza" vista la situazione che stiamo vivendo. È pur vero
che la scadenza di giugno non è tassativa, lo sappiamo, non ci sono
delle sanzioni in questo senso, ma è un sollecito che viene dal
legislatore per programmare, per fare bene e per non procedere a
spanne. Il problema è che noi non abbiamo ancora assunto una
cultura della programmazione e snobbiamo gli atti programmatori per
concentrarci sulla gestione dell'immediato, del contingente,
dell'urgenza, mi ricordo che l'anno scorso ci si è soffermati su
questo, che è un modo, a mio avviso, di fare politica e
amministrazione sbagliato. È sconsolante quindi il fatto che il
DEFR da strumento fondamentale e centrale di programmazione sia
ridotto a un adempimento burocratico di una legge dello Stato.
Fatta questa premessa di metodo, vorrei fare alcune
considerazioni sulla struttura del DEFR 2023-2025. È stato detto in
apertura dall'Assessore: "la struttura quest'anno è cambiata,
soprattutto è cambiata la sezione terza, quella centrale, più
importante, che contiene gli obiettivi strategici da perseguire nel
triennio". A pagina 101 - ma poi l'ha detto anche l'Assessore poco
fa - si afferma che il cambiamento è intervenuto per avere un
documento di programmazione finanziaria più sintetico e che per la
prima volta il DEFR quantifica gli oneri finanziari che difendono
dagli obiettivi. Che sia più sintetico non lo direi, perché le
pagine del DEFR, rispetto a quello dello scorso anno, sono quasi
raddoppiate, ma è vero che ci sono delle schede per ogni obiettivo
con le quantificazioni finanziarie e, oltre a queste schede
sicuramente opportune, c'è anche un altro cambiamento strutturale.
Gli ultimi due DEFR approvati dal Consiglio avevano come
riferimento degli obiettivi l'attuazione del programma di Governo,
ora questo concetto non c'è più, è scomparso e si è passati a
identificare un paio di obiettivi per Dipartimento, secondo una
divisione rigida per Assessorati e appunto Dipartimenti e in
Commissione ci è anche stato spiegato che sono stati scelti due
obiettivi per Dipartimento. Ma la cosa rilevante che noi notiamo è
però un'altra, cioè che non c'è più in queste schede un ancoraggio
al programma di governo, anche perché questo programma di governo
c'era a ottobre 2020 ma poi, per varie ragioni, è stato
accantonato. Riprenderò quest'argomento alla fine citando alcune
affermazioni fatte dal Presidente in occasione della discussione
del DEFR dello scorso anno. Questo però della scomparsa di un
programma di maggioranza di governo è un dato politico importante,
quindi non abbiamo più gli obiettivi prioritari del Governo
regionale ma trentasei obiettivi strategici dei Dipartimenti.
Una prima osservazione che si può fare su questa struttura è la
disomogeneità del documento, faccio un solo esempio: la Presidenza
della Regione ha uno spazio minimo nel DEFR, è una parte scarna,
c'è meno di una pagina, esattamente tre quarti di pagina di
relazione e quattro obiettivi. Per contro l'Assessorato dei beni
culturali e del turismo ha invece una relazione di ben sette pagine
a cui seguono poi quattro obiettivi, quindi non vediamo una
corrispondenza tra il peso reale delle due strutture. Ci sono poi
delle sovrapposizioni di temi: ad esempio, c'è un obiettivo
indicato dall'Assessorato delle finanze e opere pubbliche, che è lo
studio dei cambiamenti climatici e gli effetti sul territorio, ma
questo stesso tema è ampiamente presente anche nella parte
dell'Assessorato dell'ambiente, com'è logico, dove sono previste
quattro azioni programmatorie che riguardano la questione
climatica, in particolare l'elaborazione della strategia regionale
di adattamento ai cambiamenti climatici. Si procede in modo
parallelo ma l'argomento è lo stesso e a noi sembra che ci dovrebbe
essere un'impostazione più strutturata, più globale.
Ci sono alcuni obiettivi che ci sembrano di scarsa consistenza,
o perlomeno, così come sono descritti nelle schede, non hanno
quello spessore e quella dignità di un'azione ben definita e
finalizzata. A pagina 141, relativo alle schede dell'Assessorato
che si occupa delle partecipate, c'è un obiettivo che prevede
esclusivamente l'attivazione di un tavolo di confronto con le
società partecipate autostradali ed è un obiettivo per cui non
abbiamo visto previsioni di spesa e l'attivazione del tavolo è
prevista per il 2024, segno che siamo lungi dall'aver individuato
una linea di azione significativa. Mancano poi...
(voce dell'assessore Caveri, fuori microfono)
...assessore Caveri farà poi la sua replica, adesso se posso
continuare... mancano degli obiettivi su temi molto rilevanti e su
cui si sta operando, o perlomeno si dovrebbe operare. Non abbiamo
visto nel DEFR un obiettivo rispetto alla strategia
fossil fuel
free
, ci sono degli accenni sparsi, ma noi riteniamo che questo
sia un tema di tale rilevanza e priorità che avrebbe meritato un
punto a sé stante e anche una scheda forse precisa con delle
tempistiche puntuale e delle risorse finanziarie. Non c'è un
obiettivo ferrovia, nei prossimi quattro anni ci saranno in Valle
d'Aosta degli investimenti dello Stato e di RFI di circa 146
milioni di euro e la Regione sta alla finestra. L'unico obiettivo
strategico indicato nel DEFR è l'acquisto di tre treni, tra
l'altro, quasi interamente con dei soldi dello Stato, secondo noi,
questo è troppo poco.
Manca - non l'abbiamo visto - un obiettivo specifico sullo
sviluppo delle comunità di energia rinnovabile, eppure ci sono
delle risorse disponibili, come si può leggere a pagina 80 del DEFR
dove si citano i 18 milioni di fondi del PNRR. C'è una normativa
nazionale che promuove questa nuova realtà e abbiamo anche un
disegno di legge regionale in esame. Noi crediamo che sia un tema
importante, che diventerà ancora più importante nei prossimi anni,
ma prendiamo atto che non è un obiettivo ritenuto strategico.
Anche rispetto al sociale evidenziamo delle carenze; c'è un solo
accenno, laddove si parla del Piano per la salute e il benessere
sociale al grande tema del contrasto alla povertà, si accenna
infatti all'approvazione del piano regionale triennale per le
misure a contrasto della povertà, a pagina 165, ma è solo un
accenno e non c'è un obiettivo definito con delle risorse
finanziarie indicate.
Un'altra mancanza, secondo noi, riguarda la questione delle due
discariche di Pompiod e di Chalamy, non se ne parla, non c'è un
obiettivo indicato, è un argomento dimenticato, eppure sappiamo che
questo è un grande tema, che è fonte di preoccupazione diffusa, e
non crediamo che basti la deliberazione recentemente approvata che
chiede di valutare i vari scenari per la riqualificazione per non
prendere in considerazione questo tema nel DEFR.
Sulla sanità e sull'istruzione in particolare si soffermerà la
collega Guichardaz.
Un'ultima considerazione sull'impostazione che abbiamo definito
disomogenea del DEFR, c'è una sproporzione evidente nella
previsione di destinazione delle risorse finanziarie. L'obiettivo
della valorizzazione dei beni archeologici, pagina 192,
dell'Assessorato dei beni culturali evidenzia correttamente che c'è
un patrimonio archeologico e monumentale in Valle d'Aosta di enorme
valore, che è anche una potenziale grande ricchezza per
l'attrazione turistica che esercita, ma poi, se andiamo a vedere le
risorse finanziarie indicate, constatiamo che non c'è nulla, le
caselle sono tutte vuote, sono bianche. Viceversa, se andiamo a
vedere l'obiettivo sulle politiche di sviluppo delle stazioni
sciistiche dell'Assessorato dello sviluppo economico, vediamo che
per il prossimo triennio sono indicati ben 134 milioni, a pagina
126, e l'unica cosa che diciamo è che da una parte c'è 0 e
dall'altra c'è 134. Allora quindi quello che si scrive nel DEFR
circa la grande ricchezza e l'attrattività del patrimonio
archeologico e monumentale o non conta nulla, oppure ci troviamo di
fronte a dei contrasti che sono anche paradossali, aggiungo anche a
delle scelte di fondo che noi riteniamo miopi, soprattutto
considerando che il grande problema dei cambiamenti climatici ci
impone di fare una programmazione lungimirante e di individuare dei
settori, degli ambiti, delle azioni per una progressiva
diversificazione dell'offerta turistica, ciò che richiede di
ripensare
in toto
il sistema Valle d'Aosta, individuando fin
d'ora, accanto a delle strade tradizionali, che devono essere
comunque perseguite, anche delle nuove o strade già percorse ma su
cui investire maggiormente, come quelle che riguardano la
valorizzazione dei castelli, dei musei, il patrimonio culturale,
artistico e paesaggistico in senso lato, gli sport non solo
invernali e via di questo passo.
Entrando più nel dettaglio dei punti specifici, vogliamo fare
alcune altre considerazioni: sul PNRR, in una tabella a pagina 80
sono indicati i 62 interventi del PNRR di cui il territorio
regionale è beneficiario, per un ammontare complessivo di 224
milioni. Balza agli occhi da tale tabella che la metà dei
finanziamenti riguarda l'elettrificazione della tratta Ivrea/Aosta,
che cuba per ben 110 milioni. Secondo noi, è sorprendente che nelle
24 pagine del DEFR dedicate a questi fondi PNRR, al principale di
quei fondi e a quell'opera sia dedicata una sola riga, quasi che
quell'intervento fosse una sorta di corpo estraneo, digerito a
fatica, forse neanche digerito. Non c'era, come ho dovuto purtroppo
constatare, una vera volontà politica di andare in quella direzione
e oggi non c'è la consapevolezza dell'importanza di questo
intervento e di come dovrebbe essere accompagnato, cogliendo
l'occasione per altri interventi paralleli e complementari
all'elettrificazione, alcuni dei quali si possono fare anche con
dei costi più contenuti ma per cui la Regione deve essere parte
attiva. In molte stazioni ferroviarie bisogna approfittare
dell'interruzione del servizio sulla linea per i lavori di
elettrificazione per fare contemporaneamente degli interventi
migliorativi. In particolare ad Aosta è l'occasione buona per
mettere finalmente in atto un progetto a suo tempo commissionato
dalla Regione e consegnato tanto tempo fa che prevede
l'allargamento del sottopasso che collega Piazza Manzetti alla
parte sud della città. È un intervento molto importante di cui però
non ci si sta occupando come noi crediamo si dovrebbe.
Rimanendo sul capitolo dei trasporti, se andiamo a vedere gli
obiettivi indicati, troviamo solo due voci: l'acquisto dei nuovi
treni e l'introduzione dell'idrogeno quale vettore energetico nel
settore della mobilità, alle pagine 178 e 179. Il massimo che si
riesce ad indicare come obiettivo strategico è di acquistare tre
nuovi treni con quasi totali finanziamenti statali, ma allora ci
chiediamo se questo è l'unico obiettivo della Regione in materia di
politica ferroviaria, cioè è un atto dovuto per non perdere i
finanziamenti dello Stato, e questo ci sembra sconcertante. Tra
l'altro, risulta anche dal testo che quando il DEFR è stato
redatto, non si era nemmeno ancora ben deciso che tipo di treni si
intendeva acquistare, perché si parla di treni elettrici o
bimodali; forse andrebbe corretto perché nel frattempo il 21
novembre la Giunta ha deliberato l'acquisto di tre nuovi treni
definendoli elettrici e anche l'articolo 85 del disegno di legge n.
82, che discuteremo tra quindici giorni parla di un ulteriore treno
ma sempre elettrico. Noi quindi crediamo che, in realtà, si sia
alla recita del
de profundis
al capezzale dei bimodali, ma
comunque è ben poca cosa quest'obiettivo, molto meno di quello che
crediamo si dovrebbe scrivere in un documento come il DEFR. C'è poi
l'obiettivo dell'uso dell'idrogeno nel settore della mobilità; si è
voluto fare una legge regionale, che noi abbiamo definito penosa
per uno studio sull'applicazione dell'idrogeno nel trasporto
ferroviario. Il documento che ne è derivato e che abbiamo visto ha
detto che l'idea dell'idrogeno praticamente in ambito ferroviario
non sta in piedi e che in una realtà come la Valle d'Aosta forse ha
poco senso anche per il trasporto su gomma, però si insiste. Adesso
si vogliono acquistare, sempre con dei finanziamenti statali, degli
autobus a idrogeno, ma se poi andiamo a vedere la scheda del DEFR,
ci accorgiamo che i lavori per la costruzione del sito di
produzione e distribuzione dell'idrogeno in Valle d'Aosta
dovrebbero partire nel 2025 e protrarsi negli anni successivi,
"oltre" c'è scritto. Allora ha senso acquistare degli autobus a
idrogeno ora senza che ci sia la sicurezza di poterli alimentare?
Se non si realizza questo sito per la produzione dell'idrogeno,
come li alimenteremo questi bus? Secondo noi, su queste due cose
perlomeno c'è una sorta di
décalage
. Perché non investire
invece in autobus elettrici noi ci chiediamo, che oltretutto è una
raccomandazione che viene dall'Unione europea.
Per concludere in bellezza la parte dei trasporti, io non posso
fare a meno di notare che c'è assenza fra gli obiettivi prioritari
dell'approvazione del piano regionale dei trasporti, lo abbiamo già
detto tante volte, siamo in ritardo di molto tempo ma
l'approvazione del piano non è considerata un obiettivo strategico.
Nel presentare il bilancio dello scorso anno, di fine 2021, in
conferenza stampa, proprio alla fine di dicembre, il Presidente
aveva annunciato come punto qualificante l'approvazione del piano
regionale dei trasporti nei primi mesi del 2022, a febbraio 2022,
siamo al 30 novembre e io credo che di questo passo forse non sarà
approvato neppure nel 2023.
Sul capitolo energia, in campo energetico c'è un obiettivo del
DEFR che recita: "dare attuazione al Piano energetico ambientale
regionale". Per ora di dare attuazione non se ne può parlare perché
il PEAR 2021-2030 non c'è ancora, ci è stato detto che siamo in
dirittura di arrivo, però rileviamo che è scaduto nel 2020, quindi
siamo in ritardo di due anni e non è che siamo proprio vicini
all'approvazione, perché il PEAR dovrà fare comunque tutta la
procedura di VAS, che richiede i suoi tempi e poi sarà un tema da
discutere a fondo credo anche in Commissione e in Consiglio
regionale. A nostro avviso - ed è cosa che abbiamo rilevato con due
iniziative consiliari -, non c'è una chiarezza sull'obiettivo
strategico che si vuole raggiungere e non si stanno facendo dei
passi significativi nel processo di abbandono dei combustibili
fossili, come pure è previsto da quel famoso ordine del giorno del
2018. Ho già detto che qua e là si parla nel DEFR di CER ma in modo
generico, si dice che un ruolo significativo lo deve avere la CVA,
e concordiamo, però nel disegno di legge licenziato dalla Giunta,
più o meno nello stesso periodo in cui si stava scrivendo il DEFR,
non c'è nessun accenno al ruolo di CVA, quindi non è ben chiaro
quali siano le intenzioni.
Visto che ho accennato a CVA, anche su questa società, che è al
100 percento di proprietà della Regione, osservo che nel DEFR si
dice poco, si riprendono alcune giuste affermazioni di principio
che erano state formulate un paio d'anni fa, ma non ci sono dei
passi avanti nell'analisi e non è un mistero che le nostre
valutazioni sull'attenzione di CVA rispetto al legame con il
territorio valdostano e la necessità di accompagnare la transizione
energetica della Valle d'Aosta ci fanno evidenziare che ci vorrebbe
una maggiore sinergia in questo senso. Anche in questa vicenda che
abbiamo affrontato nelle settimane scorse del "caro bollette", a
nostro avviso, non si è fatto tutto ciò che si poteva fare, però su
questo c'è una specifica interpellanza e ne parleremo in quel
momento, ma anche questo del ruolo della CVA è un tema che
richiedeva più approfondimenti.
Nel complesso noi rileviamo che questo è un DEFR piuttosto
deludente, ma forse la parola "deludente" non è appropriata perché
non crediamo che ci fosse da aspettarsi molto visto che la
maggioranza, dopo aver concordato un programma di legislatura, dopo
pochi mesi lo ha ritenuto in qualche modo superabile, che può anche
andar bene, ma senza sostituirlo con niente. In questo anno e mezzo
di crisi strisciante e ora del tutto manifesta noi non abbiamo mai
avuto il piacere di vedere quali sono le nuove idee programmatiche,
dove si vuole andare a parare; avete discusso fino allo sfinimento,
forse non il vostro sfinimento ma quello di chi guarda e ascolta
con crescente sconcerto certamente sì, avete discusso sulle formule
delle alleanze, sulla distribuzione dei posti di potere ma sui
contenuti dell'azione di governo credo ben poco se non nulla,
eppure ci sono delle scelte da fare, c'è un lungo elenco di piani e
di programmi che attendono di essere discussi, modificati magari,
ma infine approvati.
Io e la collega Guichardaz siamo uscite dalla maggioranza quando
abbiamo constatato la mancanza di coerenza rispetto a un programma
discusso a fondo e infine concordato, ma che dopo pochi mesi, per
qualcuno, e non certo di secondo piano, non andava più bene. Può
succedere di cambiare idea, ma la constatazione amara è che alla
critica di quell'accordo programmatico non è seguito nulla, infatti
oggi abbiamo in mano un DEFR mogio mogio, senza ancoraggio con un
programma di governo, senza uno sguardo sul futuro, è un
collage
messo insieme dai vari Assessorati, che, per
fortuna, fanno il loro lavoro che merita rispetto, ma che non ha
un'anima politica.
Faccio un'ultima considerazione, che è ancora più di carattere
politico: lo scorso anno, al momento della discussione del DEFR, il
nostro gruppo consiliare ha presentato una serie di richieste di
modifiche e di emendamenti per migliorare il testo in un'ottica
costruttiva e lavorando, come siamo abituati a fare, sui contenuti
entrando nel merito degli argomenti. Quest'anno, in considerazione
della situazione di estrema incertezza che stiamo vivendo, non
sapendo se questo DEFR sarà portato avanti da questa maggioranza,
non maggioranza, o se sarà sconfessato dalla nuova, se e quando mai
nascerà, ma soprattutto memori di quell'atteggiamento riservato
alle nostre proposte durante la discussione del DEFR a dicembre
2021, abbiamo deciso di limitarci a interventi di valutazione
politica e a non presentare emendamenti e ordini del giorno.
Ricordiamo infatti il rifiuto non solo di votare gli emendamenti, e
ci sta, ma addirittura il rifiuto di discuterli, di commentarli, di
prenderli in considerazione. Il presidente Lavevaz un anno fa
diceva: "chiaro è che il DEFR è il documento di indirizzo della
maggioranza, quindi è giusto che l'opposizione abbia delle opinioni
diverse, è giusto che proponga degli emendamenti, però io anticipo
già che non interverrò sugli emendamenti in maniera puntuale
ribattendo alle considerazioni fatte, che riguardano un documento
di indirizzo che è della maggioranza". Tradotto: il DEFR è roba
nostra, non li prendiamo nemmeno in considerazione, non ci
interessa discutere con voi, che poi è più o meno ciò che è
accaduto e che accade anche in altre situazioni: per esempio,
quando abbiamo ripetutamente chiesto dei confronti politici, che
sono sempre stati sdegnosamente rifiutati.
Il Presidente lo scorso anno, rifiutando di intervenire sulle
nostre proposte, aveva poi concluso: "è vero che alcune cose erano
inserite nel programma di maggioranza, ma il programma di
legislatura è il programma di maggioranza. La maggioranza è
cambiata e possono anche cambiare gli indirizzi, di questo bisogna
prenderne atto". Anche alla luce di queste parole, ora noi ci
chiediamo di chi sarà questo DEFR perché al momento non sappiamo se
il Governo che ci sarà domani o dopodomani lo riterrà valido o
meno. Ancora il Presidente in conclusione aveva detto: "il DEFR è
il documento di indirizzo politico della maggioranza per il
bilancio e la legge di stabilità", completamente d'accordo, ma io
qui mi chiedo di quale maggioranza? Di quella che da mesi
alternativamente ci dice che a 18 si governa benissimo per poi, in
modo quasi schizofrenico, affermare il giorno dopo o la settimana
successiva che a 18 non si può andare avanti? Di una maggioranza
dell'improbabile
Réunion
autonomista? Di una futura
maggioranza tutta nuova, spostata a destra, per cui qualcuno lavora
da tanto tempo sotto traccia? Non è dato sapere, forse perché non
lo sapete nemmeno voi. In questo contesto di estrema confusione e
incertezza, anche volendo, diventa difficile, diventa quasi
impossibile essere propositivi e costruttivi sul documento
programmatorio per eccellenza, pertanto, come ho detto, non
presentiamo emendamenti e ordini del giorno ma esprimiamo le nostre
valutazioni sul documento.
Presidente -
Ha chiesto la parola il consigliere Marquis,
ne ha facoltà.
Marquis (FI) -
Il tema all'ordine del giorno è
sicuramente un tema importantissimo, per quanto mi riguarda, questo
è il momento più importante dell'anno perché il documento di
economia e finanza regionale dovrebbe contenere la strategia di
attuazione programmatica, che verrà poi recepita nel bilancio
regionale previsionale annuale e in quelli del prossimo biennio.
Sicuramente ci sono tante cose da dire su questo progetto che è
stato presentato dalla maggioranza regionale. Per quanto mi
riguarda, parto sempre a dare importanza alla prima parte: quella
della lettura del contesto, perché se questo è vero che è un
documento programmatico e progettuale, bisogna partire dalla
lettura del contesto dove vengono evidenziate le necessità per poi
verificare le traduzioni nella seconda parte del documento per dare
attuazione e soddisfazione alle esigenze della nostra comunità.
Sicuramente un documento di questa natura avrebbe necessità di
stabilità politica per poterlo affrontare, non bisogna nascondere
che questa situazione, non so come definirla, se di crisi o di
criticità, sicuramente condiziona la gestione e la gestazione anche
di questo documento, perché non c'è stata la serenità necessaria
sia da parte della maggioranza, ma neanche da parte
dell'opposizione. Per quanto è il nostro ruolo, abbiamo cercato
comunque di esprimere il nostro contributo e lo esprimeremo anche
con la presentazione di ordini del giorno che vogliono analizzare
delle proposte concrete.
Per quanto riguarda lo scenario regionale, lo scenario
soprattutto economico, un dato vorrei evidenziare: sicuramente
stiamo uscendo dalla pandemia, fortunatamente, e il bilancio 2021
risente fortemente ancora di questo momento di emergenza sanitaria.
Sicuramente questo momento ha messo in luce tutte le difficoltà del
sistema economico valdostano, che è caratterizzato da
specializzazioni settoriali e dimensionali che lo hanno reso
vulnerabile molto di più di quello di altre realtà.
Per quanto concerne i dati, a seguito del crollo profondo del
PIL del 2020, del'8,3 percento, si è avuta una ripresa nel 2021,
una ripresa del 6,9 percento, che è superiore alla media nazionale,
ma inferiore rispetto a quella della Regione nord-ovest. Il 2022,
come dato previsionale, porta una crescita del 2,9 percento,
allineata alla media nazionale, ma sempre inferiore del 3,1
percento rispetto a quella del nord-ovest. Per quanto concerne il
triennio di riferimento 2023-2025, si prevedono delle crescite
inferiori rispetto alla media italiana e all'area del nord-ovest e
questo, secondo me, è un dato molto preoccupante che va letto
insieme ad altri indicatori che vengono evidenziati all'interno del
documento, perché sostanzialmente pare che ci sia una tendenza a
far crescere il
gap
che c'è tra la Valle d'Aosta e le altre
Regioni del nord. Non stiamo a paragonarci alle Province di Trento
e di Bolzano, che vivono delle situazioni ancora migliori rispetto
a quelle del nord-ovest. Sotto questo profilo, siamo stati superati
da diverse Regioni del nord-ovest ormai: dal Piemonte, dalla
Lombardia, dal Veneto e anche dal Friuli-Venezia-Giulia, quindi
anche dalle Regioni che non hanno delle autonomie ma sono a statuto
ordinario.
Per quanto concerne altri indicatori, va detto che è cresciuta
la domanda, come ha detto l'assessore Marzi, a seguito delle
difficoltà che c'erano state nel 2020, è cresciuta la domanda
estera per quello che concerne gli scambi commerciali, però con
riferimento all'anno 2007, siamo ancora in situazioni di meno 18
percento, quindi se è vero che nel 2022 ci si avvicina al recupero
della situazione pre-pandemica, è anche vero che se facciamo un
raffronto dell'economia valdostana rispetto alla situazione del
2009, abbiamo ancora un delta significativamente negativo.
Se facciamo una considerazione anche sugli investimenti che sono
cresciuti, com'è stato sottolineato dai colleghi che sono
intervenuti, va detto che tra il 2007 e il 2019 sono diminuiti del
60 percento gli investimenti della Pubblica Amministrazione, contro
una media nazionale del 32 percento, del 44 percento della
Provincia di Trento e del 8,4 percento della Provincia di Bolzano.
In Valle d'Aosta il peso della Pubblica Amministrazione
sull'economia è molto elevato, tant'è che il 60 percento dei minori
investimenti da parte della Regione ha un peso di circa il 40
percento sugli investimenti complessivi regionali. Per quanto
concerne i prezzi, a seguito di diversi anni che non ci sono state
sostanzialmente delle crescite, quest'anno è stato sottolineato dal
collega Aggravi che c'è stata una crescita inflazionistica e quindi
ci sono stati dei grossi incrementi, soprattutto derivati
dall'aumento dei costi energetici, parliamo di aumenti a doppia
cifra.
A livello di quadro economico c'è da dire che il tessuto
produttivo è un tessuto produttivo che è sempre attestato al di
sotto delle diecimila imprese operative, è sicuramente un tessuto
che è piccolo, micro e che presenta delle difficoltà, anche se c'è
la tendenza alla crescita delle società di capitale, questo è un
dato positivo perché crescono delle attività che sono maggiormente
strutturate sotto il profilo amministrativo.
Vengo adesso al discorso del quadro tendenziale di finanza
regionale, ho apprezzato le considerazioni che sono state fatte
dall'Assessore che sostanzialmente nei cinque anni che sono
preceduti a questo c'è stata una stabilizzazione sostanzialmente
delle disponibilità finanziarie della Regione circa mediamente
1.375 milioni all'anno. Questo è un dato importante e sicuramente
farebbe pensare a una situazione costante, perché ci sono 1.375
milioni all'anno, però se andiamo a vedere come sono composti
questi 1.375 milioni, emerge che il quadro non è così stabile e
costante, perché, a fronte degli effetti della pandemia, dove c'è
stato un calo pesante dei proventi tributari che derivano dalla
finanza che si sviluppa in Valle d'Aosta, perché ricordiamo che noi
godiamo del beneficio dei 10 decimi su tutta una serie di tributi,
quindi, a fronte del calo, noi abbiamo avuto costanza del bilancio
regionale, perché è stato compensato da trasferimenti speciali
dello Stato volti a cercare di contenere la situazione di disagio.
Questo, sotto un certo profilo, ha portato a una situazione di
certezza alla Pubblica Amministrazione, come ha detto l'assessore
Marzi, è importante avere la certezza delle risorse per poter
pianificare il nostro futuro. A fronte della certezza della
Pubblica Amministrazione, esiste però paradossalmente la totale
incertezza dei cittadini valdostani, perché in questi anni c'è
stato il Covid, la pandemia ha portato dei grossi cambiamenti nella
vita di ciascuno che si sono riflessi sotto il profilo sociale,
sotto il profilo economico e sono venute meno tante certezze alle
famiglie e ai cittadini e così come l'Amministrazione ha bisogno di
certezza per poter pianificare la propria attività, anche le
famiglie e le imprese avrebbero bisogno di certezza, invece alle
famiglie e alle imprese è cresciuta l'incertezza in tutti questi
anni, perché hanno dovuto vivere delle situazioni di disagio
pesantissime dalle quali tribolano a tirarsi fuori. Questa non è
una cosa di poco conto, perché una famiglia che non sa quali sono i
suoi proventi ha difficoltà a poter pianificare il suo percorso di
vita e la gestione anche del quotidiano, un giovane che non ha un
lavoro come fa a pensare di lasciare il nucleo familiare ospitante
dei genitori e provare a disegnarsi un progetto di vita? Non ha la
possibilità, è in estrema difficoltà. Ci sono tante situazioni
sotto il profilo sociale che sono peggiorate in questi anni
rispetto alla situazione antecedente alla pandemia, così come il
settore delle imprese. Chi fa attività economica ha un sacco di
problematiche in più rispetto a prima, in questi anni ha dovuto
fare i conti con una situazione che è profondamente cambiata. A
questo punto vorrei fare una considerazione sull'aspetto
demografico perché credo che sia l'elemento di sintesi
dell'attrattività di un territorio e la capacità del territorio di
trattenere i suoi residenti. Quest'anno è stato commissionato un
importante studio, che è stato richiamato anche prima, conoscitivo,
demografico da parte dell'Assessorato dell'istruzione, uno studio
che è ricco di spunti e che, se vogliamo analizzare, ci può fornire
anche degli elementi utili per capire qual è la situazione della
Valle d'Aosta. Viviamo in una realtà che sicuramente convive con le
problematiche che ha tutto il Paese, perché anche l'Italia è
interessata da problemi di denatalità, di invecchiamento, però, dai
dati che emergono, credo che si possano fare delle riflessioni e
sono delle riflessioni che destano preoccupazione a chi deve
disegnare il futuro politico di una Regione. La Valle d'Aosta in
questo studio, che fa delle comparazioni tra gli anni 2011 e 2020,
ci evidenzia che al 1° gennaio 2020 c'erano 125 mila abitanti,
abbiamo perso 2 mila abitanti rispetto al 2011, 2.200 abitanti. Ci
sono le previsioni tendenziali, al 2026 si arriverà a 121 mila, al
2036 116 mila. Questi sono dei segnali pesantissimi, perché perdere
10 mila abitanti vuol dire come sparire una comunità di
Saint-Vincent e Châtillon messa insieme, tanto per dare un ordine
di grandezza di cosa stiamo parlando. Abbiamo un indice di
vecchiaia che è molto alto: 188,4, per 100 ragazzi ci sono 188,4
anziani, e questo ben venga, grazie a Dio, che la vita si sia
allungata, ma la corrispondenza dell'allungamento della vita
dovrebbe essere quello di un aumento della natalità, perché bisogna
avere un equilibrio tra generazioni. Parliamo di indice di
dipendenza, l'indice di dipendenza è sostanzialmente il rapporto
che c'è tra la popolazione che non è attiva e quella attiva, il
rapporto tra chi ha meno di 14 anni è più di 65 e quelli che invece
sono in piena attività. In Valle d'Aosta nel 2020 c'erano 59 su 100
che erano inattivi, nel 2011 ce n'erano 53, quindi c'è una tendenza
a crescere. Passiamo al peso della fascia tra i 35 e i 44 anni, che
dovrebbe essere quella del pieno della vita, nel 2020 pesava al
12,2 percento, nel 2011 il 16, ha perso il 4,3 percento. La
popolazione tra 20 e 64 anni nel 2020 era di 72 mila persone, perse
4.500 persone in questa fascia di età. L'indice di natalità è molto
basso, l'intensità riproduttiva è bassa, i figli per donna sono
1,23 rispetto a quello che dovrebbe essere 2, il rapporto di
equilibrio generazionale, e sostanzialmente tutto questo cosa
significa? Che viviamo una situazione di grande difficoltà, le
famiglie non generano figli, i figli a loro volta crescono, ce ne
sono meno rispetto a prima, donne che generano altri figli. Si crea
un
loop
negativo dal quale c'è una grossa difficoltà a
uscirne.
Quest'analisi dà conto dell'attrattività di un territorio. Se
andiamo a vedere le Province di Trento e di Bolzano, non hanno
questo fenomeno, negli ultimi 7-8 anni è sempre cresciuta la
popolazione, solo nell'ultimo anno c'è stato un leggero calo. Cosa
significa? Significa anche che ci sono delle risposte politiche,
c'è della politica che è attenta ai problemi della gente, perché
quello di cui la gente ha bisogno è certezza. Da questo DEFR io mi
chiedo se un cittadino può avere certezza del futuro della Valle
d'Aosta, così come un'impresa che legge il DEFR capisce dove si
vuole andare con questo documento? Io credo di no, e questo lo dico
con grande dispiacere, perché dovrebbe essere più che mai
importante avere un documento che faccia capire cosa si vuol fare
per lo sviluppo di una comunità, una comunità che sicuramente ha
delle grosse difficoltà, ci sono delle grosse riforme da fare, ci
sono nel documento di economia e finanza regionale dei grandi
richiami in tutti i settori, vedo nell'agricoltura, l'Assessore
dice: "bisogna arrivare a una riforma legislativa", l'Assessore al
turismo dice: "bisogna fare delle riforme di sistema legislative,
nello sviluppo economico bisogna fare l'adeguamento della
legislazione alle nuove esigenze dell'industria e
dell'artigianato".
Ci sono tutta una serie di riforme che stanno andando avanti,
quelle direi in qualche modo che sono quelle imposte dallo Stato,
perché lo Stato sta scaricando tutta una serie di riforme: dal
Family Act, dall'assistenza sociale al collocamento mirato, alla
disabilità, che obbligano le Amministrazioni regionali ad
adempiere, così come i piani della programmazione europea, quelli
vanno avanti perché si è obbligati, perché diversamente non si
riescono a utilizzare le risorse che vengono messe a
disposizione.
Se dobbiamo fare un ragionamento tendenziale, credo che,
rispetto agli anni passati, quindi si siano accumulate le esigenze
di riforma dei singoli settori, pertanto c'è un grande lavoro a cui
sarà sottoposta la Pubblica Amministrazione.
Mi chiedo purtroppo se c'è la forza poi di mettere a terra tutta
questa necessità, perché richiede un grande sforzo amministrativo e
una macchina che sia in grado di poter recepire tutte queste
istanze. Non è sicuramente un passaggio semplice questo, però
l'accumulazione che c'è stata in questi anni di problematiche non
favorisce poi, quando arriva il momento, di affrontarle tutte
insieme, perché se uno potesse affrontarle un po' per volta,
sarebbe molto più semplice rispetto che trovarsi un coacervo di
iniziative da mettere insieme e da portare avanti per cercare di
dargli una soluzione.
Per quanto ci riguarda, abbiamo provato in questo documento a
fare tutta una serie di proposte, presentando degli ordini del
giorno, sui quali entreremo poi nel dettaglio successivamente, su
dei temi che riteniamo che siano importanti da affrontare, un po'
in svariati settori, a partire dal discorso della medicina
territoriale, anche questa è una questione che è esplosa in questi
ultimi mesi ma non è sicuramente una cosa che è nata ieri; è una
cosa che probabilmente ha avuto monitoraggio nel tempo non
sufficientemente adeguato e non è stata presa in carico fino al
momento che anche questa è arrivata sul tavolo, tra l'altro, con
tutta una serie di difficoltà poi da cercare di risolvere. Così
come tutto il discorso di cui ci siamo occupati anche sulla casa
negli ultimi mesi, lo riproponiamo in quest'occasione perché ci
sono sicuramente sulla povertà dei ragionamenti da fare. Leggiamo
sul documento del DEFR che viene detto che nel 2021 c'è la povertà
relativa, che è un quarto di quella italiana. Un quarto di quella
italiana è un bel dato, però a vedere cosa c'è sul territorio, le
esigenze e quello che evidenzia la gente, sembra che ci siano delle
maggiori difficoltà rispetto a questo numero che noi leggiamo e
proprio anche per questa ragione riteniamo che sia importante
partire con fare delle analisi sui dati che siano conoscitivi ma
certi, rilevati sul posto e purtroppo vediamo all'interno del DEFR
che molto spesso siamo obbligati a ragionare su temi previsionali e
anche su dati che arrivano da istituti, sia nazionali che europei,
e che quindi non so poi fino a che punto sono stati capaci in
questi anni di avere un rilevamento corretto della situazione reale
che si vive sul territorio, anche per questa ragione sollecitiamo,
suggeriamo la predisposizione di analoghe iniziative come sono
state fatte sulla demografia, che possono essere molto utili
sicuramente nel guidare l'azione politico-amministrativa e anche su
altri temi per poter caratterizzare pienamente la situazione
socio-economica che vive la nostra Valle. Sicuramente quindi
possiamo apprezzare nel DEFR lo sforzo che è stato fatto e che ha
sostanzialmente illustrato nell'illustrazione l'assessore Marzi di
cercare di creare un documento che potesse essere inquadrato meglio
nella programmazione generale e avere una leggibilità migliore, sia
soprattutto per gli obiettivi che si individuano, la loro
misurazione e anche la possibilità di raggiungimento.
Sostanzialmente, in estrema sintesi, non riusciamo a cogliere nella
seconda fase, che è quella che si prevedono gli obiettivi da
raggiungere, la traduzione dei problemi che vengono evidenziati
nella lettura di contesto a soluzione. Questo riteniamo che sia
l'aspetto più delicato e più critico, perché le soluzioni non le
vediamo individuate rispetto né al numero, né alla qualità che
emergono nella lettura di contesto.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Mi si consenta innanzitutto di
ringraziare i colleghi che mi hanno preceduto, in particolare il
collega Aggravi per la completa relazione sul complesso del
documento che ci apprestiamo a esaminare e a votare. A differenza
del collega Aggravi, io mi concentrerò su un aspetto specifico di
questo documento regionale di economia e finanza e l'aspetto su cui
ho intenzione di concentrarmi è la parte dedicata alle politiche
sociali, ovvero la parte che è riferita alle persone più deboli
della nostra Regione.
Questo documento che è stato presentato, che consta di più di
220 pagine, parla di una serie di questioni, prospetta una serie di
interventi, presenta una serie di proposte e previsioni. In tutto
questo ho trovato - e di questo vi ringrazio - un elemento di
chiarezza alle tabelle con le quali con una "X" avete indicato
l'anno in cui verranno realizzati numerosi interventi. Lo dico
perché questa pratica "X" ci permetterà di indicare quelli che non
verranno puntualmente realizzati; questo non perché io sia
pessimista, ma perché purtroppo è diventato un tragico appuntamento
rituale: "faremo", "prevederemo", "programmeremo", "progetteremo"
ma effettivamente, di fronte a una serie di azioni previste da
questo documento, la debolezza attuale presentate, secondo me, già
ben illustrata dal collega Aggravi, a livello politico rende
difficilmente raggiungibili molti degli obiettivi che sono stati
evidenziati.
Dicevo però, in un documento che consta di oltre 220 pagine, c'è
una pagina dedicata alla parte della nostra Regione che è più
debole, più sofferente, più in difficoltà o, meglio, in realtà c'è
un titolo, ma sotto il titolo è: "sotto il vestito niente", sotto
il titolo nulla, perché nel capitolo dedicato alla sanità, salute e
politiche sociali, in realtà ci sono un paio di paragrafi e nulla
più dedicati appunto alle problematiche di chi è in difficoltà.
Partirò proprio da questi piccoli capitoli dedicati per allargare
poi lo sguardo in una breve fotografia dell'attuale situazione.
Innanzitutto si parla di una riorganizzazione della
governance
del sistema di
welfare
regionale con la
quale sostanzialmente si demanda a un soggetto terzo la gestione
dei servizi. C'è questo soggetto terzo che si intravede
all'orizzonte ma c'è anche una fantomatica cabina di regia che
viene tratteggiata, cabina di regia che è stata oggetto di plurime
domande e richieste di informazioni durante i lavori di
Commissione, che sostanzialmente tratteggiano un Assessorato che
non gestisce più i servizi, se non in un tavolo collegiale in
maniera molto annacquata, e che decide di coinvolgere per
incapacità, per impossibilità, per mancanza di personale, di
conoscenza, di voglia, di tempo, non ho idea di che cosa, perché
ancora non si sono comprese le motivazioni per le quali si decide
di demandare ad altri una gestione che dovrebbe essere chiaramente
amministrativa politica di un settore così importante a fantomatici
enti, soggetti, terze persone, tra cui anche - e questa credo che
sia la cosa curiosa e questo lo lasciamo a testimonianza per il
futuro -, semmai una tale (mi trattengo) scelta andrà in porto...
si decide di coinvolgere all'interno di una cabina di regia (così
c'è scritto) una cabina di regia che dovrà decidere quali e quanti
servizi avrà bisogno la nostra Regione, esattamente quei soggetti
che quei servizi dovranno ovviamente erogarli. È come se
sostanzialmente noi entrassimo in un bar e chiedessimo a un
barista: "barista, dammi un suggerimento: secondo te, questa sera
quanta birra dovrei bere?", e tendenzialmente della sua risposta io
sarei piuttosto sicuro, e questo sarà più o meno l'effetto che
ovviamente otterremo coinvolgendo questi soggetti all'interno di
organi che devono decidere quali e quanti servizi vanno erogati. Si
cede, senza capire esattamente come verrà organizzata questa
riorganizzazione, senza capire come verrà sanato questo conflitto
di interessi, che è evidentemente importante, ed è un conflitto di
interessi peraltro - lo dico a beneficio della Giunta che non era
presente in audizione - che è stato sollevato dagli stessi vertici,
per esempio, dell'USL, che dovranno essere presenti a questo
soggetto esterno di gestione dei servizi ma anche a questa cabina
di regia. Quando abbiamo posto la questione dicendo: "ma è
opportuno che chi fornisce i servizi sia la stessa persona che
programma questi servizi?", i vertici dell'USL ci hanno detto: "no,
assolutamente no, ci pare assolutamente che non sia il caso".
Prendiamo atto di quest'audizione, di quanto è stato detto e
vedremo quello che seguirà.
Questo è quello che abbiamo trovato, perché altro non c'è. Non
c'è, per esempio, nessun riferimento al problema della povertà e il
problema della povertà è un problema importante, che purtroppo -
come giustamente mi viene suggerito - sembrava dovesse essere
abolita da un noto politico italiano che pare sia adesso diretto
verso altri lidi, sempre che gli Stati verso cui è diretto lo
accettino, perché anche questi non hanno manifestato un grosso
interesse, ma la povertà è sempre più presente purtroppo
all'interno della nostra società, credo che i dati che sono stati
diffusi lo evidenzino, penso che i dati che sono stati anche
registrati rispetto al famoso
bonus social
specifichino qual
è il grave problema della nostra Regione, una povertà spesso
sommersa, una povertà che spesso non si tocca con mano, non si vede
ma c'è, esiste, è una povertà che in realtà è sostanzialmente
istituzionalizzata e che, quando vede cadere alcuni bastioni, come,
per esempio, il bando affitti, vede mancare questo sostegno, questo
supporto fondamentale alle famiglie e si manifesta in tutta la sua
gravità. A questo proposito, io inviterei chiunque all'interno di
questa sala - immagini di poter scrivere un DEFR senza scrivere una
riga sulla povertà - a fare un esperimento e presentarsi presso il
proprio Comune dicendo: "guardi, io purtroppo ho perso la mia casa,
non ho niente da mettere nel piatto, non so come fare ad andare
avanti - ma non domani, tra una settimana o un mese, oggi, stasera
- che soluzione mi date?". Io credo che l'alzata di spalle che ne
seguirebbe da parte di qualsiasi amministratore accogliesse questa
persona sarebbe da
Guinness
dei primati. Questo è il
problema che va risolto prioritariamente, quali risposte si danno a
una persona che arriva in queste condizioni, perché si ha un bel
dire: "ah no, ma c'è la legge 23/2010, anzi, prima guarda, fai la
fila perché c'è l'assistente sociale che deve prendere, deve fare
una relazione - se trova il tempo - che poi viene mandata, poi c'è
l'Assessorato che dice, che fa, che tratta, che briga, che
molla...", tu aspetta un mesetto o due, stasera vedi tu, ci sono
delle panchine qua fuori, se riesci a sistemarti, magari ti diamo
anche una residenza in via della Casa comunale se si riesce, se sei
nato in questo comune in maniera che così puoi anche avere accesso
ai servizi sanitari, perché senza una residenza non si ha accesso
nemmeno all'Ospedale e vi assicuro che tocchereste con mano davvero
la risposta che oggi le Istituzioni danno a chi si trova in uno
stato di necessità. Di questa situazione, di questo problema non è
fatta menzione all'interno di questo documento, con peraltro un
esempio che abbiamo sotto gli occhi, credo che sia opportuno e
necessario dirlo, perché invece di casi di persone che si
presentano di fronte alle Istituzioni dicendo: "non ho niente,
accoglietemi" purtroppo ce lo abbiamo sotto gli occhi tutti i
giorni, però queste persone una risposta la ricevono. Vediamo che
quotidianamente c'è chi sbarca e che giustamente viene preso,
portato in strutture, accolto, sfamato, vestito e tutto, ma, quando
un cittadino presenta questa stessa necessità, purtroppo gli si
dice: "no, aspetta, la relazione, l'assistente, l'Assessorato, il
bollino, il documento, la cartina, la cartetta, la cartona", questo
è quello che accade. Di questo e di una risoluzione pronta di
questo problema non scorgiamo traccia.
Nessun riferimento - e mi collego a questo della povertà - al
problema della casa; io credo ormai di aver provocato la nausea in
tutti i colleghi che mi ascoltano parlare dei problemi della casa
all'interno di quest'aula e tranne forse qualcuno che si è occupato
di questo problema e che forse probabilmente recepisce in maniera
migliore, credo che tutti gli altri non ne possano più. Io però mi
sento di non interrompere una denuncia che faccio a ogni Consiglio
perché credo che il problema della casa sia un problema primario,
il problema di una persona che si trova a essere priva di un tetto
sopra la testa credo sia una delle priorità che qualsiasi
Amministrazione deve affrontare e affrontarlo pensando che, quando
si dice a una persona: "ma io purtroppo non riesco a pagare un
affitto perché sono in una condizione di necessità"... consideriamo
che, per fare domanda per avere un alloggio di edilizia
residenziale pubblica, ci va un ISEE che è al di sotto degli 8.500
euro, figuratevi voi di avere un ISEE di 8.500, un ISEE
tendenzialmente molto basso, considerato che peraltro, quando
proponemmo un aiuto per i redditi che erano inferiori ai 12.000
annui, i sindacati ci dissero: "così andiamo a colpire proprio solo
i poverissimi, andiamo ad aiutare proprio solo i poverissimi". Se
quelli che hanno meno di 12 mila sono poverissimi, figuratevi
quelli di 8.500! Per le persone che possono fare domanda per un
alloggio di edilizia residenziale pubblica e che hanno un ISEE di
8.500, oggi osservano sempre la stessa trafila di quelli che
abbiamo detto prima, cioè vanno all'ARER, prendono il documento, lo
compilano e non so ma penso che forse fra una decina d'anni la
graduatoria delle case popolari non veda un'assegnazione, perché
"l'appartamento è in ristrutturazione", "perché quello è occupato",
"perché non ne abbiamo uno adatto", "perché stiamo vedendo, perché
stiamo guardando, stiamo controllando, stiamo lavorando" e intanto
da dieci anni persone che hanno un ISEE di 8.500 ma anche di 0
attendono una sistemazione. Di questo problema, che è un problema
sicuramente annoso, non si fa riferimento. Non si fa riferimento,
per esempio, al problema del bando affitti e a come affrontarlo,
non si fa riferimento, per esempio, a un altro grosso problema:
quello dell'emergenza abitativa, che oggi io vi inviterei anche qui
- non fidatevi delle parole del sottoscritto - a provare a chiedere
a qualcuno, che, per esempio, è da solo, cioè un nucleo familiare
che è composto da una persona che si trova a essere senza casa, che
rientra nei canoni dell'emergenza abitativa perché assomma la
perdita del reddito, da una parte, e lo sfratto esecutivo con il
mancato pagamento dell'affitto dall'altra, quindi con queste due
caratteristiche rientra nell'emergenza abitativa. Va giustamente
dalla struttura che dovrebbe riconoscergliela, il Comune che poi si
appoggia sulla Regione e la Regione gli risponde: "noi
tendenzialmente a quelli che sono da soli un alloggio non glielo
diamo", perché non lo so, però è così. La risposta che viene data
è: "se vuoi, c'è una struttura a Montjovet, ti diamo una stanza",
che è tendenzialmente piuttosto promiscua, io davvero vorrei
invitare qualcuno a visionare ogni tanto quella struttura e capire
le condizioni nelle quali vivono lì quelle persone, tant'è vero che
sostanzialmente la totalità delle persone rifiuta di essere
inserita all'interno di quella struttura, quindi la persona singola
senza un alloggio viene totalmente respinta. Di fronte a questo
problema della casa nessun riferimento, né rispetto alla legge n.
3/2013, che ormai, dopo quasi dieci anni che è stata approvata,
mostra le sue trame, è evidente, qualsiasi normativa deve essere
aggiornata e questa non è ancora stata aggiornata ma non vi è un
singolo riferimento.
Nessun riferimento, se non lontano e soltanto rispetto
all'aspetto sanitario del problema viene dato al lato della
disabilità, una disabilità che viene relegata a problema sanitario
ma che, in realtà, è un mondo che richiede molta più attenzione,
un'attenzione peraltro manifestata dal movimento a cui mi onoro di
appartenere, che mi onoro di rappresentare all'interno di questa
Assise, con la richiesta e l'istituzione di un Ministero dedicato.
Il fatto di considerare la disabilità un problema banalmente
sanitario e non un problema a tutto tondo credo sia una delle
criticità, la disabilità ha diverse necessità: dal problema del
lavoro alle sfide che pone quello della creazione di un inserimento
all'interno della società come parte integrante di questa, non come
un problema da risolvere e, trattandolo come un problema sanitario,
è evidente che questo viene considerato così e non viene
considerata invece anche un'opportunità e un'opportunità di
crescita non soltanto per le persone affette da disabilità, ma
anche per quelle che ovviamente vivono con loro e per le persone
che hanno molto da imparare da quel mondo.
Ancora nessun riferimento rispetto alla famiglia e al suo
sostegno, lo abbiamo detto e lo abbiamo replicato in più occasioni,
abbiamo anche proposto con i colleghi di Forza Italia e con i
colleghi di Pour l'Autonomie un intervento che andava proprio nel
senso di favorire la tutela delle nascite, la tutela delle famiglie
e dei figli, provvedimento che è stato purtroppo respinto senza
grossi commenti, quindi all'interno di questo tema purtroppo nessun
riferimento, nessun sostegno, nessuna progettualità, se non un
riferimento futuro per l'asilo-nido ma che evidentemente non può
essere sufficiente per integrare e tutelare in maniera completa la
famiglia.
Illuminanti credo siano state però poi quelle che sono seguite,
le audizioni, di approfondimento anche con le parti sociali, e qui
credo che sia stato evidenziato un problema evidente e grosso, per
esempio, banalmente con il teleriscaldamento e con l'aumento dei
costi del teleriscaldamento sugli alloggi di edilizia residenziale
pubblica, che è stato portato più volte all'interno di quest'aula e
che è stato completamente ignorato: un aumento dei costi del 140
percento evidenziato dall'Associazione dei consumatori, condomini
che annunciano di aver staccato il riscaldamento perché non possono
pagare e sono principalmente condomini che sono di edilizia
residenziale pubblica, con un taglieggiamento di queste persone che
dicono: "se volete staccare tutto, sono 25-30 mila euro da lasciare
e così vi potete ricollegare all'operatore che volete, che è anche
più conveniente ma intanto 30 mila euro schiacciateli sul
tavolo".
Un altro problema che è stato sollevato, e credo che questo sia
di stretta attualità, probabilmente non era possibile inserirlo nel
DEFR ma credo che una sua analisi andrebbe fatta, è quello, per
esempio, delle numerose persone che non hanno potuto presentare la
domanda per il
bonus social
perché non hanno potuto disporre
di un ISEE nei tempi dovuti. Questo è stato sollevato dalle
associazioni dei consumatori e un'associazione in particolare ci ha
evidenziato che soltanto lui aveva circa quaranta prenotazioni di
persone che sono andate da lui per chiedergli di fare l'ISEE per
poter fare questa domanda ma non ha potuto evaderle. I calcoli che
erano stati fatti parlavano di 11.400 nuclei che rientrano
all'interno di quel
range
di reddito che voi avete previsto
e se le domande sono state circa 9 mila o forse qualcosa di più da
quello che abbiamo potuto capire, perché poi non abbiamo avuto dati
in merito, però è evidente che ci sono molte famiglie che sono
rimaste tagliate fuori, qualcuno perché probabilmente non lo
sapeva, qualcuno perché molto più probabilmente e in maniera più
preoccupante perché non ha potuto fisicamente presentare la
domanda. Questo è un grosso problema perché ci troviamo ad avere i
soldi, ci troviamo ad avere la misura e ci troviamo a non poter
dare i fondi a queste famiglie.
Ancora una questione sollevata e rilevata anche dai sindacati
rispetto, per esempio, al sostegno alle fasce di reddito superiori,
cioè è stato evidenziato come il nostro ordine del giorno, quello
che abbiamo presentato, che andava a chiedere in caso di, per
esempio, risparmi effettuati sul
bonus social
di dedicare
questi risparmi alle fasce superiori di reddito, perché anche la
classe media - se si vuole considerare classe media quella inserita
in quelle fasce che sono superiori ai 20-25 mila euro di ISEE - è
stata esclusa, ma è stata profondamente colpita anche lei dalla
crisi economica e delle bollette, quell'intervento è stato
stigmatizzato dai sindacati senza sapere che noi avevamo presentato
contestualmente invece proprio una proposta che ci è stata bocciata
all'interno di quest'aula per chiedere di estendere questa
misura.
Insomma, una fotografia che, secondo noi, non è esaltante, un
lavoro che, secondo noi, non è esaustivo, una sfida lanciata verso
problemi che sono principalmente sanitari, questa, purtroppo, è la
pagina relativa alla sanità e politiche sociali, ma che non tiene
conto della situazione di necessità del nostro tessuto sociale e
dei nostri deboli: ecco perché su questo e per questo abbiamo
deciso di presentare alcune iniziative che cercano di sanare,
perlomeno in parte, con degli ordini del giorno alcuni impegni per
provare a trovare delle soluzioni concrete rispetto alle necessità,
ovviamente avremo modo poi di illustrarli in seguito all'interno di
quest'aula: ecco perché però, secondo noi, questo DEFR, in questa
parte, nella parte relativa alle politiche sociali mostra gravi
carenze, carenze che sicuramente non possono dare risposte ai
nostri deboli.
Presidente -
Ha chiesto la parola il consigliere Carrel,
ne ha facoltà.
Carrel (PA) -
Trovarsi sicuramente a discutere del DEFR è
difficile, in quanto trovare il perimetro sul quale discutere
diventa sicuramente una questione complessa, si può dire tutto e il
contrario di tutto, ma crediamo che quello che leggiamo nella
sezione 1, cioè il contesto economico e finanziario, sia una
situazione che ha già ben rappresentato anche il collega Aggravi e
c'è già entrato nello specifico in tutte le ricadute, ma ciò che ci
preme più, come gruppo, sottolineare è sicuramente il quadro della
finanza pubblica regionale, senza entrare nei dati, ma
sottolineando come sia necessario procedere a un riparto fiscale
nuovo, procedere a un accordo con lo Stato che veda soprattutto dal
lato entrate una certezza per questa Regione che vada oltre il
2025, perché in caso contrario è difficile parlare di tutti gli
altri progetti ed è difficile dare contezza e dare gambe ai nostri
progetti.
Per quanto riguarda invece la sezione 3, credo di poter partire
da una considerazione di un membro della II Commissione di
maggioranza, il quale ha detto: qual è l'obiettivo, qual è la
visione - questo in merito all'audizione dell'assessore Guichardaz
- relativamente all'aspetto del turismo? Ci siamo chiesti qual è il
progetto che sta dietro a tutti questi obiettivi? Ci siamo detti,
ce lo avete detto, ci avete spiegato che ci si è voluti
concentrarci su due obiettivi per ogni Dipartimento, e questo può
essere un metodo di lavoro che condividiamo, anche perché - lo
abbiamo già detto anche come opposizioni - ci agevola nel nostro
lavoro, agevola il capire quali sono i tempi per ogni obiettivo e
quali sono i costi allegati e correlati ad ogni obiettivo, ma
dev'esserci un filo
rouge
che unisce tutti questi obiettivi,
e noi francamente, anche leggendoli uno a uno, non lo vediamo.
Vediamo degli obiettivi, Assessorato per Assessorato, ma non
vediamo un disegno, un progetto di Valle d'Aosta futuro: non lo
vediamo nel turismo ma non lo vediamo anche in tanti altri settori.
È questa la cosa che più ci dispiace e sulla quale vogliamo
ribadire il nostro pensiero, perché crediamo che sicuramente il
DEFR è - e lo ha ricordato la collega Minelli - un documento di
programmazione regionale, un documento che dovrebbe essere
approvato dalla Giunta il 30 di giugno, in modo da poter discuterne
in Consiglio regionale prima o appena dopo la pausa estiva, così da
poter dare poi gli elementi per formare il bilancio regionale, che
invece è stato scaricato di fatto venti giorni dopo il DEFR e
quindi non vi sono stati i tempi tecnici per poter arrivare alla
discussione in Consiglio.
Manca una visione complessiva dell'evoluzione della società e
dell'economia della Valle d'Aosta, abbiamo parlato più volte di
famiglia, abbiamo parlato più volte di sostegno alle famiglie,
eppure qui poco troviamo negli obiettivi, poco troviamo su delle
misure concrete per quanto riguarda il "caro energia", poco
troviamo sul commercio in montagna, sull'aspetto dell'abbandono
delle terre di montagna, forse non in capo alle Valli dove il
turismo comunque permette un certo tessuto sociale ed economico di
mantenere una determinata ricchezza, ma almeno nelle valli di
mezzo, nelle terre di mezza vallata sicuramente abbiamo questo
problema, è un problema su cui abbiamo chiesto dei dati ma è
difficile, dobbiamo sicuramente lavorarci e non lo vediamo in
questi obiettivi che dovrebbero tracciare la linea secondo la quale
questo Governo lavora nei prossimi cinque anni. Non vediamo, per
quanto riguarda il turismo, un piano
marketing
, e qui
riprendo lo stesso Commissario che chiedeva un piano marketing,
perché possiamo parlare sicuramente di un modello di organizzazione
turistica, ma se non sappiamo dove vogliamo andare, il modello
rimane fine a sé stesso.
Per quanto riguarda il rafforzamento alla visibilità del
patrimonio regionale aperto al pubblico, è sicuramente un obiettivo
che condividiamo ma, d'altro canto, però, abbiamo un'attenzione
alle nuove tecnologie ma non vediamo - e lo ripeto, Assessore, a
costo di essere anche un po' ripetitivo - delle politiche di
formazione del personale, di accoglimento, perché chi accoglie i
turisti all'interno di un castello o di un sito culturale è
l'immagine della Valle d'Aosta, non basta un
tablet
e non
basta un sistema sicuramente innovativo e accogliente, non è quello
che fa la differenza, è anche quello che fa la differenza,
purtroppo l'obiettivo ancora una volta non lo vediamo. Poi
sicuramente possiamo anche confrontarci sullo studio della Bocconi
che dovrebbe terminare nel giugno del 2023 secondo l'obiettivo a
esso dedicato, ma poi per l'esame del progetto e le attività
conseguenti necessarie alla riorganizzazione abbiamo delle scadenze
di dicembre in dicembre del 2023, 2024 e 2025. Se ci dobbiamo
mettere tutta la legislatura - perché questo stiamo dicendo - per
riorganizzare la macchina amministrativa, credo che gli effetti
purtroppo li rivedremo forse nel 2030 e nel mentre abbiamo da
gestire il PNRR, nel mentre abbiamo da gestire delle criticità su
cui non ritorno, perché sono già intervenuti vari colleghi prima di
me e dobbiamo trovare un sistema. Bene questo studio, bene la
riorganizzazione, ma nel contempo dobbiamo trovare una soluzione a
questi problemi.
Mi permettete poi di concludere in merito ai primi due
obiettivi: il primo è la revisione di finanza locale e il secondo è
la riforma dei Segretari comunali. Io ero rimasto in quest'aula con
il collega Sammaritani a discutere di un testo unico degli Enti
locali, un testo unico che racchiudesse tutte le riforme degli Enti
locali, i Segretari, la 48, la legge 6. Quello era un grande
obiettivo, dovevamo portarlo a termine attraverso un tavolo che si
è costituito entro la fine di quest'anno, non ci siamo riusciti, ma
adesso andare a dividere quel grande Testo unico degli Enti locali
in due riforme credo che sia un abbassare l'asticella e
accontentarsi di mettere delle pezze a due dei problemi degli Enti
locali, ma sarebbe stato sicuramente più sfidante e avrebbe avuto
sicuramente un respiro politico diverso rivedere l'intero Testo
degli Enti locali e puntare - perché no? - a un Testo unico degli
Enti locali. Per questo - e potrei sicuramente continuare andando a
sviscerare obiettivo per obiettivo - credo che il messaggio che,
come gruppo, vogliamo mettere agli atti e portare come contributo a
questa discussione è che gli obiettivi sono sicuramente degli
obiettivi che andrebbero valutati uno a uno, sui tunnel ci
confronteremo con degli ordini del giorno e quindi non sto a
entrare su questo tema della viabilità e del rischio di vedere la
Valle d'Aosta chiusa sia con la Svizzera che con la Francia, ma
quello che manca realmente è un filo conduttore, è un progetto che
unisca tutti questi obiettivi e quello che traduce la situazione
del contesto economico-finanziario generale, la situazione della
finanza pubblica regionale, negli obiettivi e quindi nella pratica
di questi tre anni del Governo regionale. Questo sembra un po'
mancare.  Non posso contestare, anzi a volte condivido alcuni
obiettivi, ma senza un progetto macro e senza una linea diventa poi
difficile confrontarsi e discutere in termini politici, perché
senza questo poi il rischio è di cadere nei vari argomenti e poter
portarne altre mille di argomenti, perché di problemi purtroppo ce
ne sono tanti, possiamo portarne altri, ma se non abbiamo chiaro
noi, leggendo questo documento, qual è il disegno, poi diventa
difficile confrontarsi e portare il contributo in un'altra
direzione.
Presidente -
Consigliere Baccega a lei la parola.
Baccega (FI) -
Io volevo ringraziare i colleghi di
opposizione che mi hanno preceduto perché hanno posto
all'attenzione del Consiglio una serie di dati importanti e
significativi, dati che certamente non possiamo non riconoscere che
siano dei dati poco confortanti per una Regione che guarda in
prospettiva, che guarda a un futuro di sviluppo. È stato detto dai
colleghi che mi hanno preceduto che è nostra intenzione affrontare
questo confronto sul DEFR non con un contro DEFR come avremmo
potuto fare, bensì con tutta una serie di ordini del giorno, quindi
azioni e riflessioni, che potrebbero e avrebbero potuto in qualche
modo arricchire questo documento, che, scusate, ma è un documento
che genera incertezze, che non pare abbia una strategia importante,
quindi una serie di temi che poniamo alla vostra attenzione con un
numero importante di ordini del giorno, che sono un po' la
risultante di interventi e iniziative che in questi due anni di
legislatura noi abbiamo sottolineato ed evidenziato in Consiglio
che non hanno trovato un'adeguata risposta nel documento di
economia e finanza regionale 2023-2025.
Si parla di un documento di sintesi, sintetico, alla faccia, 220
pagine sono già un bel documento devo dire. Credo che uno dei temi
chiave che sono stati affrontati nel documento che riguarda
l'analisi delle strutture organizzative era già stato affrontato
fin dall'inizio della legislatura, che l'ipotesi delle strutture
che avete messo in campo non fosse così performante lo avevamo
sostenuto fin dall'inizio della legislatura, ovviamente adesso
siamo in ritardo, c'è confusione, c'è una crisi politica in atto e
tutto questo fa sì che le strutture stesse siano in difficoltà nel
portare avanti tutta una serie di soluzioni e una serie di atti
virtuosi che sicuramente farebbero bene alla nostra
collettività.
Lo ha già detto il collega Manfrin: si parla di
welfare
,
è uno dei temi salienti di questo momento tragico dell'Europa, del
nostro Paese e soprattutto della nostra Regione, un DEFR che tratta
in modo sintetico il tema del welfare dove si individua un altro
piano strategico, la possibilità di una gestione e di una
riorganizzazione dell'assistenza territoriale ma non si capisce
come. Si fa riferimento anche qui al piano salute e benessere
sociale: ecco perché, per quanto ci riguarda, noi sulla sanità
abbiamo lasciato da parte, ci sarà un momento che sarà quello
nell'affrontare il piano salute e benessere sociale... quello che è
stato definito il famoso "Libro dei sogni", ma anche qui si parla
di riorganizzazione dell'Assessorato, della struttura, della
sanità, mancano una serie di questioni e poi ci sono i due elenchi:
le azioni correlate e per la sanità e per i servizi sociali. Io
credo che il fatto di aver dimenticato il fattore famiglia, ma so
che ne discuteremo nell'affrontare l'ordine del giorno che è stato
presentato dai colleghi, sarà sicuramente importante.
Un'altra situazione che non sarà affrontata nell'ambito degli
ordini del giorno che abbiamo presentato riguarda l'ambiente. Ormai
i cittadini valdostani e i turisti si chiedono... è vero che c'è un
piano dei rifiuti che traguarda a più anni, quindi non riguarda il
triennio, ma dovremo cominciare anche a pensare cosa sarà di quella
discarica di Pollein, cosa sarà di quella discarica che continua a
crescere e nei prossimi 10-20 anni che cosa sarà, un'enorme
discarica puzzolente al centro della nostra regione, in bellavista
per tutti i turisti che arrivano, che si fermano al casello, che
arrivano nella città capoluogo, che vanno verso l'Alta Valle, verso
le valli laterali da Aosta in su. Sì, è vero, è appena stato
approvato nel 2021 il piano dei rifiuti, ma uno studio in quella
direzione deve partire in questo triennio per capire dove vogliamo
andare a parare, perché forse alcune cose saranno da rivedere ma
dobbiamo cominciare a pensarci adesso.
Queste sono solo riflessioni che mi sentivo di fare a corredo
dell'intervento corposo e significativo fatto dal collega Marquis
ma che rimando poi alla presentazione degli ordini del giorno dove
entreremo nel vivo rispetto a una serie di... chiamiamole
dimenticanze che non sono state inserite in questo documento di
economia e finanza regionale, che, come ho detto, pare non abbia
strategie e vada a generare non poche incertezze.
Presidente -
Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
Il documento di economia e finanza
è sicuramente l'atto più importante di programmazione, e questo lo
hanno già detto tutti i colleghi che mi hanno preceduto, uno
strumento di programmazione generale che dovrebbe dare sostanza al
programma di legislatura, consentendo di programmare, sulla scorta
delle esigenze del territorio, delle disponibilità di risorse
finanziarie, delle priorità e delle scelte politiche, gli obiettivi
da perseguire nel prossimo triennio. È quindi evidente l'importanza
di concepire questo documento e la sua approvazione non come un
mero adempimento formale, necessario malgrado tutto perché lo
prevede una norma, ma farlo avendo ben presente la sua importanza
per un'Amministrazione efficiente che cerca di rispondere ai
bisogni delle persone.
Oggi, vista l'assenza di una maggioranza stabile e del tanto
annunciato allargamento dei 18, possiamo dire invece che questo
sarà un mero adempimento formale, perché a meno di non essere dei
personaggi in cerca d'autore, chiunque entrerà in questa
maggioranza vorrà dire la sua e influire sulle scelte future, ecco
quindi che gli annunci roboanti che continuano a susseguirsi per
annunciare la votazione del DEFR non possono che far emergere
l'incongruità fra quanto sta accadendo e quanto si vuole narrare.
Questo documento non può e non dà risposte ai Valdostani, perché
come si può pensare di programmare i prossimi tre anni di attività
ed esplicitare con chiarezza l'azione di Governo se questo c'è, non
c'è, si allarga, si revisiona, si rimpasta, cambia Presidente,
ridefinisce le deleghe e chi più ne ha più ne metta. Non accetto
nemmeno la continua narrazione che sia la minoranza a parlare di
questo strano gioco della cavallina attorno alle poltrone, la
narrazione di un teatrino; le pagine dei giornali sono riempite da
voi stessi che state dando uno spettacolo molto poco edificante,
mentre bisognerebbe lavorare. Quello che noi rappresentiamo è
l'assenza di una visione di questa maggioranza, il poco lavoro e la
mancanza di risposte. In Commissione abbiamo fermi da mesi, anni
diversi piani strategici, come il piano della salute, il piano
triennale contro la violenza sulle donne, il PRT, il PTA, due leggi
elettorali, la revisione organica della disciplina regionale
vigente in materia di esercizio associato di funzioni e servizi
comunali e i segretari comunali. Eviterei quindi di continuare a
parlare dell'approvazione del DEFR come di un grande risultato
visto che non solo arriva in ritardo, ma ha contenuti poco
convincenti e rassicuranti. Ancora una volta è un documento che non
dà risposte, lo dicevo poc'anzi, che non affronta i gravi problemi
che emergono dall'analisi dei dati di contesto che stanno nella
prima sezione.
L'aumento dell'inflazione, l'aumento dei costi delle materie
prime, dei prezzi alimentari energetici per famiglie e imprese, la
lenta ripresa, la diminuzione dei turisti stranieri, il
peggioramento del quadro demografico che rileva poche nascite e la
crescita della popolazione anziana, la quota più elevata di persone
con al massimo la licenza media, la più alta percentuale di
abbandoni scolastici d'Italia con cinque punti percentuali in più
rispetto alle Regioni del nord-ovest, il reddito medio disponibile
pro-capite delle famiglie attestato a 21.200 euro sono alcune delle
cose evidenziate in quella prima sezione del DEFR.
Questo DEFR a noi sembra una bruttissima copia di quello
precedente, in cui vi sono anche incongruità fra le due diverse
parti, un DEFR in cui la parte dell'analisi sembra scritta da
un'altra mano rispetto a quella che individua gli obiettivi. Di
fronte alla crisi economico-sociale e ai dati demografici, manca
una programmazione coerente che vada oltre i soliti investimenti
sulle funivie.
Manca una visione di futuro, come poteva essere quella, ad
esempio, di immaginare e costruire un obiettivo come quello del
trasporto pubblico locale gratuito; insomma, manca una visione,
l'individuazione di priorità e di idee appare piuttosto scarna, e
tutto questo in un momento di grave crisi economica e sociale.
La totale mancanza di riferimenti al programma di legislatura
certifica in modo chiarissimo l'allontanamento dalla strada
ambientalista e progressista che avevamo tracciato insieme.
Come ha detto in modo chiaro la mia collega, PCP ha deciso di
non presentare emendamenti e ordini del giorno viste le
dichiarazioni fatte l'anno scorso che non condividiamo ma che
naturalmente accettiamo. Siamo due donne che continuano a portare
avanti con coerenza e impegno le loro idee ma che evidentemente
riescono a infastidire. Vogliamo però far emergere con i nostri due
interventi i contenuti che non ci convincono e su cui abbiamo
legittimamente, credo, posizioni diverse.
Per quanto riguarda il sistema degli Enti locali, il DEFR che
stiamo analizzando delinea due obiettivi strategici: la revisione
del sistema della finanza locale, l'armonizzazione del quadro
normativo dei segretari degli Enti locali.
Prima di fare alcune considerazioni nel merito degli obiettivi,
una domanda: forse ce ne stiamo dimenticando un terzo, importante,
che ho già citato nelle premesse: uno studio e una riflessione sui
modelli organizzativi degli Enti locali, la revisione della legge
regionale 6/2014 sull'esercizio delle funzioni associate. A inizio
legislatura si era iniziato a lavorare in questo senso, presi
alcuni provvedimenti urgenti di riforma della legge regionale 6.
Cito testualmente l'articolo 5 della legge 15/2020: "entro il 31
dicembre 2021 si provvede alla revisione organica della disciplina
regionale vigente in materia di esercizio associato di funzioni e
servizi comunali e di segretari degli Enti locali. A tal fine è
costituito un gruppo di lavoro composto dal Presidente della I
Commissione consiliare permanente, con funzione di coordinatore, da
un rappresentante per ogni gruppo consiliare e da cinque
rappresentanti del Consiglio del CPEL di cui almeno una
rappresentanza dell'Agenzia regionale dei segretari". Siamo a
dicembre 2022, cosa vogliamo fare? Dico questo perché è
condivisibile lavorare sulla revisione del sistema di finanza
locale, necessaria, perché ormai datato e soprattutto nel tempo
fortemente snaturato o sul quadro normativo dei segretari, ma forse
prima, o ancor meglio contemporaneamente, lavorare sui mezzi che
consentono di far funzionare il modello organizzativo degli Enti
locali è necessario pensare a quale modello questi strumenti devono
funzionare.
Quanto alla revisione del sistema di finanza locale, è
sicuramente necessaria, ricordo che la legge n. 48/1995 nasce in un
quadro di leggi ordinamentali del sistema degli Enti locali,
conseguenti all'attribuzione della competenza legislativa primaria
alla Regione, operata dalla legge costituzionale n. 2/1993. La
legge n. 48/1995 delineò un sistema di trasferimento finalizzata ad
accrescere il livello di autonomia e di funzionalità delle
Amministrazioni locali, con un'importante quota di trasferimenti
senza vincoli, lasciando la scelta ai Governi locali: legare
l'ammontare dei trasferimenti a uno dei principi indicatori della
ricchezza prodotto in Valle: l'IRPEF, allo stesso tempo garantire
forme di perequazione a vantaggio degli enti territoriali
economicamente svantaggiati basati su due elementi fondamentali: i
bisogni e le risorse; accrescere la responsabilizzazione degli
amministratori locali nei confronti dei cittadini quali
contribuenti e utenti dei servizi locali. Questo sistema, a partire
dalla crisi finanziaria del 2008, ha iniziato a essere snaturato
con una visione regione-centrica, un incremento dei trasferimenti
con vincolo, a volte ponendo semplicemente in capo alla finanza
locale delle spese del bilancio regionale. È opportuno quindi che
si faccia una riflessione con il sistema degli Enti locali sui
trasferimenti con vincolo, sulla compartecipazione degli Enti
locali agli obiettivi di finanza locale, che consenta di liberare
risorse a favore degli Enti locali che oggi contribuiscono ancora,
in ragione dell'extra gettito IMU quando lo sforzo della Regione si
è attenuato nel tempo. Ciò che non condividiamo è che questa
riflessione non sia parallela e analoga sul modello organizzativo e
i tempi previsti, credo sia da fare subito e una previsione di tre
anni per giungere a qualche risultato è eccessiva, è necessario
ridurre questi tempi.
Per quanto riguarda il quadro normativo sui segretari, credo sia
necessario più che una semplificazione e coordinamento delle norme
in vigore, un quadro definitivo che consenta di superare i vari
provvedimenti tampone di questi anni, che consenta di mettere
stabilmente a disposizione degli Enti locali una classe dirigente
che possa operare serenamente per conseguire gli obiettivi dei
nostri Enti. Non è forse arrivato il momento di parlare di un albo
unico della dirigenza e di ragionare sulla possibile fusione dei
Comuni?
I cambiamenti climatici: quest'anno abbiamo perso quattro volte
la quantità di ghiaccio che perdevamo nel ventennio precedente, il
surriscaldamento ha avuto un impatto molto forte, allo stesso tempo
abbiamo incontrato molte difficoltà per ciò che riguarda
l'alpinismo a causa della sua instabilità, del caldo e del fatto
che non fosse abbastanza sicuro. Anche la produttività di prati e
pascoli ha sofferto del surriscaldamento di quest'estate. La
strategia regionale di adattamento ai cambiamenti climatici
riguarda diversi settori economici come l'agricoltura, il turismo,
la salute, gli obiettivi di adattamento e le misure da realizzare
in modo tale da fornire i mezzi a enti, professioni, imprese e
operatori per gestire il problema. Peccato che tale strategia non
venga presa assolutamente in considerazione da questo DEFR, che
continua invece a sua programmazione a compartimenti stagni, senza
una visione e una prospettiva. Non si parla da nessuna parte di
diversificazione, di adattamento e di mitigazione. Circa un anno fa
in Consiglio, a seguito di una mia interpellanza sul grande
ristorante del Couis a Pila, zona ventosa e sprovvista d'acqua,
diversi colleghi di maggioranza e minoranza avevano chiesto di
conoscere le strategie nel settore di sviluppo delle stazioni
sciistiche e, nonostante molte sollecitazioni fatte all'Assessore e
al Presidente della IV Commissione, stiamo ancora aspettando. In
questo DEFR troviamo solo la gestione unitaria delle stazioni, il
sostegno alle piccole stazioni, un generico investimento ai
cambiamenti climatici e la diffusione della conoscenza della
montagna nei giovani. Dove sta la visione? Chissà che prima di
imbarcarsi in importanti investimenti, non si attenda lo studio
sulla valutazione dei cambiamenti climatici citata in altri
obiettivi.
Rispetto all'istruzione, per due anni definiti nel DEFR si
diceva, con una frase lapidaria e netta, che si sarebbe risolta la
difficile situazione del precariato. Al terzo anno, in modo più
cauto, si fa notare che praticamente nulla è cambiato e che la
situazione oggi va risolta. Rispetto a questo, non si fa nessun
accenno alla vera emergenza relativa agli insegnanti e operatori di
sostegno, passo indietro anche sull'edilizia scolastica dove la
visione di insieme non ci pare ancora chiara, come non si comprende
se in tutta la programmazione si prende in considerazione anche il
calo demografico, la dislocazione degli edifici. Nel DEFR 2021 si
parlava della costruzione di quattro nuove palestre, del termine
dei lavori del vecchio Bérard e di soluzioni per non avere sedi
distaccate in tutta la città. Direi che non solo non sono stati
fatti passi avanti, ma la situazione è ancora peggiorata. Scompare
completamente la problematica delle segreterie scolastiche, la
spesa per il funzionamento di alcuni enti strumentali strategici
per la nostra comunità, come il Convitto, l'Institut agricole,
l'IPRA e tutte le istituzioni scolastiche è prevista e immutata per
il prossimo triennio. Sembra un dato positivo, in realtà è un
taglio orizzontale determinato dall'inflazione. In una Regione
caratterizzata da abbandono scolastico e crisi della formazione, si
dovrebbe investire di più sui giovani e sull'istruzione. Si sarebbe
dovuto prevedere un adeguamento di trasferimenti almeno del 10
percento in più. L'Università resta una scatola in via di
completamento, l'incertezza non è solo rispetto alle risorse e ai
tempi del completamento rinviati oltre al triennio, ma soprattutto
resta non chiara la sua
mission
. Da notare il fatto che le
risorse economiche sono previste, come anche in altri casi, solo
per realizzare i lavori e non per costruire invece un vero centro
di ricerca e di formazione.
La tutela della salute è sicuramente la voce più importante e,
nonostante l'incremento di risorse messe nello scorso bilancio, non
vediamo effettivi cambiamenti. Il declino della sanità è sotto gli
occhi di tutti e troviamo l'obiettivo proposto un libro dei sogni
più che un obiettivo concreto da portare a termine in questo
triennio. Si riporta sostanzialmente gran parte del piano della
salute e del benessere, fermo in Commissione e ancora una volta non
vediamo la programmazione e la pianificazione dei vari interventi.
Si evidenzia l'inadeguatezza dei modelli di organizzazione
sanitaria ma non si capisce né la visione a breve, né quella a
lungo termine rispetto ai nuovi modelli proposti. Manca un
approccio trasversale, che metta al centro la persona e i suoi
bisogni, approccio a persone integrate con il sociale, attento alle
risorse umane. Con la pianificazione delle azioni da intraprendere,
le priorità e un calendario della successione delle fasi attuative,
identificando anche un periodo di transizione per la riforma del
territorio, mentre nel DEFR apprendiamo della nascita di un ente
strumentale della Regione per le attività di gestione di servizi
degli interventi socio-assistenziali di cui parlava anche il
collega Manfrin. Ci sembra manchi totalmente, anche in questo caso,
la programmazione e questo ci preoccupa. È inutile pensare a
indennità per non far scappare medici e infermieri quando il
problema riguarda tutte le professioni operanti sul territorio sia
sanitario che socio-sanitario e non solo legato alla retribuzione,
ma soprattutto legato alla qualità del lavoro, oltre ai
riconoscimenti economici, che, ripeto, devono essere previsti per
tutti.
Bisogna prevedere contestualmente anche altre azioni a breve e
lungo termine per rendere migliore il lavoro di chi già opera e
attrarre anche professionisti dall'esterno. Diverse le strutture
sanitarie finanziate attraverso il PNRR ma quale personale verrà
utilizzato, quali servizi intendiamo porre, quanti posti verranno
tolti al G.B. Festaz? Ci chiediamo inoltre se, rispetto
all'Ospedale di comunità di Verrès, il Governo abbia programmato
anche come reperire in quel caso l'adeguato personale, oltre che
pensare, come al solito, alla sola spesa per costruire la scatola.
Apprendiamo inoltre che l'avvio dei lavori dell'Ospedale Parini, di
cui ancora oggi nemmeno conosciamo la variante e il costo delle
opere, prenderà avvio nel 2023, intanto altri soldi vengono
stanziati per tacconare il Parini, per l'adeguamento sismico del
Beauregard e le promesse del presidio unico pian piano svaniscono.
Per evitare di prendere ancora in giro i Valdostani, sarebbe meglio
non dichiarare più l'inizio o la fine dei lavori di quest'opera
monumentaria di cui nemmeno ancora abbiamo il parere definitivo
della Soprintendenza. Per l'ennesimo anno si parla di rete
regionale per l'epidemiologia e chissà che non sia la volta buona.
In materia di disabilità si ricorda l'esigenza di addivenire a una
legge quadro in materia, ma anche qui all'enunciazione non si
ritrovano riscontri negli obiettivi e, purtroppo, la parte delle
politiche sociali risulta una grande assente. Ritroviamo ripetuta
per il terzo anno di fila la problematica relativa alle norme su
vigili del fuoco e Corpo forestale, per cui nessun passo avanti è
stato fatto, mentre sulla Motorizzazione evidentemente oggi le
criticità non vengono più viste e le mozioni rimangono lettera
morta. Questo documento presentato, e che voterà una maggioranza
non maggioranza, non fa altro che dimostrare quanto poco si
considerano questi documenti che per noi restano molto
importanti.
Presidente -
Per mozione d'ordine, la parola al collega
Padovani.
Padovani (FP-PD) -
Visto il numero di ordini del giorno
pervenuti, chiederei una sospensione per una riunione dei gruppi di
maggioranza per visionarli.
Presidente -
Propongo di chiudere il Consiglio qui, se
siete tutti d'accordo, anche perché il numero di ordini del giorno
è piuttosto corposo e difficilmente può essere analizzato in meno
di un'ora. Pertanto, se siete tutti d'accordo, i lavori consiliari
terminano adesso. Ci aggiorniamo a domani alle ore 09:00.
---
La seduta termina alle ore 19:01.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK