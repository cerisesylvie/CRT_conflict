Consiglio Regionale della Valle d'Aosta - Oggetto del Consiglio n. 148 del 3 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 148 del 3 dicembre 2020 - Resoconto
OGGETTO N. 148/XVI - Interpellanza: "Interventi per rendere
fruibile la falegnameria presso l'Istituto Don Bosco di
Châtillon".
Marguerettaz (Presidente) -
Passiamo al punto n. 33
all'ordine del giorno. La parola al consigliere Lavy, ne ha
facoltà.
Lavy (LEGA VDA) -
Dopo un po' di iniziative non parliamo
di Covid ma parliamo di un problema che purtroppo si protrae da
diverso tempo e riguarda un
asset
fondamentale per ciò che è
il mondo scolastico valdostano e che è comunque l'Istituto Don
Bosco, Istituto che porta avanti la formazione di giovani
falegnami, una delle filiere, quelle del legno, fondamentali per il
sostentamento e anche l'economia della Valle d'Aosta e quindi porto
avanti questa interpellanza proprio perché nell'Istituto Don Bosco
vige un problema. Già nella scorsa legislatura il collega Roberto
Luboz aveva portato avanti anche lui un'iniziativa per chiedere
informazioni riguardo proprio alla falegnameria del Don Bosco,
perché sembra strano ma nel Don Bosco la falegnameria è
sottoutilizzata per il semplice fatto che non è più a norma per
l'utilizzo e per la lavorazione di legni duri. Già allora
l'assessore Certan aveva comunque detto che era un'emergenza, era
un'urgenza e che quindi si sarebbe fatto qualcosa. Purtroppo ad
oggi la situazione non è praticamente cambiata: ecco perché
interrogo il Governo regionale per sapere quali siano gli
intendimenti per i lavori per mettere a norma la falegnameria e
quali siano le tempistiche soprattutto.
Presidente -
La parola all'assessore Caveri, ne ha
facoltà.
Caveri (VdA Unie) -
Non sarà una risposta molto
esaltante, nel senso che mi limiterò a leggere la nota tecnica che
mi è stata data.
La falegnameria utilizzata dal Don Bosco di Châtillon per le
attività di laboratorio per i falegnami non è adeguata dal punto di
vista delle norme sulla sicurezza degli ambienti di lavoro come
previsto dal decreto n. 81/2008 per eseguire la lavorazione dei
legni duri. Sulla base delle indicazioni fornite dal Servizio di
prevenzione e sicurezza degli ambienti di lavoro, per poter rendere
i locali sicuri per questo utilizzo, è necessario realizzare
un'intercapedine tecnica adiacente al primo piano seminterrato in
cui si trova il laboratorio didattico di falegnameria. La
realizzazione di uno scavo permetterebbe di liberare anche il lato
est del fabbricato in modo che i locali scolastici non risultino
più seminterrati.
In data 2 settembre 2019 l'Istituto Don Bosco ha comunicato
all'Assessorato dell'istruzione la disponibilità a sostenere i
costi della progettazione esecutiva di questo intervento e i
relativi oneri per il coordinamento della sicurezza impegnandosi a
trasmettere la documentazione progettuale all'Amministrazione
regionale. Nel settembre 2019 l'Istituto ha quindi affidato a un
professionista l'incarico di redigere il progetto, il cui costo
complessivo è stimato in 120 mila euro. L'iter per la realizzazione
lavori si è però interrotto in quanto lo scavo per creare
l'intercapedine dovrebbe essere effettuato in corrispondenza
all'accesso del piano alto del fabbricato in cui si trova la
falegnameria, che non è di proprietà regionale. La porzione
superiore all'immobile risulta intestata a una società il cui
titolare è deceduto e dei cui eredi non si hanno notizie. Da una
visura effettuata dalla Struttura regionale del patrimonio la
società non risulta né in liquidazione, né in fallimento ma il
Tribunale di Torino, città in cui ha sede la società, non ha
fornito al riguardo informazioni precise sugli attuali
amministratori. Come riferito dalla Struttura del patrimonio, si
intendono ora effettuare ulteriori tentativi per prendere contatti
con i soggetti controinteressati al fine di richiedere
l'autorizzazione del secondo proprietario a eseguire i lavori e
poter quindi presentare la scia edilizia dal momento che la via
dell'esproprio, che dovrebbe riguardare l'intero piano del
fabbricato, non risulta esperibile in assenza di un progetto di
ristrutturazione completa.
"Quale sarà la tempistica": il tempo per eseguire i lavori è di
circa cento giorni, dunque una volta risolta la problematica
patrimoniale, l'intervento potrà essere realizzato in tempi brevi
previo reperimento delle risorse finanziarie nel bilancio.
Mi rendo conto che la risposta non è particolarmente esaltante
ma prometto che mi occuperò della questione per cercare di capire
dov'è il cavillo.
Presidente -
La parola al consigliere Lavy per la
replica.
Lavy (LEGA VDA) -
Assessore, non era proprio del tutto
esaltante la risposta, non ero a conoscenza di questi retroscena
abbastanza anche un pochino strani, però io comunque la invito a
proseguire su questo percorso, perché in Valle d'Aosta c'è
solamente un Istituto che ha in sé un corso di falegnameria ed è il
Don Bosco, se però lo stesso Istituto non può permettersi di
utilizzare la falegnameria per certi lavori, mi chiedo quale sia la
formazione che gli studenti ricevono.
Spero quindi veramente che questa situazione con questa società
venga risolta al più presto, le chiedo veramente di fare certe
pressioni dovute, necessarie, e spero che comunque anche i tempi
dei lavori siano comunque rispettati, perché cento giorni non è un
brevissimo lasso di tempo, questi lavori potrebbero essere fatti
magari d'estate durante le vacanze estive del prossimo anno, almeno
me lo auguro veramente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK