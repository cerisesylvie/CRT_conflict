Consiglio Regionale della Valle d'Aosta - Oggetto del Consiglio n. 413 del 11 marzo 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 413 del 11 marzo 2009 - Resoconto
OGGETTO N. 413/XIII - Interrogazione: "Realizzazione di un
polo scolastico unico in Comune di Gressan".
Interrogazione
Appreso che l'Amministrazione comunale di Gressan intende
realizzare un polo scolastico unico in loc. Etrepiou, sopprimendo
gli attuali edifici scolastici del Capoluogo e di Chevrot;
i sottoscritti Consiglieri regionali
Interrogano
la Giunta regionale per sapere:
1) se, considerati i fattori socio-demografici,
didattico-educativi, logistici e operativi, la creazione di un
unico polo scolastico a Gressan trova presupposti plausibili nella
programmazione scolastica regionale e nella pianificazione
urbanistica territoriale;
2) se il progetto in questione è stato sottoposto all'esame
degli organi regionali competenti e quali eventuali determinazioni
sono state adottate;
3) qual è il costo complessivo dell'opera e con quali fondi
(comunali, regionali, eccetera) si provvederebbe alla
spesa;
4) quali sono gli interventi strutturali, tecnologici e di
adeguamento funzionale effettuati in questi anni sugli edifici
scolastici del Capoluogo e di Chevrot e a quanto ammontano le spese
complessive nonché quali destinazioni sarebbero riservate ai
fabbricati in previsione d'abbandono e se sono stati presi in
considerazione gli ulteriori oneri per il loro nuovo
utilizzo.
F.to: Tibaldi - Zucchi
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci, M. le Président. In
merito al primo quesito, come riferito dall'Assessore Viérin
Laurent, si precisa che ai sensi dell'articolo 3 della legge
23/1996, norme per l'edilizia scolastica, i Comuni provvedono alla
realizzazione, alla fornitura e alla manutenzione ordinaria e
straordinaria degli edifici, sedi di scuole materne, elementari e
medie. Inoltre la legge regionale 1/2002, recante individuazione
delle funzioni amministrative di competenza della Regione ai sensi
dell'articolo 7, comma 1 della legge regionale 54/1998, recante
disposizioni in materia di trasferimento di funzioni amministrative
agli enti locali, riportano nell'allegato A alla stessa legge fra
le funzioni di competenza della Regione quelle attinenti
all'istruzione e cultura, edilizia scolastica per le scuole
superiori. La Regione ha quindi competenza sulla pianificazione e
relative costruzioni e manutenzioni, nonché messa a norma
esclusivamente per gli edifici sedi di scuole secondarie e
superiori. Le competenze per le scuole di base sono date già dallo
Stato stesso ai Comuni, quindi la Regione interviene sulla
valutazione di progetti comunali di edifici scolastici solo in
occasione di richieste di parere da parte del Comune stesso o
nell'ambito della procedura di finanziamento FOSPI, in quanto
procedura rientrante nella legge regionale 48/1995 relativa alla
finanza locale.
Per quanto attiene alla pianificazione urbanistica territoriale,
il progetto in argomento è stato oggetto di approvazione definitiva
di variante non sostanziale con deliberazione del Consiglio
comunale n. 32/2008, mentre il piano territoriale paesistico (PTP)
non si esprime riguardo alla programmazione degli edifici
scolastici della scuola dell'infanzia e della scuola primaria.
In merito al quesito 2, "se il progetto in questione è stato
sottoposto all'esame degli organi regionali competenti e quali
eventuali determinazioni sono state adottate", il progetto per la
realizzazione del nuovo polo scolastico del comune di Gressan è
stato presentato alla scadenza del 31 ottobre, come tutti gli altri
progetti presentati al FOSPI, ai fini della richiesta di
inserimento nella procedura FOSPI 2010-12. Le richieste pervenute
sono tutte soggette all'istruttoria di carattere prettamente
tecnico-economico, che viene effettuata secondo le precise
procedure dettate dalla legge 48/1995 con l'ausilio del nucleo di
valutazione e verifica delle opere pubbliche NUVVOP. L'istruttoria
è tuttora in corso e si prevede che venga conclusa entro un mese e
mezzo o due mesi, con l'invio della proposta di programma
complessiva 2010-12 all'approvazione della Giunta regionale. Non è
pertanto stata assunta al momento alcuna determinazione in merito
all'approvazione e all'inserimento del progetto in argomento nella
programmazione FOSPI 2010-12. In precedenza la Giunta regionale
aveva espresso con provvedimento 3057/2008 una valutazione positiva
condizionata sulla compatibilità ambientale del progetto, ai sensi
della legge regionale 14/1999.
In merito al terzo quesito, qual è il costo complessivo
dell'opera presentata con il progetto comunale, il progetto
presentato per il finanziamento FOSPI ha un costo pari a 11.964.000
euro, comprensivi di direzione lavori e collaudo, di cui 1.271.426
euro da assumere a carico del Comune nel caso l'opera rientri nel
programma FOSPI. Fra la documentazione presentata si rileva che la
progettazione globale, gli espropri, l'IVA sono stati quantificati
per un costo pari a 865.582 euro, di cui l'80 percento a carico -
sempre se finanziata l'opera - della Regione e il 20 percento a
carico del Comune come prevede la legge del FOSPI. Ricordo che
questi dati sono stati presi dal progetto presentato dal Comune,
sono dati forniti dalla documentazione che hanno inviato per
ottenere il finanziamento.
Sul quarto quesito, quali sono gli interventi strutturali,
relativamente agli interventi di vario tipo eseguiti negli attuali
edifici scolastici non risultano finanziamenti concessi a valere su
risorse FOSPI di cui alla legge 48; quindi mai gli altri edifici
hanno avuto un finanziamento di tipo FOSPI.
Come riferito invece dall'assessore Viérin Laurent, non
risultano concessi finanziamenti nell'ultimo biennio a valere sui
piani straordinari, di cui alla legge 1532/2007. Dall'anagrafe
edilizia scolastica predisposta ai sensi dell'articolo 7 della
legge 23/1996, sono disponibili alcune informazioni generali,
peraltro non corredate da costi come richiede la legge; in
particolare risultano effettuate per gli edifici del capoluogo una
ristrutturazione nel '77, una manutenzione straordinaria nel '96 e
un ampliamento nel 2000. Per le scuole di Chevrot risulta che le
stesse sono state costruite nel '63 e ampliate e ristrutturate
nell'86.
Président
- La parole au Conseiller secrétaire
Tibaldi.
Tibaldi (PdL)
- Devo essere sincero, Assessore Viérin, mi
aspettavo una risposta un poco più completa. Tra l'altro qua sono
coinvolti due assessorati: lei ha riportato più volte delle
porzioni che le dovrebbero essere state trasmesse dall'Assessore
Viérin Laurent, che è competente in materia di istruzione e
cultura, però sui quesiti uno e quattro sinceramente non siamo
soddisfatti, perché crediamo che, ferma restando la competenza
sull'edilizia scolastica in capo al Comune, che nessuno vuole
negare o ridurre di importanza, sappiamo che il FOSPI, ovvero i
fondi regionali, hanno un'importanza capitale per la realizzazione
di queste opere e di conseguenza attingere da parte dei comuni a
queste risorse è fondamentale per la realizzazione di questi
obiettivi.
L'argomento è in esame nelle competenti Commissioni III e V,
sono previste anche audizioni con i due Assessori omonimi Viérin,
che vedremo nei prossimi giorni. Questa interrogazione aveva lo
scopo di conoscere qualcosa di più, ma abbiamo conosciuto ben poco.
La risposta ha un sapore pilatesco, perché ripeto, ferma restando
la competenza comunale, la Regione eroga le risorse e comunque ha
dei compiti di pianificazione territoriale da una parte e di
programmazione scolastica regionale dall'altra. I fattori
sociodemografici, didattico-educativi, logistici ed operativi sulla
valenza o meno di questo polo unico scolastico non sono usciti.
Sappiamo peraltro - lo abbiamo constatato di persona - che
esiste una petizione che è ampiamente sottoscritta da una parte
della popolazione e che è ampiamente condivisa da strati sociali e
politici differenti. Per citare una persona, c'era anche il
vicepresidente dell'Union Valdôtaine in rappresentanza dei
sottoscrittori di questa petizione. Abbiamo sentito le ragioni del
Comune, che sono indubbiamente plausibili, ma abbiamo sentito anche
le ragioni dei sottoscrittori che hanno una loro valenza. La scelta
è molto costosa, lei lo ha confermato, siamo ad oltre 12,5 milioni
di euro, ci sono problemi di carattere urbanistico ambientale che,
ancorché ci sia un parere di compatibilità, sono comunque
riconosciuti da un'ampia fascia della popolazione: è l'unica area
ancora agricola che si trova in quello spazio, ci sono problemi
gestionali di questo grosso edificio che sembra che siano piuttosto
sottovalutati, ci sono problemi logistici per famiglie e alunni
anche in merito ai trasporti.
Allora, sappiamo che non è una novità, perché questo progetto è
stato annunciato in campagna elettorale dalla lista che poi ha
vinto, sappiamo che si parla di saturazione di edifici esistenti,
quello di Chevrot e del capoluogo, che dovrebbero trovare una
soluzione, abbiamo però sentito anche il direttore didattico
(testimoni anche gli altri colleghi), che non mi sembra così
completamente convinto di questa scelta. Poi, i tempi attuali non
suggeriscono spese così disinvolte e troppo allegre. Il FOSPI è
comunque un tesoro importante per tutti i comuni, e non vorremmo
che questo fondo continuasse ad essere considerato come quel
portafoglio dove attingere comodamente per soddisfare capricci o
promesse elettorali, che devono essere in qualche modo
mantenute.
Allora, un invito ai due Assessori competenti, che peraltro
incontreremo anche in commissione: per favore, visto che avete
compiti di programmazione e pianificazione, non chiudete un occhio
troppo facilmente, ma valutate attentamente le convenienze sotto
tutti i profili. Li abbiamo indicati in premessa: sociodemografici,
didattico-educativi, logistici e operativi, e naturalmente anche di
costi che dovete comunque prendere in considerazione. Le istanze
dei comuni sono importanti, tutti noi abitiamo in comuni che
promuovono opere che devono essere finanziate dal FOSPI, ma non ci
si può lavare le mani e lasciare una valutazione meramente ai
tecnici che fanno parte del gruppo di lavoro e che quindi fanno le
analisi prettamente tecniche, perché qua si tratta di compiere
delle scelte politiche. Senza mettere veti o promozioni, ma noi vi
chiediamo con questa interrogazione un'attenzione che non può
essere così superficiale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK