Consiglio Regionale della Valle d'Aosta - Oggetto del Consiglio n. 3466 del 3 febbraio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3466 del 3 febbraio 1988 - Resoconto
OGGETTO N. 3466/VIII - NOTIZIE DI STAMPA CIRCA
L'ORGANIZZAZIONE IN VALLE DI UN INCONTRO DI PUGILATO FRA DAMIANI E
TYSON. (Interpellanza).
PRESIDENTE
: Do lettura dell'interpellanza in oggetto,
presentata dal Consigliere Sandri.
INTERPELLANZA
VENUTO A CONOSCENZA da organi di stampa che ad Aosta sarebbe
emerso un notevole interesse per ospitare un incontro di pugilato
fra i Signori Damiani e Tyson e che a tal fine "il capoluogo
valdostano è disponibile a fare carte false";
RICORDATO che tale interesse significa in concreto, che "maman
Région" si impegna a pagare il 90% della spesa di una tale
manifestazione;
SOTTOLINEATO che solamente a dei luminari dell'intelletto o a
persone estremamente sofisticate nei gusti e nella sensibilità
artistica può venire in mente di perseverare nell'organizzare, con
pubblico denaro, tali splendidi momenti di vigore umano;
INTERPELLA
l'Assessore al Turismo, Urbanistica e Beni Culturali per
conoscere:
- i motivi che hanno spinto tale Assessorato a non manifestare
apertamente alla Società Sport Promotion il proprio dissenso da
qualsiasi nuova iniziativa nel settore pugilistico;
- che intenzione abbia di tutelare il denaro regionale al
riguardo delle notizie di stampa ed in particolare rispetto alla
possibilità emersa di ospitare ad Aosta lo spettacolo
Damiani-Tyson.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
In occasione di una precedente
discussione, sull'attività pugilistica a livello professionistico
in Valle d'Aosta e sui 250 milioni dati dall'Amministrazione
regionale per l'incontro di boxe, svoltosi ad Aosta nel settembre
scorso, tra un pugile svedese e un pugile italiano, mi era stato
assicurato che la Regione non avrebbe più offerto incentivi a tale
attività. Mi era parso di capire, inoltre, che gli stessi dirigenti
della "Sports promotion", avessero manifestato l'intenzione di
promuovere altri sport di grossa presa spettacolare, ma non
violenti, come ad esempio il basket.
Succede però che un giornale a grande tiratura fa sapere che
qualche aostano si è recato ad Atlantic City - una città americana
che in questo periodo è molto discussa per questioni di mafia - per
assistere all'incontro Tyson-Holmes. Da alcune sue dichiarazioni,
rilasciate in quella località, certi americani avrebbero tratto
l'impressione che "il capoluogo valdostano è disponibile a fare
carte false" per far svolgere in Valle d'Aosta l'incontro
Damiani-Tyson.
Il problema è che, se ci fosse questo incontro, sicuramente la
nostra Regione sarebbe chiamata ad ungere abbondantemente i
meccanismi per agevolarne l'organizzazione e, quindi, dovrebbe
tirare fuori una notevole quantità di soldi, così come ha già fatto
in altre occasioni, e quella cifra, probabilmente, sarebbe
superiore all'annuale deficit di bilancio della Centrale del latte
di Aosta.
Nei giorni successivi alla presentazione dell'interpellanza, il
dirigente della "Sports promotion", che probabilmente è la stessa
persona che si era recata ad Atlantic City, ha detto di essersi
recato in quella città, di aver assistito all'incontro Tyson-Holmes
e di aver trattato con certi personaggi americani, per accertare la
possibilità di organizzare l'incontro di pugilato Damiani-Tyson in
Valle d'Aosta.
Con questa interpellanza chiedo all'Assessore se sia a
conoscenza di questi fatti e come intenda affrontare il problema.
Credo, infatti, che, in Valle d'Aosta, si possa promuovere qualche
forma di attività sportiva, che sortisca anche dei grossi risultati
di carattere turistico, lasciando perdere però la boxe e tutelando
il denaro regionale, che, sicuramente, può essere speso meglio.
Questi spettacoli, del resto, come abbiamo visto l'anno scorso,
attirano un quantità di pubblico decisamente molto modesta.
PRESIDENTE
: Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
Noi sappiamo solo quello che abbiamo
letto sui giornali, perché gli eventuali organizzatori o quelli che
si sono recati ad Atlantic City non hanno avanzato alcuna
richiesta, né ufficiale e né ufficiosa. Ne consegue che non abbiamo
mai discusso e neppure preso in considerazione un simile
problema.
Certamente non possiamo impedire a certe persone di recarsi ad
Atlantic City e di crearsi delle illusioni. È certo, però, che
l'Amministrazione regionale non è stata interpellata in merito, né
in via ufficiale e né in via ufficiosa e, pertanto, non ha mai
esaminato il problema.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Io ringrazio l'Assessore ed interpreto la
sua dichiarazione come un impegno politico della Giunta regionale
ad affrontare il problema della violenza in certi sport.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK