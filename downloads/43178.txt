Consiglio Regionale della Valle d'Aosta - Oggetto del Consiglio n. 606 del 26 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 606 del 26 maggio 2021 - Resoconto
OGGETTO N. 606/XVI - Interrogazione: "Risoluzione di alcune
problematiche relative alla gestione dei bar all'interno dei
presidi ospedalieri".
Bertin (Presidente)
-
Punto n. 17 dell'ordine del
giorno. Per la risposta, la parola all'assessore Barmasse.
Barmasse (UV) -
La prima domanda è: "se sia a conoscenza
dei nuovi ritardi nell'erogazione degli stipendi dipendenti della
Sirio S.p.A.". L'Azienda USL Valle d'Aosta è entrata, dopo
approfondita istruttoria da parte degli uffici competenti,
finalmente in possesso delle notizie utili e aggiornate sulle
rilevanti modifiche intervenute nella
governance
della
concessionaria società Sirio S.p.A. e a far data dal 14 aprile 2021
è stato infatti nominato dal Tribunale di Bologna un amministratore
giudiziario, cioè il dottor Fausto Maroncelli, il quale,
nell'ambito dei suoi poteri, garantendo regolare funzionamento
delle attività ordinarie della società alla data odierna sta
prendendo atto delle varie posizioni finanziarie della
concessionaria al fine di soddisfare tutte le esigenze connesse ai
contratti in essere. Appresa quest'allarmante notizia, l'azienda ha
accelerato ulteriormente le azioni utili per garantire in prima
istanza l'erogazione stipendiale ai dipendenti della
concessionaria, effettuando anche videochiamata diretta con
l'Amministratore giudiziario sopracitato, interpellando il
Direttore generale della concessionaria del bar spaccio del
presidio ospedaliero per dare garanzia di tenere aperto il bar
nonostante l'annunciato sciopero delle scorse settimane con esito
positivo e chiedendo di pagare gli stipendi di marzo con esito
positivo e aprile 2021. È stata data garanzia verbale, si attende a
brevissimo conferma.
Per quanto riguarda la domanda: "se abbia avviato ogni azione
utile per risolvere in maniera definitiva la vertenza", gli uffici
aziendali competenti hanno svolto attività istruttorie volte alla
risoluzione definitiva della vertenza in questione interpellando
formalmente i primi due operatori economici che figuravano in
graduatoria appena dopo l'aggiudicataria prima classificata della
gara originaria società Sirio S.p.A. e sono attualmente in corso le
valutazioni e gli incontri con tali operatori economici. Si segnala
che attualmente è incaricato uno studio legale per assistere
l'Azienda USL Valle d'Aosta sia per la probabile e necessaria
attività giudiziale civilistica di recupero crediti nei confronti
di Sirio S.p.A., ma anche per il supporto stragiudiziale inerente
la risoluzione del rapporto contrattuale con la medesima
concessionaria in questione. Si informa inoltre che l'Azienda USL
sta valutando la formalizzazione di una comunicazione per dare
seguito in via definitiva alle contestazioni di addebito e diffide
già trasmesse a Sirio S.p.A. in conseguenza degli inadempimenti al
contratto in oggetto. Con tale nota ha intenzione di comunicare, ai
sensi e per gli effetti di cui all'articolo 7 della legge del 7
agosto del 1990 n. 241, l'avvio del procedimento da parte
dell'Azienda USL VdA per la risoluzione del medesimo contratto ai
sensi e per gli effetti dell'articolo 1456 del Codice civile,
quindi quanto espressamente previsto dall'articolo 21, comma 1,
punti n. 1, n. 3 e n. 4 del capitolato speciale di appalto. Nello
specifico verrebbero contestati in quella sede al concessionario
gli specifici inadempimenti contrattuali, che, ai sensi del prefato
articolo 21, comma 1, del CSA, potranno all'esito delle
controdeduzioni costituire motivi di risoluzione di diritto del
contratto di concessione.
Ciò premesso, a seguito di un secondo incontro tenutosi venerdì
21 maggio 2021 in videoconferenza con l'Amministratore giudiziario
e il Responsabile della Sirio S.p.A., la società ha chiesto e
ottenuto di soprassedere per circa due settimane all'avvio di tale
procedimento di addebito tenuto conto che, come dichiarato
dall'Amministratore giudiziario, la stessa ha provveduto nel corso
del mese di maggio a effettuare il pagamento delle retribuzioni
relative al mese di marzo e aprile 2021 e che potrebbe prospettarsi
nel breve periodo una possibile soluzione ai problemi finanziari
aziendali.
Presidente -
Per la replica, ha chiesto la parola il
consigliere Manfrin, ne ha facoltà.
Manfrin (LEGA VDA) -
Riprendiamo la questione della Sirio
S.p.A., che, come giustamente ha ripreso anche l'Assessore, è
l'azienda che gestisce la somministrazione e la gestione del bar
interno ai presidi ospedalieri, che, come sapete, è stato al centro
di numerosi problemi che hanno riguardato evidentemente i soli
dipendenti, perché, per quanto riguarda invece il servizio, il
servizio è sempre stato garantito. È stato garantito in realtà
anche con comportamenti antisindacali da parte dell'azienda in
occasione dei due scioperi organizzati dal personale che non si è
più visto accreditare lo stipendio di diversi mesi sul conto
corrente. Immaginate evidentemente di dover dare la vostra opera e
di non veder riconosciuto in un periodo come questo nemmeno appunto
quanto pattuito sul contratto di lavoro, potete immaginare quale
sia la rabbia dei lavoratori.
Avevamo già affrontato questa questione una volta all'interno di
quest'aula, avevamo evidenziato i comportamenti assunti
dall'azienda e avevamo chiesto di seguire la questione. Già in
quella sede avevamo evidenziato appunto che la necessità era quella
di addivenire a una definizione della questione perché già ai tempi
si era prodotto questo ritardo nei pagamenti, dopodiché ci era
stato uno sblocco della situazione che poi si è ripetuto nei primi
mesi del 2021 e adesso lei, Assessore, ci ha detto che, perlomeno
così dicono, sono arrivati anche i pagamenti di aprile. Ne siamo
ovviamente felici però questo non toglie che ci siano state
numerose manchevolezze da parte dell'azienda e che l'azienda abbia
dimostrato chiaramente una fragilità finanziaria non soltanto in
Valle d'Aosta, ma anche in numerosi altri appalti che ha condotto e
conduce nel resto del Paese e che questo non possa che portare a
questo punto alla rescissione del contratto come giustamente lei ha
detto.
Io quindi credo che la questione sia stata incanalata nella
giusta direzione. Non ho compreso però, Assessore - e le chiederei
eventualmente visto che sto parlando ma può farmi un cenno -, se
quello che lei ci ha detto, cioè il fatto di sospendere la
procedura di cui all'articolo 1456 del Codice civile sia stato
recepito da parte della Regione o se sia rimasta una richiesta da
parte dell'azienda. Non ho compreso quale delle due, perché se la
richiesta è stata fatta da parte dell'azienda, è una richiesta che
sicuramente può essere legittima e ci mancherebbe altro, ma io
credo che si sia ampiamente dimostrato come l'azienda sia stata
fortemente inadempiente nei confronti dei dipendenti, abbia
integrato le clausole contenute all'interno del capitolato di
appalto che prevedevano la rescissione del contratto. L'azienda
peraltro ha anche tenuto dei comportamenti definiti appunto
fortemente antisindacali, i dipendenti hanno organizzato uno
sciopero, non ultimo mi pare il 6 o il 7 maggio, e l'azienda ha
sostituito i dipendenti che scioperavano. Questo evidentemente è un
comportamento che non si può integrare, che non si può tenere,
quindi la risposta migliore dopo le numerose inadempienze credo sia
proprio quella di interpellare le aziende che seguivano e vedere se
qualcuna ha intenzione di occuparsi eventualmente di sostituire
l'azienda in questione. Troverei un po' strano che la Regione
decidesse di dire: "sì, va beh, ci avete chiesto di sospendere,
allora, dopo tutto quello che è successo, va bene, sospendiamo
perché, bontà nostra, lo decidiamo".
Le chiederei quindi eventualmente, Assessore, di fornirci
rassicurazioni in questo senso. A noi non interessa chi si occuperà
del servizio: a noi interessa che il servizio venga garantito e che
i lavoratori siano tutelati in particolar modo in questo periodo.
Evidentemente quindi se voi ritenete che l'azienda in questione
abbia la solidità per occuparsene, ne prendiamo atto - penso che
abbia dimostrato di non avere questa solidità nel tempo -; se avete
intenzione di rescindere il contratto, ben venga, l'importante è
che l'azienda che subentra abbia la solidità necessaria per
garantire il servizio, così come descritto dal capitolato di
appalto e i dipendenti, quello che conta è che si stabilizzi la
situazione perché è la seconda volta che parliamo di questa
questione in Consiglio e vorremmo evitare di arrivare alla
terza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK