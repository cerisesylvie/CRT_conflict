Consiglio Regionale della Valle d'Aosta - Oggetto del Consiglio n. 3254 del 8 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3254 del 8 febbraio 2024 - Resoconto
OGGETTO N. 3254/XVI - Interrogazione: "Azioni messe in campo
a seguito di segnalazioni di problematiche e malfunzionamenti in
alcuni fabbricati ERP".
Bertin (Presidente) -
Punto n. 63. Risponde l'assessore
Sapinet.
Sapinet (UV) -
Il collega Manfrin ci chiede quali sono le
azioni messe in campo per ovviare tempestivamente alle
problematiche segnalate, facendo riferimento ad una serie di
criticità che si sono verificate e che abbiamo ovviamente rigirato
ad ARER, che ci ha fornito la risposta di cui do lettura.
Relativamente alla prima (un problema alla centrale termica
negli edifici siti in Via Chamonin e in Via Darbelley al Quartiere
Cogne di Aosta), in relazione al guasto dell'impianto di
riscaldamento di alcuni caseggiati ERP del Quartiere Cogne, ARER
conferma che, in data 13 gennaio, si è verificato un problema nella
centrale termica a servizio del complesso denominato quarto lotto
sito in Via Capitano Chamonin, ai civici 25,27,29 e in Via
Darbelley ai civici compresi tra il n. 2 e il n. 12, che
ricomprende n. 76 alloggi ERP.
A seguito delle prime segnalazioni, nella mattinata si è
provveduto a far immediatamente intervenire la ditta incaricata
della manutenzione degli impianti termici nei fabbricati di
proprietà dell'ARER e successivamente la ditta TELCHA cui la
centrale termica è allacciata.
Dopo varie operazioni di verifica per isolare il
malfunzionamento, durate tutta la giornata, essendo la centrale
termica di notevoli dimensioni e fornita di numerosi componenti, la
ditta TELCHA, proprietaria del componente guasto, ha provveduto
alla sua sostituzione nella medesima giornata di sabato 13 gennaio,
sostituzione con un elemento provvisorio che aveva in casa. Poi
nella serata, a partire dalle ore 20:00 circa, il riscaldamento ha
ripreso a funzionare regolarmente.
La settimana successiva il pezzo è stato definitivamente
sostituito con quello nuovo che era stato appositamente
ordinato.
Un'altra segnalazione è in frazione Ferrière n. 13, un ascensore
bloccato, un malfunzionamento, e due rotture di tubi nel medesimo
edificio. Per quanto attiene invece a queste segnalazioni, sempre
fabbricato ERP di proprietà dell'ARER ad Aymavilles, non risulta
all'ARER che l'ascensore installato nel condominio di frazione
Ferrière n. 13 sia stato soggetto a ripetuti guasti, nel senso che
non è agli atti, infatti non sono giunte segnalazioni e non è agli
atti infatti alcun intervento della ditta che gestisce e mantiene
gli impianti elevatori in tale fabbricato, né risultano
segnalazioni in merito.
Corre l'obbligo sicuramente di evidenziare che in tutti gli
impianti elevatori sono presenti i numeri telefonici da chiamare in
caso di necessità, 7 giorni su 7, H24.
Inoltre, sempre su quell'edificio, non è giunta segnalazione
relativa alla rottura di tubi con conseguente allagamento dei piani
sottostanti.
L'ARER ribadisce la sua disponibilità e l'importanza di
segnalare puntualmente i guasti.
Poi veniva segnalato un malfunzionamento di una porta in Via
Lexert al civico 6.4: in relazione a quest'edificio, anche
dall'impresa esecutrice, anche qui non risultano segnalazioni di
malfunzionamenti di porte, ma l'ARER ci precisa che in questi
giorni dovranno essere effettuate nel breve periodo le
registrazioni di alcuni serramenti di nuova posa, quindi si presume
che ci sia una connessione tra le due cose.
In relazione al secondo quesito (quale sia lo stato
dell'organizzazione delle manutenzioni degli stabili e quali siano
le iniziative messe in campo per renderle tempestive, puntuali ed
efficaci), ARER rende noto che le manutenzioni ordinarie dei guasti
avvenuti all'interno degli alloggi ERP di proprietà dell'ARER in
locazione vengono gestite mediante l'utilizzo di un accordo quadro
aggiudicato in esito a procedure di appalto.
Dopo la segnalazione del guasto ad ARER, che può avvenire
telefonicamente, direttamente presso lo sportello, via mail, via
posta, a mezzo dì semplice deposito nella buca delle lettere, per
il tramite di assistenti sociali o con qualsiasi forma atta a
comunicare il guasto, i tecnici ARER valutano la tipologia
dell'intervento e la relativa tempistica di esecuzione in base alla
gravità del danno conseguente al guasto e procedono a
calendarizzare il sopralluogo, ovviamente se necessario, o
direttamente l'intervento della ditta.
A titolo meramente esemplificativo, gli interventi per guasti
relativi al malfunzionamento dell'impianto di riscaldamento o a
perdite d'acqua, vengono ordinati immediatamente con tempi di
esecuzione tra le 24-48 ore.
I guasti con conseguenze meno gravi vengono calendarizzati in
base alle richieste da evadere, compatibilmente con l'attività
settimanale dell'impresa.
Per le manutenzioni ordinarie, a guasto avvenuto, all'interno
degli alloggi assegnati, è affiancato all'accordo quadro un
servizio di piccole manutenzioni a bassa specializzazione, mediante
l'impiego di politiche attive del lavoro che mette a disposizione
degli utenti la quotidiana azione di squadre per le segnalazioni
relative, ad esempio, a lampadine non funzionanti da sostituire
nelle parti comuni, smaltimento di rifiuti mal differenziati,
regolazione di porte, finestre o sostituzione di elementi semplici
di finitura e similari.
Nel complesso, la sovrapposizione di questi due strumenti rende
gli interventi tempestivi ed efficaci; per completezza di
trattazione si aggiungono i servizi resi 7 giorni su 7 e 24 ore su
24, anche questi aggiudicati mediante procedure di appalto relativi
alla conduzione e alla manutenzione degli impianti termici e degli
impianti elevatori.
Presidente -
Consigliere Manfrin, ha facoltà di
intervenire.
Manfrin (LEGA VDA) -
Grazie Assessore per la sua
risposta.
Io, come purtroppo spesso accade ultimamente, la invito a non
fidarsi di quello che ARER le scrive, per il semplice fatto che non
corrisponde a verità.
Sono sicuro che lei prenderà questa mia frase, questa mia
dichiarazione, che faccio ormai da un po' di tempo, come una sorta
di provocazione o come una mia acrimonia personale nei confronti di
ARER - peraltro saluto sempre il CdA di ARER e ricordo sempre che
li adoro quando si arrabbiano -, ma quello che io tendo a
consigliarle è di non fidarsi semplicemente, perché è evidente, ma
è sufficiente che lei si confronti, lei ha gli indirizzi, ha i
luoghi e anche che cos'è accaduto e può...La invito, si prenda
un'ora, l'ufficio suo è in Via Promis, vada al Quartiere Cogne, che
così non va troppo lontano e non va fino a Aymavilles, ci sono
alcune segnalazioni, vada agli stabili che sono segnati, provi a
suonare il citofono e chieda: "Scusate, ma quando il riscaldamento
si è bloccato a 76 alloggi, tutti contemporaneamente, è vero che
alla sera era tutto funzionante?" e ascolti la risposta, non si
fidi di me, ascolti la risposta di 76 alloggi, cioè 150 persone,
ascolti la risposta di quelle persone.
Quando si saranno calmate, dopo le prime parole di
incoraggiamento, dopo che avrà ascoltato queste loro parole, poi mi
dirà se quanto riportato da ARER è corretto oppure se non
corrisponde a verità. Semplicemente, perché non glielo direi. Ci
sono anche organi d'informazione che hanno scritto e riportato
esattamente quello che è successo. Quindi, se qualcuno sta cercando
di scaricarsi le responsabilità, lo può fare, però non corrisponde
a verità.
Abbiamo degli alloggi che sono peraltro quelli più nuovi, che
sono quelli costruiti
ex novo
di fronte alle Poste del
Quartiere Cogne, quindi alloggi recentissimi, che sono rimasti al
freddo per una settimana, questo per il mitico sistema di
teleriscaldamento che ci aiuta sempre: oltre a caricare i costi, è
anche inefficace.
Poi abbiamo tutta una serie di cose; lei ha fatto bene a
ricordarlo, non c'era la segnalazione? Faremo pervenire l'adeguata
segnalazione, in tutte le maniere che lei ha elencato, sulla
questione degli ascensori e delle rotture di tubi.
È strano che non ci si sia accorti di rotture di tubi, perché
hanno allagato praticamente mezzo stabile, ma sicuramente quelli
che sono intervenuti non erano di ARER, probabilmente, ma loro non
lo avranno saputo.
Invece, per quanto riguarda le porte, io, quando avrò terminato
di parlare, le farò vedere un video di questa persona che mi ha
fatto vedere come il nottolino non giri: sostanzialmente la chiave
gira a vuoto e rimane chiusa costantemente fuori dalla porta, e
quella è una porta installata ex novo.
Obiettivamente io credo che ci sia un forte problema sulle
manutenzioni.
Ricordo nella scorsa Legislatura che ci informammo per alcuni
casi, per esempio su alcuni stabili mancavano i montascale per le
persone con disabilità e ci mettemmo tre anni per riuscire a far
installare un montascale e, ironia della sorte, venne montato
esattamente quando quella persona venne sbattuta fuori di casa
perché non aveva pagato le bollette, perché non poteva pagarle;
questo tanto per aggiungere un altro capitolo sulla saga ARER della
gestione dell'edilizia residenziale pubblica.
Io, Assessore, le rinnovo il consiglio: non si fidi di quello
che le riportano, non si fidi di quello che le scrivono; lei ha gli
indirizzi, lei ha i civici, vada, suoni e veda con i suoi occhi,
senta con le sue orecchie quello che succede, che non è quello che
viene riportato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK