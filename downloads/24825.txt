Consiglio Regionale della Valle d'Aosta - Oggetto del Consiglio n. 127 del 22 ottobre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 127 del 22 ottobre 2008 - Resoconto
OGGETTO N. 127/XIII - Interrogazione: "Convenzionamento con
strutture ospedaliere situate nelle vicinanze della regione per
interventi riabilitativi".
Interrogazione
Premesso che:
- numerosi pazienti valdostani, affetti da gravi patologie
che necessitano di complessi interventi riabilitativi per il loro
recupero e la rieducazione funzionale, sono stati ricoverati negli
ultimi anni presso il Polo riabilitativo del Levante ligure
dell'Ospedale S. Bartolomeo di Sarzana (La Spezia), gestito dalla
Fondazione Don Gnocchi;
- le famiglie dei ricoverati incontrano gravi difficoltà
nell'assistere i loro prossimi, sia per la distanza geografica
dell'ospedale che per l'assenza in loco di una foresteria in grado
di offrire loro accoglienza per periodi prolungati e senza costi
eccessivi;
- avendo appreso, peraltro, dell'impossibilità di
convenzionamento con questo stesso Ospedale per assicurarsi una
riserva di posti letto, che vengono al momento accordati ai degenti
valdostani solo in caso di disponibilità da accertarsi di volta in
volta;
Appreso altresì dell'esistenza di strutture più vicine, già
funzionanti o in corso di realizzazione, che potrebbero accogliere
i lungodegenti, tra cui eventualmente anche quella in corso di
edificazione nel Comune di Saint-Pierre;
il sottoscritto Consigliere regionale
Interroga
l'Assessore alla Sanità per sapere:
1) se siano state individuate altre strutture più vicine
rispetto a quella di Sarzana per l'accoglienza e le terapie dei
lungodegenti affetti da gravi patologie, ed in particolare di
quelli colpiti da gravi cerebrolesioni acquisite;
2) se ritiene possibile che siano attivati a breve
convenzionamenti con altre strutture di più agevole e meno
dispendiosa fruizione da parte dei pazienti valdostani e delle
famiglie che li assistono;
3) se considera praticabile, e in che tempi, il
convenzionamento con la costruenda clinica a finalità riabilitativa
in corso di edificazione a Saint-Pierre.
F.to: Louvin
Président
- La parole à l'Assesseur à la santé, au
bien-être et aux politiques sociales, Lanièce Albert.
Lanièce A.
- Grazie, Presidente. Per rispondere ai punti
n. 1 e n. 2 dell'interrogazione del collega Louvin, mi preme
sottolineare che, considerando la struttura di Sarzana, Ospedale
San Bartolomeo, gestito dalla Fondazione Don Gnocchi, fra le più
qualificate nel nord-ovest in materia di trattamento riabilitativo
di terzo livello, ossia per disabilità maggiormente invalidanti,
pazienti molto instabili post-traumi, si è consci delle difficoltà
organizzative e dei disagi di cui i parenti dei pazienti ricoverati
devono farsi carico in considerazione della distanza geografica
della struttura. A tal fine già nel mese di luglio di quest'anno ho
seguito personalmente tale problema in seguito alle lamentele delle
famiglie e ho stimolato il Direttore della struttura di recupero e
rieducazione funzionale, Direttore del Dipartimento di
anestesiologia, a condurre una ricerca sulle strutture
riabilitative presenti nel vicino Piemonte, individuando nella
struttura di Alessandria, Ospedali civili Santi Antonio e Biagio,
la soluzione più idonea a rispondere alle esigenze della nostra
Regione. Si sottolinea però l'impossibilità ad addivenire a
convenzioni formalizzate per espresso divieto della Regione
Piemonte, dal momento che quest'ultima non dispone di posti letto
sufficienti per trattamenti riabilitativi di terzo livello per i
propri assistiti e in alcuni casi si deve ricorrere a strutture
extraregionali. Ricordo che c'erano stati anche dei contatti con il
CTO ed era stata esclusa la possibilità di riservare dei posti
letto ai valdostani. La Regione Piemonte non è dunque nelle
condizioni di poter concedere un convenzionamento fra l'Azienda USL
Piemonte e l'Azienda USL Valle d'Aosta.
Per quanto riguarda il punto n. 3, ossia la costruenda struttura
di Saint-Pierre, si segnala che è in fase di studio per il medio
termine, l'ipotesi di rendere la Valle d'Aosta autosufficiente
rispetto a tale problematica, anche esaminando la possibilità di
creare dei posti dedicati presso la costruenda struttura privata di
Saint-Pierre. A tale proposito si ritiene opportuno precisare che
l'ISAV, Istituto sanitario valdostano S.p.a., ha presentato in data
19 febbraio 2007 tramite Franco Colombo, legale rappresentante
della società citata, istanza di autorizzazione alla realizzazione
di attività sanitaria adibita ad attività di riabilitazione
funzionale residenziale ospedaliera. L'iter autorizzativo si è
concluso con la deliberazione della Giunta regionale n. 1623 in
data 15 giugno 2007 e il progetto esecutivo è stato presentato il
13 agosto 2007, il parere igienico-sanitario inerente al progetto è
stato favorevole, come sapete, la struttura è già in costruzione.
Volevo sottolineare che organizzare un servizio di riabilitazione
di terzo livello è una cosa molto delicata, perché si tratta di
pazienti altamente instabili, quindi bisogna garantire una
vicinanza importante di strutture come la rianimazione e la
neurochirurgia, quindi è una problematica molto delicata.
Attualmente tre pazienti sono già stati inviati alla struttura di
Alessandria, due sono in attesa, sempre fermo restando che la
struttura di Sarzana sia a disposizione qualora vi sia necessità di
posti.
Se mi permette il Presidente darei due notizie riguardo alla
domanda del collega Zucchi per quanto concerne l'incidente di ieri,
purtroppo i morti sono due, i feriti ventisei, quattro (i quattro
meno gravi) sono stati trasferiti già ieri all'Ospedale di Ivrea;
attualmente ventidue feriti sono tutti ricoverati e stabilizzati
presso il nostro Ospedale. In questo senso devo sottolineare la
grande efficacia del nostro sistema di emergenza e devo
complimentarmi con tutti gli operatori che sono stati
coinvolti.
Si dà atto che dalle ore 10,30 preside il Vicepresidente
Lanièce André.
Presidente
- La parola al Consigliere Louvin.
Louvin (VdAV-R)
- Devo confessare di essere stato molto
toccato da alcune situazioni che mi sono stare rappresentate di
estremo disagio familiare in tali vicende, che riguardano il
recupero e la rieducazione di persone che sono state colpite da
queste gravi patologie, in particolare cerebrali. Sono quindi grato
all'Assessore per i chiarimenti che ha dato e per quanto credo si
stia onestamente facendo da parte dell'USL della Valle d'Aosta e da
parte dell'Assessorato per andare in questa direzione di un
riavvicinamento. L'identificazione della struttura di Alessandria
mi pare essere in questo momento come soluzione ponte la più
praticabile e condividiamo che si percorra tale strada, anche se in
tutta onestà ci sfugge il perché non si possa negoziare
efficacemente con la Regione Piemonte una situazione di riserva di
posti almeno minima a favore di lungodegenti valdostani. A mia
conoscenza non ci sono delle obiezioni di carattere normativo, ma è
forse una politica che persegue la Regione Piemonte. In questo
credo che si potrebbe andare oltre quanto è stato fatto finora ed
insistere per conseguire tale risultato, certo che noi non abbiamo
competenza tecnica per valutare quale sia la soluzione ottimale, ma
bisogna trovare il punto di incontro rapidamente, per mettere anche
sul piatto il fatto che la presenza delle famiglie accanto ai
degenti ha un effetto sicuramente benefico. Lei ieri era in visita
al nosocomio aostano con un esperto internazionale di problemi di
impatto emotivo, del sorriso in merito a questi lungodegenti;
abbiamo avuto testimonianza di persone fortemente toccate dal fatto
di non poter stare con continuità o con adeguata frequenza vicino
ai loro cari e anche dei riflessi negativi che questo ha sulla loro
condizione di salute. Chiediamo quindi da parte della Giunta un
impegno ulteriore e deciso, affinché, in attesa che si creino
situazioni migliori in Valle d'Aosta, si possa consentire una
degenza ravvicinata presso queste strutture, in particolare presso
la struttura dei Santi Antonio e Biagio di Alessandria. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK