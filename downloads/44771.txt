Consiglio Regionale della Valle d'Aosta - Oggetto del Consiglio n. 1698 del 13 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Caserme e carceri
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1698 del 13 luglio 2022 - Resoconto
OGGETTO N. 1698/XVI - Interrogazione: "Stato delle
interlocuzioni con il Ministero della Giustizia finalizzate ad
assicurare alla Valle d'Aosta un dirigente penitenziario a tempo
pieno presso la casa circondariale di Brissogne".
Bertin (Presidente) -
Punto n. 7. Risponde il Presidente
della Regione.
Lavevaz (UV) -
Si chiede, con quest'interrogazione, come
dice anche il titolo, lo stato delle interlocuzioni con il
Ministero della Giustizia finalizzate alla verifica delle
condizioni per assicurare alla Regione Valle d'Aosta un dirigente
penitenziario a tempo pieno, in pianta stabile, e poi la natura e
lo stato degli approfondimenti effettuati dalla Giunta rispetto
alla pubblicazione di un bando regionale per assicurare il
dirigente penitenziario.
Torniamo su un argomento che abbiamo trattato lo scorso
Consiglio, in particolare l'avevo citato nelle mie comunicazioni,
in merito all'attivazione dell'Osservatorio, previsto dal
protocollo d'intesa cui fa riferimento anche
quest'interrogazione.
Come avevo già anticipato, oltre agli impegni verbali che la
Ministra Cartabia ha preso con l'Amministrazione regionale,
quest'impegno è parte integrante dell'intesa, è il comma 8
dell'articolo 1, che dice testualmente, lo cito: "Il Ministero si
impegna a operare con ogni utile attività al fine di garantire
stabilità e continuità ai vertici della Casa circondariale,
segnatamente il direttore e il comandante", quindi su questo
aspetto abbiamo anche un impegno formale oltre che verbale da parte
del Ministro.
Devo dire che nelle ultime settimane qualcosa si è mosso, tant'è
che proprio in questi giorni si stanno completando le procedure del
concorso, ci sono le prove orali del concorso per l'assunzione di
quarantacinque dirigenti; da questa graduatoria, dagli accordi
presi, dovrà anche essere individuata la figura che andrà a
ricoprire l'incarico di direttore presso la nostra Casa
circondariale. Questo c'è anche stato confermato pochi giorni fa,
venerdì scorso, quando abbiamo partecipato, anche personalmente,
alla festa del Corpo della Polizia penitenziaria e questo era uno
degli aspetti che è stato oggetto di discussione anche negli
interventi sia del direttore che del comandante della Polizia
penitenziaria. Quindi attendiamo sviluppi nelle prossime settimane
e nei prossimi mesi.
Credo, come detto, che questa graduatoria debba andare a
risolvere il nostro problema, in caso contrario procederemo con gli
approfondimenti per giungere a un bando regionale; in questo
momento ovviamente non ha senso, essendoci questa graduatoria,
anzi, ci sarà questa graduatoria fra due settimane, e da lì
potremmo attingere per avere finalmente un nostro direttore.
Presidente -
Per la replica, consigliere Manfrin.
Manfrin (LEGA VDA) -
Vede, quest'interrogazione arriva a
seguito, oltre che ovviamente della discussione che c'è stata,
anche di alcune puntualizzazioni che spero e immagino lei avrà
avuto nel corso dei festeggiamenti rispetto alla fondazione del
Corpo di Polizia penitenziaria, nello specifico dalle
organizzazioni sindacali.
Come avrà potuto vedere all'interno di questo testo, sono
presenti due domande che sono due domande distinte, cioè la prima è
"Garantire la possibilità di avere un direttore in pianta stabile
per la struttura carceraria" e la seconda è "Dare la possibilità di
fare un concorso regionale per poter coprire quel posto".
Sono due questioni che sembrano la stessa cosa, ma in realtà
sono due cose distinte, perché giustamente lei ha ricordato che nel
protocollo che ha sottoscritto vi è citato il passaggio rispetto
alla garanzia, non so se si ricorda però - ma ne approfitto per
ricordarlo a tutta l'Aula e a chi ci ascolta - che uno dei problemi
che si è ingenerato sulla copertura del posto di dirigente della
struttura di Brissogne è che molte persone che partecipano a questo
tipo di selezione sono tendenzialmente residenti nel sud Italia e
la Valle d'Aosta è considerata sede disagiata, quindi diciamo che
partecipano al concorso per avere la qualifica, dopodiché, in una
maniera e in un'altra, nonostante gli obblighi, chiedono e
ottengono un riavvicinamento a casa; il che significa che - anche
dal prossimo interpello che arriva con gli orali e quant'altro - io
obiettivamente non ho tutta questa fiducia nel fatto che il
problema sia risolto, perché la mia preoccupazione è che il nuovo
dirigente, se verrà nominato, resti qualche mese, dopodiché chieda
e ottenga il riavvicinamento a casa.
Quindi da qui la richiesta e la necessità di arrivare a una
definizione di un concorso regionale che possa appunto addivenire a
trovare una soluzione stabile, perché un Valdostano non hai
interesse a lasciare la Valle d'Aosta - indicativamente,
tendenzialmente dovrebbe essere così - ma soprattutto il fatto che
c'è stato un comunicato stampa, e questo è quello che ha un po'
sollevato la nostra attenzione, proprio del sindacato di Polizia
penitenziaria che dice, le leggo soltanto un brano: "Era il 2017 e
ricorreva il duecentesimo anniversario della Polizia penitenziaria.
Nonostante l'impegno di una parte di politica valdostana abbia
tentato addirittura di ventilare la possibilità di un concorso
regionale per il posto di direttore, da Roma hanno subito precisato
che il concorso deve essere ministeriale e basta. Nel frattempo
nulla è cambiato. Dei seicento direttori in forza al Dipartimento
Amministrazione penitenziaria ad Aosta non se ne vede uno".
Non le leggo ovviamente tutto il resto del comunicato, che
sicuramente non è felice rispetto alla situazione, ma quello che
magari era importante sapere è se voi avevate effettivamente avuto
notizia rispetto a questo diniego nell'avere un concorso regionale,
e soprattutto se, a questo punto, avendo anche questo Consiglio
approvato una mozione, era intenzione andare a definire comunque
una procedura che nel caso in cui il dirigente che venisse nominato
dovesse poi - come sempre, come è già stato fatto -prendere e
lasciare l'incarico, perché la qualifica l'ha ottenuta e poi
spostarsi e avvicinarsi a casa, almeno abbiamo la possibilità e
abbiamo una procedura codificata per addivenire alla nomina di un
direttore che sia regionale.
Questo era un po' l'oggetto di quest'interrogazione; lei da
quello che mi dice - o almeno da quello che posso interpretare
rispetto alle parti che le ho letto di questo comunicato stampa -
non era a conoscenza di questo particolare e ritiene che
l'interpello che è stato fatto possa essere la soluzione per
nominare un dirigente in pianta stabile, ce lo auguriamo tutti!
Io però, vedendo quello che è accaduto nel passato, sono
fortemente sfiduciato rispetto a questa possibilità. Attendiamo, ma
nel frattempo le chiedo, Presidente, di proseguire nella strada che
il Consiglio regionale ha indicato, ovvero di vedere quali sono le
possibilità di fare una procedura per nominare e fare un concorso
regionale per addivenire alla nomina di un direttore, in maniera
che nel caso in cui ci dovesse essere - come sempre - una rinuncia,
a quel punto siamo pronti e possiamo intervenire in tempi
celeri.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK