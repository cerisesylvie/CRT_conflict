Consiglio Regionale della Valle d'Aosta - Oggetto del Consiglio n. 2412 del 19 febbraio 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2412 del 19 febbraio 1997 - Resoconto
SEDUTA ANTIMERIDIANA DEL 19 FEBBRAIO 1997
OGGETTO N. 2412/X Ripercussioni sulle aziende valdostane
operanti nel settore, in conseguenza della ristrutturazione del
Gruppo Olivetti. (Interrogazione)
Interrogazione Avuta notizia che il Gruppo Olivetti ha ceduto il
settore Personal Computer ad una Società Americana;
Rilevato che i piani industriali del Gruppo Olivetti sono
finalizzati al mantenimento del solo settore della Telefonia,
abbandonando di fatto il settore industriale per diventare
un'azienda di servizi;
Considerato il numero di aziende valdostane che hanno rapporti
diretti ed indiretti con il Gruppo Olivetti, nonché i numerosi
lavoratori pendolari;
Richiamato le varie interpellanze ed interrogazioni discusse in
Consiglio in questi ultimi anni;
Visto la grave situazione occupazionale in atto anche in Valle
d'Aosta.
I sottoscritti Consiglieri regionali
Interrogano
l'Assessore competente per conoscere:
1) se ha incontrato i vertici amministrativi del Gruppo
Olivetti;
2) in caso affermativo che cosa è emerso dall'incontro e quali
riflessi sono previsti sulle aziende valdostane;
F.to: Viérin M. - Collé - Marguerettaz
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) L'interrogazione parte dalla notizia della
vendita del settore Personal Computer del Gruppo Olivetti e
ipotizza che il Gruppo Olivetti si dedichi esclusivamente al
settore delle telecomunicazioni quindi, paventa effetti negativi
per le aziende operanti in Valle. Ci si chiede se abbiamo
incontrato i vertici del Gruppo Olivetti e quali cose sono emerse
dagli incontri.
Sono stati incontrati ripetutamente i vertici della Lexicon e
della Baltea Disk nel corso dei mesi di dicembre, gennaio e
febbraio.
Innanzitutto, questi Responsabili esprimono un giudizio positivo
relativamente alla vendita di alcune parti azionarie del settore
telefonia e di altre aziende del Gruppo Olivetti, che hanno portato
ad un miglioramento della situazione debitoria del Gruppo stesso e
ad una crescita del valore delle azioni, per cui chi ha dimostrato
nelle fasi più basse di avere fiducia, in qualche modo ha visto dei
progressi.
L'Amministratore delegato della Lexicon ha confermato che la
Lexicon, nei rapporti con il Gruppo, continua ad essere considerata
importante e rientrante nella strategia globale della produzione
industriale del settore. All'interno del Gruppo Lexicon il settore
Bubble Jet, vale a dire tutte le attività che derivano dalla
lavorazione delle testine a getto di inchiostro, viene ritenuto
strategico, perché tali attività corrispondono alla produzione di
circa il 50% del fatturato della Lexicon nei diversi settori delle
stampanti, dei fax e di altre tecnologie per l'informatica, per la
casa che sono in fase di progettazione.
La novità più interessante in questi mesi va in qualche modo a
vantaggio della nostra Regione, anche se pone dei problemi che
stiamo cercando di risolvere. Da notizie apparse anche su La
Stampa, e comunque da confronti diretti, risulta che la Lexicon
intende radicare completamente in Valle d'Aosta la produzione delle
testine, che finora avveniva in due stabilimenti: a Arnad e a San
Bernardo. All'interno dello stabilimento di Arnad ci sono ancora
3500 metri quadri disponibili che, con i lavori che bisogna fare,
consentiranno di portare attività produttive nuove in Valle
d'Aosta.
Dal punto di vista dei riflessi della situazione dell'Olivetti
per la Valle d'Aosta non ci sono modifiche rispetto a quanto già
risposto relativamente a precedenti interpellanze dei Consiglieri,
che hanno presentato quest'interpellanza, o di altri Consiglieri.
C'è invece questa notizia che ci pone dei problemi, di per sé
positiva, di un consolidamento dell'attività della Baltea Disk in
Valle d'Aosta.
Presidente Ha chiesto la parola il Vicepresidente Viérin
Marco.
Viérin M. (PpVA) Come al solito l'Assessore Mafrica in tutti gli
interventi che fa, riferendosi ad interpellanze che riguardano
soprattutto le aziende presenti in Valle e le aziende che hanno dei
problemi - perché chiaramente a noi tocca il compito di sollevare
questi fatti - risponde alla solita maniera; ci dice che ha
incontrato gli amministratori, nel caso specifico i Gruppi
dirigenti della Lexicon e della Baltea Disk. Non ci ha detto se per
caso ha incontrato Colaninno, l'Amministratore delegato
dell'Olivetti; presumo di no da quello che mi ha detto.
Afferma poi che l'attuale situazione, che si sta evolvendo, va
quasi a vantaggio della Valle d'Aosta, e riprendo la fine del suo
discorso laddove dice: la novità va a vantaggio della nostra
Regione perché la Lexicon vuole radicare in Valle d'Aosta la
produzione di testine a Arnad.
Questo mi pare strano, quanto meno dai dati che ho potuto
apprendere dai giornali e da alcuni settimanali; leggo un articolo
a caso, apparso su un settimanale locale, dove è stato intervistato
Bruno Albertinelli della FIOM CGIL: "Albertinelli ricorda ancora il
voto contrario dell'organizzazione sindacale al piano industriale
dell'Olivetti, che prevedeva la vendita del comparto Personal entro
il '96 e della Lexicon entro l'anno in corso, mantenendo il solo
settore della telefonia". Ed è per quello che il sottoscritto,
nelle considerazioni dell'interpellanza, ha ribadito questo
concetto a cui l'Assessore non ha risposto.
L'articolo continua così: "L'Olivetti, secondo i sindacati,
abbandona il settore industriale per diventare un'azienda di
servizi con pesanti conseguenze per l'occupazione. La futura
cessione della Lexicon riguarderà anche le aziende valdostane del
settore".
Mi sembra che ci sia una versione diversa dell'Assessore
rispetto alle preoccupazioni dei sindacati; se l'Assessore ci
garantisce questa situazione, ne prendo atto con viva soddisfazione
invece, da quello che appare dai giornali e da chi è a contatto con
i lavoratori, questa situazione non pare essere così rosea.
Chiedo vivamente all'Assessore, se dovesse cambiare idea anche a
breve, di metterci a conoscenza dei nuovi fatti che secondo lui si
sono verificati; voglio ricordare che già nel settembre '95
l'Assessore in un dibattito sullo stesso tema ci garantì che nelle
strategie future dell'Olivetti non figurava l'abbandono del settore
del Personal computer. In quella stessa occasione l'Assessore ci
confidò che quelle garanzie gli erano state date proprio dai
Responsabili della Baltea Disk e dall'Amministratore delegato della
Conner. Sappiamo la fine che ha fatto la Conner e così via. Se
allora ci dette queste garanzie, e sappiamo che fine ha fatto il
settore del Personal computer, non vorrei che a settembre '97
fossimo qui a celebrare la morte anche del settore della Lexicon,
anche perché ricordo all'Assessore che tale settore indirettamente
interessa anche la NTE, la Robotronic e la Ellelys; si tratta
quindi di una struttura molto importante per l'industria valdostana
soprattutto quella della Bassa Valle, che non riguarda solo la
Baltea Disk.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK