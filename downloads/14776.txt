Consiglio Regionale della Valle d'Aosta - Oggetto del Consiglio n. 1212 del 8 marzo 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula
Oggetto del Consiglio n. 1212 del 8 marzo 1995 - Resoconto
SEDUTA POMERIDIANA DELL'8 MARZO 1995
OGGETTO N. 1212/X Ratifica di deliberazioni adottate dalla
Giunta regionale in via d'urgenza.
Oggetto n. 10982 in data 30 dicembre 1994: Approvazione di
perizia suppletiva e di variante di nuovi prezzi e concessione
proroga di giorni 400 del termine dei lavori di completamento del
bocciodromo coperto in Comune di Brusson. Approvazione ed impegno
di spesa.
Presidente Ha chiesto la parola il Consigliere Linty.
Linty (LN) Credo che una proroga di 400 giorni dei lavori meriti
un attimo di riflessione da parte di tutti quanti. Se poi
aggiungiamo una proroga di 400 giorni che viene portata oggi
all'esame di questo Consiglio, per lavori che sono già stati fatti,
mi chiedo dove stia la coerenza, se oggi siamo chiamati ad
approvare una proroga per dei lavori che in teoria dovrebbero
iniziare domani mattina, ma che in realtà sono già finiti ieri.
Questo deve far riflettere, così come deve far riflettere un altro
aspetto, e vorrei appunto chiedere all'Assessore, visto che non lo
so, come vengono fatti questi conteggi.
É vero che di calcestruzzi non me ne intendo, ma mi intendo
abbastanza di computer e vedo che al codice N.P. 24, pagina 4,
della perizia suppletiva di variante è previsto un computer per far
funzionare il parcheggio automatico, cioè si va con lo skypass, il
computer legge lo skypass, alza la sbarra e si passa. Un computer
peraltro dalle caratteristiche modeste, un microprocessore 386,
comunque caduno lire 8.427.000. Allora all'Amministrazione
regionale costa lire 8.427.000 con queste caratteristiche; ad un
normale cittadino, che va a comprare un computer, non lo stesso
computer ma un computer molto più veloce e capace, costa lire
1.850.000 più IVA, se ci aggiungiamo la stampante dobbiamo
aggiungere lire 800.000 più IVA.
Era per capire qual è la base che viene presa e per sottolineare
l'esigenza per la pubblica amministrazione di addivenire al più
presto ad una unità di misura, dalla quale tutti gli appalti
possono partire per poter procedere alla richiesta di forniture.
Perché se l'Amministrazione paga un computer 8 milioni e un
cittadino 1,8 milioni, c'è qualche conto che non mi torna. Sarò
grato all'Assessore se vorrà darmi le spiegazioni e al riguardo del
primo discorso: che i lavori sono già stati fatti e noi approviamo
oggi la proroga, e al riguardo di come vengono scelti determinati
prezzi.
Presidente Ha chiesto la parola il Consigliere Chiarello.
Chiarello (RC) Quello che ha detto Linty è tutto ciò che è
uscito in commissione, forse una piccola parte di quello che è
uscito in commissione.
Siamo chiamati a votare una delibera, di cui abbiamo scoperto
che i lavori sono già stati fatti; Linty ha preso ad esempio il
computer, io potrei prendere ad esempio i piatti doccia: 203mila
lire perché si sono scelti da 90 per 90, invece che da 80 per 80.
Mi sembra che un piatto doccia costi 300mila lire comprato
all'ingrosso, qui ci sono 203mila lire di differenza. Insomma ci
sono delle cose che non sono serie, che io ritengo non siano serie;
non è serio che votiamo una delibera di cui sono già stati fatti i
lavori e non sono seri certi prezzi che sono qui scritti.
Presidente Ci sono altri che intendono intervenire? Se nessun
altro chiede la parola, dichiaro chiusa la discussione generale. Ha
chiesto la parola l'Assessore ai lavori pubblici, Lavoyer.
Lavoyer (ADP-PRI-Ind) Posso concordare con Linty quando dice che
l'Amministrazione regionale dovrebbe dotarsi di un elenco prezzi
generale, questo è un impegno che stiamo portando avanti insieme
alla legge dei lavori pubblici. Anche se devo sottolineare che
l'argomento non è così semplice, perché anche un metro cubo di
calcestruzzo può costare 100mila lire ad Aosta e può costare
150mila lire a Courmayeur, quindi diciamo che l'analisi prezzi e la
definizione dei prezzi stessi deve essere sottoscritta dal
progettista o dal direttore dei lavori.
Quindi non vorrei entrare nel merito dei prezzi, che devono
secondo me essere controllati dagli uffici, ed abbiamo visto il
parere di legittimità sulla delibera; lì pare che dal punto di
vista di tutta una serie di quesiti l'argomento sia stato esaminato
in maniera approfondita all'interno delle varie commissioni, è
stato convocato il direttore dei lavori, sono stati convocati i
funzionari dell'Assessorato. Sul computer mi pare che la domanda
sia stata posta anche all'interno della commissione stessa.
Penso che il mio compito sia più che altro quello di illustrare
il perché di una proroga così lunga, anche a seguito
dell'affermazione che i lavori sono già stati fatti. Diciamo che il
90 percento, la parte più importante di questa perizia suppletiva
riguarda, come ben specificato anche nell'elaborato, nella
costruzione e la messa in funzione del collettore fognario di
allacciamento all'impianto stesso. Giustamente è stato sollevato in
commissione che questa struttura doveva prevedere a suo tempo
l'allacciamento; era stato anche sottolineato che la costruzione
dell'impianto di allacciamento fognario rientrava in un progetto
complessivo di costruzione FRIO, di costruzione di allacciamenti
fognari e di ristrutturazione dell'impianto fognario di tutto il
comune.
Questo progetto non è stato ancora realizzato, perché ha dovuto
subire delle modifiche anche a seguito di norme legislative
successivamente emanate, quindi l'Amministrazione regionale si
trovava nella situazione di dover ultimare un impianto che comunque
non aveva l'allacciamento alla fognatura.
Si ritiene opportuno, anche su sollecitazione
dell'Amministrazione comunale, del direttore dei lavori, avviare
questi lavori, che peraltro non superano i prezzi e i costi del
progetto originario dei collettori fognari previsti nel discorso
complessivo; quindi la parte che viene realizzata in questa perizia
suppletiva chiaramente non sarà realizzata nel progetto successivo
del FRIO, che dovrebbe andare a risistemare tutti i collettori
fognari.
A me sembra che la scelta dell'Amministrazione sia comunque
corretta; vi è stato un approfondito esame sia dal punto di vista
tecnico degli uffici dell'Assessorato ai lavori pubblici, sia dal
punto di vista delle argomentazioni apportate dal direttore dei
lavori; pertanto chiedo al Consiglio di approvare la delibera.
Presidente Ha chiesto la parola il Consigliere Chiarello, per
dichiarazione di voto.
Chiarello (RC) Mi asterrò su questa delibera, come ho fatto in
commissione, però volevo che l'Assessore mi precisasse, se
effettivamente la fogna è ancora da fare, quanti giorni di penale
pagherà questa ditta.
Presidente Ricordo al Consigliere Chiarello che questi tipi di
ragionamenti vanno fatti in sede di discussione generale, ma visto
l'andamento facciamo un'eccezione.
Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Posso impegnarmi a fornire tutti questi
dati al Consigliere Chiarello.
Presidente Pongo in votazione la ratifica della deliberazione in
oggetto.
Presenti: 28
Votanti e favorevoli: 22
Astenuti: 6 (Chiarello, Florio, Lanièce, Marguerettaz, Squarzino
e Tibaldi)
Il Consiglio approva
Oggetto n. 501 in data 27 gennaio 1995: Approvazione del
programma aggiornato di interventi urgenti di sistemazione
idraulica di tratti vari dei corsi d'acqua regionale interessati
dagli eventi alluvionali del 1993 - 1994. Approvazione ed impegno
di spesa.
Presidente Pongo in votazione la ratifica della deliberazione in
oggetto.
Presenti, votanti e favorevoli: 27
Il Consiglio approva all'unanimità
Oggetto n. 716 in data 3 febbraio 1995: Approvazione del
progetto e appalto mediante pubblico incanto dei lavori di
deviazione della condotta forzata alimentante la centrale
idroelettrica "Balzano" di proprietà regionale in Comune di Verrès.
Approvazione ed impegno di spesa.
Presidente Pongo in votazione la ratifica della deliberazione in
oggetto.
Presenti: 27
Votanti e favorevoli: 26
Astenuti: 1 (Chiarello)
Il Consiglio approva
Oggetto n. 843 in data 10 febbraio 1995: Concessione, ai sensi
della legge regionale 31/1992, di un contributo di lire 25.000.000
al Comune di Arvier nelle spese previste per l'organizzazione della
manifestazione di consegna del premio "Maurice Garin - I edizione",
in programma ad Arvier il 17 febbraio 1995. Approvazione e impegno
di spesa.
Presidente Pongo in votazione la ratifica della deliberazione in
oggetto.
Presenti, votanti e favorevoli: 26
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK