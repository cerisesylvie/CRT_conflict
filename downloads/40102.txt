Consiglio Regionale della Valle d'Aosta - Oggetto del Consiglio n. 2991 del 7 novembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2991 del 7 novembre 2017 - Resoconto
OGGETTO N. 2991/XIV - Interpellanza: "Verifica da parte
dell'azienda USL del rispetto dell'accordo stipulato con la società
C.S.M. per la gestione del centro riabilitativo di
Brusson".
Rosset (Presidente) -
Punto n. 16 all'ordine del giorno.
Per l'illustrazione ha chiesto la parola il Consigliere Gerandin;
ne ha facoltà.
Gerandin (GM) -
Si leggono e sono venute all'ordine del
giorno una serie di notizie in merito alla Clinica di Brusson.
Premetto che è una struttura molto bella, che in questo momento
sta dando un importante servizio riguardo alla tossicodipendenza e
anche ad altre patologie legate al discorso alimentare e
quant'altro, ed è proprio con questo spirito che nasce questa
iniziativa, perché il posto è molto bello e la struttura è molto
accogliente. Devo dire che mi sono letto anche la convenzione,
peraltro rinnovata a maggio del 2015, una convenzione che a mio
parere è anche scritta bene, perché impone tutta una serie di
verifiche e di controlli per quanto concerne l'azienda USL
convenzionata con i gestori della clinica. Ora mi spiace che questa
bella struttura e questa convenzione - che presuppone tutta una
serie di tutele sulla qualità del servizio erogato - vengano messe
in discussione da svariate segnalazioni fatte dalle organizzazioni
sindacali negli anni con cui si segnalavano carenze e assenze di
tutele nella clinica. Inoltre vi è anche l'azione della
magistratura, perché in questo momento sembra che, a seguito della
chiusura di un'indagine nata a luglio 2016, ci siano dirigenti
indagati per frode e infermieri e pazienti indagati per spaccio.
Questa non è sicuramente una bella immagine, soprattutto non è
consona ad una località e ad una struttura che conosco molto bene,
struttura che qualifica il servizio che diamo per l'assistenza di
queste patologie.
Detto questo, leggendo l'articolo 11 della convenzione, mi
interessava capirne il contenuto, là dove si dice: "La società è
tenuta a redigere e a trasmettere all'USL ogni anno, entro il primo
trimestre dell'anno successivo, una relazione concernente
l'andamento tecnico della gestione del servizio. L'USL può eseguire
verifiche periodiche e controlli, anche attraverso il contatto
diretto con l'utenza, sulla presenza dei referenti della struttura
ospitante, sulla conformità delle prestazioni erogate rispetto agli
impegni di cui al presente contratto, sulla qualità dei servizi,
sui risultati dell'attività svolta, sulla migliore utilizzazione
delle risorse, sul grado di soddisfazione dei bisogni dell'utenza,
sugli
standard
e i requisiti di cui all'articolo 6, sui
requisiti del personale di cui all'articolo 7 (sono tutta una serie
di tutele per quanto riguarda il rispetto contrattuale), sul
rispetto delle norme contrattuali e sulle coperture assicurative di
cui all'articolo 8. Le valutazioni conseguenti alle verifiche e ai
controlli di cui sopra sono espresse per iscritto e comunicate alla
società".
Ora sarebbe interessante capire, tenuto conto che nella
convenzione e nell'atto deliberativo si citano anche i rispetti dei
requisiti minimi di cui alle delibere di Giunta regionale n.
1604/2002, n. 3747/2007 e n. 2029/2012, se questi verbali che la
società era tenuta a redigere ci sono e se i controlli previsti
all'interno della convenzione sono stati fatti prima della
liquidazione dei compensi, perché nella convenzione sono previste
anche liquidazioni anche importanti legate alla gravità della
patologia dell'ospite. Vorrei soprattutto sapere se è intenzione
sollecitare l'azienda USL della Valle d'Aosta (o se è già stato
fatto) al fine di recuperare gli importi pagati per prestazioni che
oserei definire "non conformi", tenuto conto che nella procedura
avviata da parte della magistratura si fa riferimento all'aver
omesso di "adibire adeguato personale all'assistenza degli ospiti
della struttura", agli almeno 51 turni anomali al di sotto degli
standard
e al mancato rispetto del minutaggio.
Pertanto, se le prestazioni non sono state eseguite nel pieno
rispetto della convenzione, chiediamo qual è stata l'azione svolta,
quali sono i verbali e le visite fatte negli anni, tenuto conto
che, al di là dell'azione della magistratura partita nel 2016,
alcune segnalazioni erano già pervenute da parte delle
organizzazioni sindacali sulla delicatezza e sui problemi legati
alla gestione del personale. In quella struttura il
turnover
del personale è impressionante e io penso che se l'USL fa una
statistica su ciò che avviene all'interno di quell'azienda
probabilmente qualche quesito bisogna porselo.
Presidente -
Per la risposta ha chiesto la parola
l'Assessore Bertschy; ne ha facoltà.
Bertschy (UVP) -
Collega Gerandin, solo due note iniziali
prima di darle la risposta rispetto all'impianto deliberativo che
stava alle spalle di questa convenzione, al fine di inquadrare
completamente tutte le deliberazioni che hanno guidato i controlli
e la classificazione della struttura.
Fino all'8 luglio 2016 gli
standard
organizzativi e di
personale a cui faceva riferimento la società erano quelli previsti
dalle deliberazioni della Giunta regionale n. 1604/2002 (residenze
per utenti con problemi psichiatrici), n. 3747/2007 (residenze per
utenti con diffidenze patologiche) e n. 2029/2012 (residenze per
utenti con disturbi del comportamento alimentare), sulla base dei
quali erano stati concessi l'autorizzazione e l'accreditamento per
la residenza Dahu di Brusson con delibera n. 964 del 31 maggio
2013. Con tale ultima delibera era stato autorizzato e accreditato
un nucleo misto di 26 posti per la cura dei disturbi della salute
mentale e delle dipendenze patologiche (chimiche e non chimiche). A
partire dal mese di luglio 2016 il sistema di classificazione della
disciplina delle residenze per la cura della salute mentale e delle
dipendenze patologiche è stato interamente rivisto e le
deliberazioni della Giunta regionale di riferimento per gli
standard organizzativi e di personale sono la n. 328/2016 e la n.
523/2016. L'autorizzazione e l'accreditamento della società, sulla
base del nuovo sistema di classificazione della nuova disciplina,
sono stati concessi in prima battuta con la DGR n. 918 del 8 luglio
2016, e poi modificati con la DGR n. 570 del 8 maggio 2017. Al
momento la struttura sociosanitaria è autorizzata, in qualità di
residenza psichiatrica, per un totale di 77 posti ripartiti in
cinque nuclei. La struttura non è più accreditata oggi per le
dipendenze patologiche, centro crisi e percorso terapeutico
riabilitativo. Pertanto il periodo giugno-settembre 2016 è proprio
quello in cui c'è stata la transizione tra la vecchia disciplina e
la nuova. La residenza Dahu, tra tutte quelle coinvolte da questa
riorganizzazione, è stata quella che ha affrontato sicuramente i
cambiamenti più significativi e impattanti. La situazione di
organico e di utenza di struttura è comunque in continua evoluzione
e in progressivo aumento nel periodo considerato. Sono circa 73 le
figure che oggi lavorano nella struttura e metà sono
professionalità valdostane.
Per rispondere al quesito n. 1, nel maggio dell'anno 2015 è
stato stipulato il contratto tra l'azienda e la società per
l'accoglienza residenziale di persone con disturbi nell'ambito
della salute mentale e delle dipendenze patologiche. In tale
contratto veniva applicato l'articolo 11 (verifiche periodiche e
controlli). Si diceva che l'USL può eseguire verifiche periodiche e
controlli, anche attraverso il contatto diretto con l'utenza, alla
presenza dei referenti della struttura. Con delibera del Direttore
generale n. 843 del 30 agosto 2016 è stata approvata la nuova
convenzione per la gestione della struttura residenziale per la
salute mentale e per i trattamenti intensivi, per i trattamenti
estensivi e per gli interventi socioriabilitativi, per i disturbi
del comportamento alimentare, per i trattamenti intensivi e per le
dipendenze patologiche, percorso centro crisi e percorso
terapeutico. Sino al 2016 non sono stati effettuati i controlli
formali previsti dall'articolo 11 della convenzione e, nel medesimo
periodo, dall'azienda non è stata costituita una commissione di
vigilanza aziendale per eseguire i controlli sul privato sociale
accreditato. Nel 2016, a valle dell'intervenuta riconfigurazione
della struttura Dahu, in attuazione del nuovo sistema di
classificazione delle strutture residenziali per malattie
psichiatriche e dipendenze patologiche, l'azienda ha provveduto ad
effettuare le seguenti visite di verifica: il 21 settembre 2016 da
parte della dottoressa Beoni e della dottoressa Polana Patrizia;
l'8 novembre 2016 da parte del dottor Lamartora e della dottoressa
Beoni; il 30 novembre 2016 da parte della dottoressa Beoni e del
dottor Ricci. Il primo
audit
si è svolto il 1 febbraio 2017
e il secondo il 3 maggio 2017.
In risposta al quesito n. 2, il riepilogo della liquidazione
delle fatture relative alla presenza degli utenti conta 88 utenti
nel 2016, per un totale di euro 843.337,55 e 38 utenti nel primo
semestre del 2017, per un totale di euro 387.020,47. Si precisa, a
questo riguardo, che tutti gli inserimenti e le dimissioni degli
utenti sono stati esaminati e autorizzati dell'unità di valutazione
multidimensionale di salute mentale, e sono corredati dai documenti
d'ingresso dal piano di trattamento individuale e dalle relazioni
da parte della struttura ospitante nei primi quattro mesi, piano
terapeutico che risulta personalizzato. Se poi vuole, le posso
lasciare la copia, perché ci sono molti dati nella risposta.
Pertanto i controlli effettuati sono quelli che le ho citato.
Rispetto al quesito n. 3, che credo sia quello sostanzialmente
più di ordine politico rispetto a quanto viene oggi contestato,
all'indagine della Procura e ai controlli effettuati, l'azienda è
in attesa dei documenti di conclusione dell'indagine, pur facendo
le sue valutazioni; quindi, sulla base di questi documenti, fornirà
e valuterà come intervenire per approfondire le cose oggi
contestate, perché poi la contestazione non è una valutazione
definitiva. Riguardo agli eventi del luglio 2016, a nostro avviso
in questa fase è importante segnalare che la residenza Dahu, anche
sulla base delle indicazioni regionali, ha concentrato la propria
attività sui soli utenti con problematiche psichiatriche (in
particolare i disturbi del comportamento alimentare e minori),
eliminando il nucleo delle dipendenze patologiche nel quale si
erano verificati gli episodi oggetto di indagine. La struttura
inoltre, dopo questa fase, ha sostituito il proprio Direttore
sanitario e il Responsabile dell'organizzazione dei turni del
personale. Questo ci era stato segnalato in occasione della visita
che abbiamo fatto alcuni mesi fa con la V Commissione.
La valutazione rispetto al privato accreditato fa parte anche
della logica di riorganizzazione che è in atto da parte della
Direzione strategica attraverso l'atto aziendale. È infatti
prevista la creazione di una struttura chiamata "Programmazione e
governo dell'attività sanitaria", cui verrà conferita la specifica
funzione di controllo delle strutture private accreditate e
convenzionate con l'azienda. In questo esercizio evidentemente va
rafforzata - e di questo l'azienda è ben consapevole - tutta questa
attività, vista anche la necessità di tutelare, da un lato, le
risorse pubbliche utilizzate per fornire e pagare questi servizi e,
dall'altro, soprattutto la qualità dei servizi resi ai
cittadini.
Credo faccia piacere sottolineare quanto lei ha detto: stiamo
parlando di una struttura importante, che dà una risposta sia di
tipo clinico sanitario che sociale, con ricadute anche
occupazionali, sulla quale bisogna, da un lato, stringere i propri
controlli visto che si tratta di servizi anche molto complessi e,
dall'altro, fare bene attenzione di voltare pagina valorizzando
quanto di buono oggi si realizza all'interno di questa struttura.
L'impegno è pertanto di completare, anche attraverso la sua
sollecitazione, questo lavoro di controllo sui pagamenti già
effettuati, ma soprattutto di valutare in maniera molto attenta
tutto quello che si realizza nel privato accreditato, come nel
sistema pubblico.
Presidente -
Per la replica ha chiesto la parola il
Consigliere Gerandin; ne ha facoltà.
Gerandin (GM) -
Mi pare che qualcosa si stia muovendo
nella direzione auspicata. Ci tengo a ribadirlo e ha fatto bene a
sottolinearlo anche lei, Assessore: è una struttura molto bella, in
Valle d'Aosta non ha eguali ed è sicuramente importante. Inoltre è
a servizio di una categoria di pazienti comunque molto delicata,
per cui bisogna prestare forse ancora più attenzione rispetto ad
altre patologie. È anche un'importante risposta dal punto di vista
occupazionale e ha fatto bene a sottolinearlo, perché diversamente
l'avrei io fatto in replica: che comunque circa una metà dei
dipendenti siano valdostani è considerevole.
Detto questo, è chiaro che se le convenzioni vengono scritte
bisognerebbe poi farle rispettare, nel limite del possibile, perché
non è un bel segnale che ci sia stata una sorta di presa d'atto di
una serie di criticità - io le chiamo così - segnalate dal
personale che comunque vi lavorava, del grande
turnover
verificatosi, e che si sia data applicazione ai contenuti della
convenzione solo dal 2016, dopo che era scoppiata l'indagine da
parte della magistratura. Però è importante che ci siano segnali di
cambiamento, come lei ha detto, è importante che ci sia la volontà
di rivedere. Lei mi ha segnalato le visite svolte nel 2016 e io
spero siano state fatte anche nel 2017, in questo momento mi ha
dato tre date del 2016 e me le sono segnate, ma non vorrei che,
sulla spinta emotiva di un'indagine, si sia controllato il buon
funzionamento e il rispetto della convenzione per un certo periodo
e poi, magari, si sia tornati alla normalità del non controllo.
Per quello che riguarda il terzo punto, è corretto che si debba
attendere la conclusione e l'esito dell'indagine, ma a titolo
precauzionale, trattandosi comunque di un ente convenzionato,
ritengo che, a tutela dell'azienda USL, magari qualche piccola
trattenuta sulle erogazioni da concedere non sarebbe stata
male.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK