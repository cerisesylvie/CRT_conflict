Consiglio Regionale della Valle d'Aosta - Oggetto del Consiglio n. 2978 del 20 settembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2978 del 20 settembre 2007 - Resoconto
OGGETTO N. 2978/XII - Relazione annuale al Consiglio
regionale sull'andamento della gestione della "Casino de la Vallée
S.p.a.", ai sensi dell'articolo 8, legge regionale 30 novembre
2001, n. 36, recante: "Costituzione di una società per azioni per
la gestione della Casa da gioco di Saint-Vincent". (Reiezione di
risoluzione)
Presidente
- Siamo sempre in discussione generale sui
punti n. 28 e n. 29 all'ordine del giorno.
La parola al Consigliere Sandri.
Sandri (GV-DS-PSE)
- Per mozione d'ordine, volevo
chiedere come avevamo già annunciato stamani, se era possibile una
breve sospensione del Consiglio per valutare insieme ai colleghi
dei gruppi "Arcobaleno" e "La Casa delle libertà" le 2 risoluzioni
che abbiamo presentato.
Presidente
- Non vi è alcuna difficoltà da parte della
Presidenza.
Il Consiglio è sospeso per 10 minuti.
Si dà atto che la seduta è sospesa dalle ore 16,19 alle ore
17,01.
Presidente
- Possiamo riprendere i nostri lavori. È
pervenuto alla Presidenza un nuovo testo di una risoluzione
riguardante l'oggetto n. 28, che porta la firma dei Consiglieri
Tibaldi, Frassy, Fontana Carmela, Sandri, Bortot e Lattanzi,
presumo sostituisca i 2 depositati.
La parola al Vicepresidente Tibaldi.
Tibaldi (CdL)
- Ringraziamo il Consiglio per la pazienza
che ha prestato nel concedere questa riunione ai gruppi di
minoranza, i quali hanno adottato un documento comune, una
risoluzione comune, che riassume dei punti prioritari fondamentali,
che sono anche condivisi, per quanto riguarda il Casinò di
Saint-Vincent e il comprensorio di Saint-Vincent e Châtillon. Ferme
restando le premesse che, come potete leggere nel documento,
riassumono in maniera asettica una situazione reale e constatata
non solo da tutti in quest'aula, ma anche dagli Amministratori
attuali della Casa da gioco di Saint-Vincent, sentita la relazione
del Presidente Caveri e l'intervento dell'Assessore Marguerettaz,
noi abbiamo formulato 4 punti in cui si impegnano il Presidente e
l'Assessore, in quanto rappresentanti dell'azionista maggioritario
in seno alla "Casinò S.p.a.", a fare 4 cose essenziali: la prima è
quella di cercare di "coronare" - lo dico fra virgolette - la fine
della legislatura con la presentazione di un qualcosa di concreto e
fattibile, che abbiamo definito sommessamente un programma di lungo
respiro - ciò che non abbiamo visto fino adesso - per il rilancio
del Casinò in quanto struttura fondamentale per l'economia
valdostana, ma soprattutto per il comprensorio circostante, di cui
più volte si è fatto cenno... a strutture e infrastrutture che sono
collocate nel territorio, che potrebbero essere opportunamente
agganciate e in sinergia per la cosiddetta "missione
dell'intrattenimento" che fa da corollario al prodotto gioco.
Secondo punto, di essenziale importanza, peraltro richiesto a
gran voce dal nostro gruppo già da 2 anni a questa parte e anche
promesso dal Presidente Caveri in occasione dell'esame dell'ultima
finanziaria: ridurre il numero dei componenti del Consiglio di
amministrazione. Naturalmente questa procedura prevede una serie di
passaggi che sono necessari, stabiliti per legge e che coinvolgono
anche un soggetto privatistico, governato da regole civilistiche e
che è la Casinò S.p.a., affinché compia determinati atti e adotti
determinati provvedimenti in tal senso.
Un terzo punto, che è di indirizzo per il Consiglio di
amministrazione, indirizzo immediato ed operativo, mira all'azione
di risanamento dell'azienda, poiché essa non può continuare ad
impaludarsi nella situazione in cui versa da anni: servono
strategie promozionali e commerciali in grado di ridare impulso
alla capacità di attrazione della clientela che Saint-Vincent ha
perso da tempo. Come abbiamo premesso, questa nota dolente è stata
sottolineata con parole chiare dallo stesso Consiglio di
amministrazione, che dice che, rispetto ai concorrenti italiani, il
Casino de la Vallée è l'unico a peggiorare il risultato sugli
ingressi e naturalmente questo è un dato che, affermato da loro
diventa a maggior ragione inconfutabile.
Poi impedire ulteriori incrementi nell'organigramma aziendale,
evitando di prenderci in giro, perché è vero che il numero è 787
dipendenti ufficiali, ma è altrettanto vero che le società
satellite stanno assumendo - e assumono volentieri su indicazione
di qualche politico - e così gonfiano un organigramma che grava
tutto su un bilancio della casa da gioco, che se non paga in
termini di costi di personale, paga in termini di costi di servizio
esterno, di "outsourcing", con un indebolimento del già precario
bilancio. Organigramma aziendale che deve essere riformulato
secondo una procedura trasparente, razionale e opportuna delle
risorse umane e professionali che sono impiegate nelle diverse aree
aziendali. Stamane ho fatto l'esempio del funzionario del
"marketing", che è stato nominato a febbraio e che a luglio era a
fare un corso di autoapprendimento su come funziona il "marketing"
nel mercato moderno. Penso che simili contraddizioni sarebbe
doveroso evitarle, visto lo stato in cui versa l'azienda
locale!
"Stabilire precise procedure aziendali in relazione ai flussi
di denaro, all'esercizio del gioco, all'erogazione delle
ospitalità..."
- vista anche la sinergia auspicata, ma finora
piuttosto difficoltosa fra Grand Hôtel Billia e Casinò -
"...
all'attività dei reparti manutentivi e degli uffici tecnici"
e
"completare le procedure di inventariazione"
. I beni mobili
che appartengono alla "Casinò S.p.a." non sono ancora stati
completamente identificati, sono decine e centinaia di migliaia di
euro non ancora censite, spesso vengono riposti nei magazzini più
disparati e lì in giacenza, con un valore iniziale che via via
deperisce. Nonostante gli incarichi che sono stati dati,
paradossalmente non sono ancora riusciti a completare tali
procedure!
Il quarto elemento essenziale è quello di dare forza al Servizio
di controllo regionale, obiettivo auspicato da tempo, la legge è
del 1967, sono passati ormai 40 anni, il corpo dei controllori deve
essere rivitalizzato, ossia deve avere un'efficienza operativa che
ormai ha perso. Spesso è visto e rischia di fungere come una
zavorra nei confronti degli impiegati che invece costituiscono
l'elemento produttivo dell'azienda: è bene che questa falsa
credenza venga sfatata e può esserlo solo attraverso un'efficace
revisione di quella legge. Revisione che permetta ai controllati di
fare verifiche puntuali in merito all'utilizzo quotidiano delle
"fiches" effettivamente e materialmente presenti in azienda, alle
casse e ai relativi flussi di danaro, all'operatività della cassa
assegni e alle relative sofferenze sui crediti - anche questa è una
nota dolente di cui si è parlato in IV Commissione - e alla
contabilità per tavolo dei risultati dei giochi ai sensi del
disciplinare vigente, norma voluta nel 2003 ma che è rimasta
"lettera morta".
Ho sintetizzato le nostre proposte, condivise con i gruppi
dell'opposizione di Sinistra. L'approvazione di questo documento
potrebbe costituire un segnale di buona volontà da parte della
maggioranza in coda di legislatura per dimostrare non solo che: "il
problema casinò esiste, non è ancora stato risolto", ma soprattutto
che "si sta cercando una soluzione". Sono punti sui quali non c'è
stato quell'impegno e quel risultato che tutti quanti
auspicavano.
Presidente
- La parola al Presidente della Regione,
Caveri.
Caveri (UV)
- Prendiamo atto di questa risoluzione
unitaria, che tiene conto di una serie di punti che vorrei
brevemente analizzare e che portano alla considerazione di
un'astensione da parte della maggioranza, tenendo conto che i
diversi punti che sono qui citati sono esattamente impegni o
attività in corso di attuazione ed implicitamente l'accettazione di
questo documento finirebbe per dare conto di un atteggiamento
passivo da parte della S.p.a. e, nel proprio ruolo, da parte del
Governo regionale che non possiamo accettare. Teniamo conto dei
punti e delle problematiche che qui vengono poste, ma vorrei dire
puntualmente che sono temi sui quali il lavoro è in corso, quindi
la sollecitazione del Consiglio regionale è per noi uno stimolo di
cui terremo conto nell'attività, ma oggi accettare un impegno da
parte mia e del collega Marguerettaz - perché così è indirizzata la
parte impegnativa - sarebbe alla fine una "diminutio" rispetto a
una serie di attività che sono puntualmente in corso...
(interruzione dell'Assessore Marguerettaz, fuori
microfono)
... l'Assessore delegato, scusate... siamo tutti Consiglieri,
quindi nel meno ci sta il più.
"A presentare, entro 3 mesi, un programma di lungo
respiro..."
, abbiamo già detto che l'insieme di documenti
che... come dire? definire programma sarebbe, dal punto di vista
formale, piuttosto generico, non si capisce esattamente di cosa si
potrebbe trattare, questo è in corso, vi sono diversi documenti che
confluiranno nelle prossime settimane e prima della fine
dell'anno.
Per quel che riguarda la riduzione del numero dei componenti del
Consiglio di amministrazione, la materia è saldamente nelle mani
del Consiglio regionale perché c'è una normativa che abbiamo
presentato e che è all'attenzione delle Commissioni competenti.
Per quel che riguarda l'
"azione di risanamento dell'azienda,
definendo strategie promozionali e commerciali mirate
all'incremento della clientela..."
, è il caso in cui si può
dire che il lavoro è in corso e certo non spetta al Consiglio
regionale decidere l'ingresso gratuito alle sale da gioco: questa è
una strategia aziendale e come tale va concretizzata, che debba
essere il Consiglio regionale... così come al punto successivo:
"ad evitare ulteriori incrementi nell'organigramma..."
,
sappiamo che siamo partiti da 867 dipendenti e siamo scesi a 790,
quindi è in corso un decremento naturale e oggi dire: "dobbiamo
evitare ulteriori incrementi" sembrerebbe quasi che gli incrementi
ci siano stati, mentre non ci sono stati.
"Stabilire precise procedure aziendali in relazione ai flussi
di denaro... all'erogazione delle ospitalità, all'attività dei
reparti manutentivi e degli uffici tecnici"
, è il lavoro che la
S.p.a. svolge, così come la procedura di inventariazione.
Per quel che riguarda la parte concernente i controllori
regionali, una parte di queste questioni è attualmente
all'attenzione della trattativa con i controllori regionali, che
per la prima volta hanno anche avuto, con una direttiva specifica
da parte del sottoscritto, un riconoscimento di una trattativa con
degli elementi di particolarità all'ARRS nel corso del rinnovo del
contratto di lavoro dei dipendenti regionali, questo è un tema
significativo così come è significativo l'impegno che abbiamo
assunto di ripristinare il numero degli ottavi livelli, che era
ridotto "al lumicino" all'interno del numero dei controllori
regionali attualmente in servizio. Tutte queste vicende vanno
regolamentate nelle sedi opportune. Certo che immaginare che i
controllori si occupino dell'operatività della cassa assegni e
delle relative sofferenze sui crediti mi auguro che voi abbiate
piena contezza di cosa significa, perché scritta così sembra una
bella cosa, ma nella realtà significherebbe forse un decremento
della presenza di clienti, nel momento in cui vi fossero dei
controlli di questo genere da parte dei controllori regionali.
Naturalmente credo che tali questioni debbano essere discusse "in
primis" dal Consiglio valle nell'ambito di una normazione
all'interno del disciplinare e poi ci sono dei temi, trattandosi di
personale regionale, che devono essere discussi all'interno del
contratto di lavoro nel rapporto corretto fra noi e i
rappresentanti dei lavoratori.
Queste sono le ragioni che con molta pacatezza... e mi sembra
anche senza temi che possono portare a particolari polemiche,
perché riteniamo che questi siano punti sui quali stiamo già
lavorando ampiamente... ci portano all'astensione come scelta che
marca un impegno già assunto e in corso.
Presidente
- La parola al Consigliere Sandri.
Sandri (GV-DS-PSE)
- Alla fine del suo intervento il
collega Tibaldi aveva evidenziato la particolarità di questa
risoluzione congiunta. Secondo me, qui si può dare anche un qualche
significato politico, ossia, se si è arrivati che i gruppi
"Arcobaleno", "Democratici di Sinistra" e "La Casa delle Libertà"
si sono ritrovati su un testo assolutamente non generico, ma
dettagliato, è perché forse la situazione della casa da gioco è
andata al di là di qualunque tipo di considerazione di parte ed è
su questo che ci stupisce l'atteggiamento del Presidente Caveri,
che forse per difficoltà interne ha richiamato tutti a un
atteggiamento di tono basso di tipo astensivo, per non dover
prendere in considerazione davvero i temi. Se questi temi fossero,
come dice il Presidente Caveri, già all'opera nell'attività della
S.p.a. e del Governo regionale, non saremmo qui con tale
risoluzione! È evidente invece che l'astensione copre il deficit
non di bilancio, ma di ruolo che il casinò deve svolgere, come
auspichiamo, nel comprensorio di Saint-Vincent e Châtillon e
rispetto al bilancio regionale, lo copre esattamente con la stessa
arma con cui ha gestito la politica fino ad oggi, ossia il non far
niente, il lasciare che le cose vadano come vadano, seguire
tendenze di non gestione. Quando si parlava prima, il Presidente
diceva: "abbiamo ridotto i dipendenti da 877 a 790...", eccetera, è
vero che i numeri sono quelli, ma le facce sono ben diverse! E poi
bisogna prendere i dipendenti a tempo indeterminato, quelli a tempo
determinato, quelli con tutti i tipi di consulenze e convenzioni,
che si sono moltiplicati negli ultimi mesi: questo vale per la
"Casinò S.p.a.", ma vale anche per la "STV", associata nella
gestione delle parti turistiche della casa da gioco. Quando
chiediamo una razionalizzazione - non una diminuzione - delle
risorse umane professionali, ma soprattutto opportuna e
trasparente, chiediamo che sul tema dell'occupazione vi sia
trasparenza, non si torni al clientelismo bieco degli anni '80-'90,
cosa che mi sembra le elezioni più volte richiamate dal Presidente
per giustificare le prese di posizione dei Consiglieri di
minoranza, evidentemente, visto che lui è così sensibile, forse
sono lo spauracchio che lo porta a gestire questa situazione.
Vi sono dei dati che sono irrinunciabili qui dentro e che sono
importanti, che non sono minimamente attuati alla casa da gioco.
Quando i colleghi del gruppo "La Casa delle Libertà" sottolineano,
lo sottolineavano già nella loro risoluzione, che è importante
capire i flussi di denaro rispetto all'erogazione dell'ospitalità e
all'utilizzo quotidiano delle "fiches" effettivamente e
materialmente presenti in azienda, evidenziano una mancanza grave
di questa casa da gioco su cui il Governo regionale e la S.p.a. non
fanno nulla! Perché, quando noi abbiamo chiesto in Commissione,
abbiamo chiesto con interrogazioni - parlo non solo del nostro
gruppo, ma anche degli altri gruppi di opposizione - specifiche in
materia, non abbiamo mai avuto risposta! In tutti i casinò esistono
delle "fiches" speciali non cambiabili, esiste la contabilità di
tipo diverso e non è mai capitato a nostra conoscenza in altri
casinò quello che è successo al nostro casinò, che si è trovato
tempo fa un dirigente all'esterno con pacchi incredibili di
"fiches" di grande e grandissimo ammontare, spiegazione non c'è mai
stata! Chiedere chiarezza mi sembra doveroso, rispondere con
un'astensione è un modo elegante, "soft", di dire "no" e voler
mantenere le "nebbie" su questi procedimenti e lo è particolarmente
rispetto alla cassa assegni e alle sofferenze sui crediti, perché
non è come dice il Presidente Caveri - lascio detto poi al collega
Marguerettaz, che ha perso la delega qualche momento fa di
riferirglielo in Giunta appena lo vede - che questo rischia di
ridurre le entrate, i giocatori, perché l'affidamento non sarebbe
più così facile come adesso, ma quello è l'ufficio fondamentale per
la gestione della protezione della casa da gioco rispetto
all'intervento della criminalità organizzata e del riciclaggio del
denaro sporco che da essa è prodotto. È un problema di basso
livello? Evidentemente no, a meno che... e le conclusioni ognuno di
noi al proprio interno se le può trattenere. In questo senso è
gravissimo che ancora oggi non abbiate il coraggio di dare risposta
a un'iniziativa che era stata presa dal collega Fiou nella scorsa
legislatura: di inserire nel disciplinare del 2003 il conteggio per
tavolo e non per gioco, in modo da avere una precisa documentazione
sui flussi di denaro tavolo per tavolo, quindi sapendo di chi sono
le responsabilità, chi sono i giocatori interessati... essa è non
applicata dal 2003, c'era stato un ricorso al TAR dei sindacati che
è decaduto, perché non c'è stato luogo a procedere; adesso non c'è
nessuna motivazione per non applicare questo, però non si
applica.
Al di là della risoluzione e mantenendo i toni pacati che fino
adesso hanno caratterizzato il Consiglio, chiediamo però al
Presidente Caveri di vedere realizzate le parole che ha detto. Se
lui dice davvero che larga parte di quanto ha scritto qui dentro è
già in atto o condiviso dalla maggioranza regionale... fatelo!
Quando vedremo che le assunzioni sono trasparenti, che il controllo
sull'erogazione delle ospitalità e sui flussi di denaro e di
"fiches" all'interno della casa da gioco è trasparente, in cui
l'Ufficio fidi è trasparente, in cui il conteggio per tavolo è
trasparente, credo che questo ci rassicurerà e ci andrebbe
benissimo a questo punto il voto di astensione, ma vogliamo vedere
i fatti. Il voto di astensione se fra qualche settimana o qualche
mese non sarà accompagnato dai fatti, sarà ammissione di colpa, di
cui vi terrete la responsabilità di fronte all'elettorato.
Chiuderei infine con una serie di valutazioni più generali. Lo
sviluppo della casa da gioco: nelle chiacchierate che abbiamo fatto
per sintetizzare le 2 risoluzioni è emerso da parte del gruppo
"Arcobaleno" qualche difficoltà al pensiero dello sviluppo della
casa da gioco, questa attività che ha delle componenti che sono
preoccupanti, perché il gioco sottrae denaro dal privato verso le
casse pubbliche in tale caso, ma non sempre il giocatore ha una
piena consapevolezza di questa cosa e talvolta va al di là delle
sue possibilità: questo è un dato negativo. Devo dare atto alla
collega Viérin, che ha citato il problema delle varie colpe
dicendo: "possiamo dare colpa allo Stato, che si è inventato il
Bingo, il SuperEnalotto... come una causa esterna"; credo che
dobbiamo fare come Centro-Sinistra un po' di "mea culpa", perché se
c'è stato un periodo in cui il lotto, le lotterie, le 1.000 sale
Bingo del "Governo D'Alema"... lì è stato il Centro-Sinistra a dare
una mano su questa, che è una tassa indiretta che colpisce
soprattutto nei giochi più popolari le classi più povere: questo è
stato sicuramente un errore. Dal punto di vista del casinò, non
solo un errore, ma anche un concorrente sleale, perché questo ha
spostato verso le macchinette. Penso che dobbiamo puntare allo
sviluppo di Saint-Vincent e Châtillon con un ruolo forte della casa
da gioco, ma dobbiamo anche ripensare il nostro atteggiamento verso
questo tipo di manifestazioni, soprattutto le macchinette nei bar o
questi tipi di giochi, perché non credo che sia salutare che lo
Stato... è un po' come quando vende le sigarette e poi si lamenta
che la gente muore di tumore al polmone, diventa il procacciatore
di queste cose, non è positivo.
Ciò non toglie che in questa situazione la casa da gioco non può
resistere e la testimonianza che non siamo nella strada giusta mi è
venuta qualche giorno fa da una turista che ho conosciuto per caso
a Saint-Vincent, che erano 20 anni che mancava dal casinò e che è
rimasta totalmente sconvolta. Ha detto: "ma dove è finito il casinò
più bello d'Europa?", è una domanda che ci facciamo tutti, non
vorremmo che diventasse il più bello d'Europa, ma vorremmo che
Châtillon e Saint-Vincent avessero uno dei turismi più belli
d'Italia e sarebbe già una bella cosa.
Presidente
- La parola al Consigliere Bortot.
Bortot (Arc-VA)
- Anche noi non vogliamo assolutamente
polemizzare, però precisare alcune cose sì, perché per questo
documento abbiamo fatto anche delle mediazioni, Presidente, e che
lei tale documento ce lo riduca a una banalità non ci va
assolutamente bene! Lei ce lo ha ridotto a una banalità, ma i
problemi della casa da gioco, di cui è proprietaria al 99% questa
Amministrazione, non possono essere sottovalutati. Primo: qui
parliamo di un programma per il comprensorio. Cosa diciamo?
Impegniamo il Governo a presentare un programma per il
comprensorio, quindi si parla di complesso Billia, terme e ruolo
della casa da gioco in questo comprensorio; è stata completamente
sottovalutata tale proposta. Parliamo di evitare ulteriori
incrementi all'organigramma, d'accordo, e un'opportuna trasparenza
e razionalizzazione delle risorse umane: questo vuol dire ridurre
il contenzioso e mi sembra che la litigiosità all'interno di quella
azienda - e lo scandalo è che è interamente di proprietà pubblica,
non è un'azienda privata - sia ai massimi livelli, quindi credo che
la politica, l'amministrazione, l'azionista, il Governo, la
maggioranza abbia il dovere e l'obbligo di intervenire, non
lasciarla ai criteri aziendalistici, salvo poi i criteri
aziendalistici per coprire le spese di questo contenzioso chiederli
all'azionista.
Un'altra cosa che volevo precisare al Presidente è che è vero
che il contratto di lavoro va definito e concordato con i
controllori regionali, però le mansioni, gli incarichi e il lavoro
che devono svolgere i controllori regionali li definisce il
Consiglio regionale e la maggioranza. Non è che dobbiamo andare a
una trattativa con i controlli regionali sulle mansioni o il lavoro
che devono svolgere. Il ruolo e le mansioni che devono svolgere
viene deciso dal Consiglio regionale, poi ovviamente la trattativa
per il rinnovo del contratto fa parte della logica democratica dei
ruoli di operatori, lavoratori, controparte, datore di lavoro e, se
non si ha in mente questo, se dobbiamo andare a discutere quali
sono le mansioni dei controlli regionali, non ci siamo. Noi siamo
il datore di lavoro, gli azionisti e decidiamo come questi
operatori dipendenti dall'Amministrazione regionale devono operare
all'interno della casa da gioco. Quello che ha detto lei cosa
significa? Significa che va bene che gli operatori abbiano questo
ruolo, che sovente siano contestati da altri gruppi di lavoratori,
quindi venga meno la loro dignità e svilito il loro lavoro, perché
così meno "rompono le scatole" e meglio è, ma non è negli interessi
della Valle d'Aosta, né di quelli della casa da gioco! Tale
questione è nell'interesse di alcuni gruppi di potere dentro al
casinò, ma che non possiamo accettare che continuino su questo
andazzo.
Si dà atto che dalle ore 17,30 fino alle ore 17,44 presiede
il Vicepresidente Lanièce.
Presidente
- La parola al Vicepresidente Tibaldi.
Tibaldi (CdL)
- Alcune brevi considerazioni, dopo quello
che ha detto il Presidente Caveri, ci sembrano doverose. Vede,
Presidente, lei ha cercato di sostenere un qualcosa che oggi non è
più proponibile, cercando di convincerci con l'assunto: "qui stiamo
già facendo tutto, è inutile che con questo documento vogliate
presentarci qualcosa quando stiamo già lavorando per...". Allora
dov'è che state lavorando per...? Lei ha detto: "le commissioni
possono già esaminare quello che abbiamo prodotto", allora collega
Praduroux, in qualità di Presidente della IV commissione, non
imboschi i documenti, ce li porti in commissione perché non li
abbiamo ancora visti! Non abbiamo ancora visto uno straccio di
decisione che faccia riferimento a quanto annunciato dal Presidente
Caveri, forse lo ha annunciato perché non poteva fare
differentemente, ma non esiste nulla, Presidente, di quello che lei
ha detto! Non esiste quella riforma legislativa che era prevista da
un impegno attraverso una mozione votata all'unanimità da questo
Consiglio per riformare i compiti del Servizio di controllo
regionale. Non c'è neppure la bozza, neppure i propositi! Forse
qualcuno si è cimentato nel fare qualcosa, ma sarà stato
"insabbiato" da qualche parte. La riduzione del numero dei
componenti del Consiglio di amministrazione, se non spetta
all'azionista di maggioranza, a chi spetta? Se non lo promuovete
voi, noi cosa possiamo fare più che suggerirvelo? Il programma: si
sono avventurate tante persone con tanto di incarichi strapagati,
non ultimo il Comitato strategico, organismo che avete nominato
voi, presieduto dal Consigliere di amministrazione Zandano: anche
qui non si è visto nulla di definitivo. Un elaborato scritto ci è
stato proposto in Commissione come summa di riflessioni, sulle
quali però il "CdA" non si è ancora pronunciato e men che meno la
Giunta regionale!
Dove sono i punti sui quali, a vostro dire, state lavorando?
Presidente Caveri, sono alibi che non reggono più, questi, sono
scadenti e ingiustificabili. Se lei oggi vuol fare il prestigiatore
o l'apprendista prestigiatore, è libero di farlo, un piccolo
maghetto Silvan della politica valdostana che cerca di estrarre il
coniglio dal cilindro, ma le è rimasta dentro anche la mano, non
esce più nulla dal cilindro! E se non esce adesso, che siamo
nell'ultimo scorcio di legislatura, se questa maggioranza non dà un
segno tangibile della sua esistenza, un'impronta di quello che
avrebbe dovuto fare in questi 4 anni... Mi chiedo anche certe
osservazioni critiche annunciate questa mattina dalla collega
Viérin... come possano conciliarsi con una relazione di questo
tipo, una relazione critica intrinsecamente, ossia leggendola
secondo quello che è stato scritto dai redattori, non sulla base di
quello che stiamo commentando noi oggi in aula... abbiate il
coraggio di trarne delle conclusioni politiche! Quanto è scritto
nella nostra risoluzione prescinde dalle considerazioni critiche,
sono fatti constatati dai vostri "nominati" nel Consiglio di
amministrazione e suggerimenti da noi proposti sono desunti dalla
relazione del bilancio e dal consulto che in IV Commissione abbiamo
fatto con gli stessi amministratori e con il Collegio sindacale. Se
è tutto in corso d'opera; diteci dove! Dateci degli elementi che ci
indichino dove state lavorando per...! Per esempio - ci torno
perché sono argomenti scottanti -, si continua a parlare di
stoppare le assunzioni, ma non è vero, non prendiamoci in giro: o
voi non controllate più l'azienda, oppure qualcuno assume per
vostro conto. Ho sottomano un incarico di assunzione fatto
dall'Ufficio del personale il 13 settembre scorso, un contratto a
progetto che prevede l'incarico di una persona, recentemente
laureata, che si occuperà di sviluppo e consolidamento di
competenza di
"customer care", che affiancherà una società
esterna ("Soges") incaricata recentemente dal "CdA" per formare gli
impiegati tecnici e coloro che occupano posizioni di responsabilità
nel trattare con i clienti. È come ammettere che i dipendenti non
sono capaci di trattare con i clienti. È stata allora reclutata un
ragazza della zona, ed affiancata alla SOGES, affinchè potesse
istruire i "croupier", gli impiegati tecnici e chi occupa posizioni
di responsabilità da anni, su come si deve ricevere la clientela.
Non dite che non sapete queste cose, perché l'"input" parte da voi,
o da qualcuno per vostro conto, da qualcuno che non sta in
quest'aula, ma che frequenta più assiduamente gli organi di vertice
della società. È scandaloso che venga nominato un funzionario al
"marketing" solo perché amico del Presidente del "CdA" e poi venga
mandato ad istruirsi con un corso di autoapprendimento nella
materia specifica, durante l'estate, perché si possa "fare le
ossa"! Ma sono queste le competenze che andate a pescare nel vostro
cilindro?
Presidente, se vuole dilettarsi in qualche magia o illusionismo,
non lo faccia di fronte a chi per capacità di informazione... come
lei ironicamente ci ha detto ieri che avevamo un buon coefficiente
di penetrazione, ha la possibilità di conoscere ciò che succede là
dentro. A voi però sfugge il fatto che dalle dispense vadano via
vivande, sfugge il fatto che vi sono delle assunzioni con contratti
a progetto o di altro tipo che non vanno nel computo dei dipendenti
in organico con contratti di lavoro subordinato. È comodo
affermare: "abbiamo 787 persone in organico" e tutte le altre che
sono "addentellate" con questi pseudo-contratti, pagati
naturalmente? È vero che stiamo entrando nel semestre critico delle
elezioni regionali e bisogna fare incetta di "clientes", ma non va
bene, non venite "a predicare bene qui per poi razzolare male
fuori"!
Applicate quel senso di responsabilità che oggi evocava il
collega Lattanzi e che sembrava il Presidente Caveri lo avesse già
"incarnato" da tempo! Mi rivolgo anche alla collega Viérin, che ci
ha fatto una lezione di stile sul fatto che "basta, non si può
sopravvivere". Collega Viérin qui la sopravvivenza è garantita
grazie alla tenda ad ossigeno della ricapitalizzazione, altrimenti
la casa da gioco non andrebbe avanti se fosse a gestione privata,
ossia secondo criteri perlomeno aziendalistici. La politica allora
deve fare non uno, ma due passi indietro, perché non ci stiamo, non
ci siamo mai stati e non ci stiamo ora, perché queste iniziative
"gridano vendetta" e chiedono un'assunzione di responsabilità non
solo da parte della Giunta, che sembra refrattaria, ma anche da
parte della maggioranza. Perché, quando il Presidente si alza e
dice: "la maggioranza si asterrà", la maggioranza si astiene? La
maggioranza prende "a scatola chiusa" questo invito-ordine di
astenersi di fronte a delle proposte estremamente logiche e di buon
senso, perché sono il frutto di un ragionamento che è emerso in
Commissione - e il Presidente Praduroux lo sa benissimo, perché
presiede quella Commissione - e che sono anche la sintesi di
esigenze manifestate dai componenti del "CdA": "non possiamo
lavorare, siamo impossibilitati" o addirittura "non abbiamo
conoscenza dell'azienda"? "Ma che ci stanno a fare lì? Ci
rivolgiamo ai colleghi Consiglieri se la Giunta è sorda, fiducia o
non fiducia: si dà fiducia per la continuazione di uno stato di
cose così degenerato o avete il coraggio di dare "un colpo di reni"
e dire: "non può andare avanti"! Oppure utilizzate solo lo
strumento della conferenza stampa, dell'annuncio per dire:
"vogliamo fare, facciamo la riunione al Grand Hôtel Billia,
facciamo vedere che siamo presenti e abbiamo a cuore le cose", ma a
parte il risultato mediatico, da un punto di vista politico ed
economico, non si crea nulla. Per questo respingiamo al mittente
certe considerazioni che ha fatto il Presidente Caveri, perché sono
assolutamente prive di fondamento e non possono ingannare ancora
una volta non solo questo Consiglio, ma tutti i Valdostani.
Presidente
- Se non vi è nessun altro che vuole
intervenire, dichiaro chiusa la discussione generale. Do lettura
per il verbale delle risoluzioni che sono state ritirate, la
risoluzione presentata dai Consiglieri Squarzino Secondina, Bortot,
Venturella, Fontana Carmela e Sandri recita:
Risoluzione
Visti i risultati negativi, riportati nel bilancio
d'esercizio, al 31 dicembre 2006, del Casinò de la Vallée, che
fanno registrare significative perdite anche quest'anno, con
ulteriore calo di introiti e di presenze, e che richiedono continui
ripianamenti delle perdite da parte dell'azionista (Amministrazione
regionale al 99% e Comune di Saint-Vincent 1%);
Preso atto che, anche a causa del diffondersi delle
possibilità di gioco a tutti i livelli, il casino di Saint-Vincent
deve ripensare il suo ruolo, in sinergia col più ampio contesto
regionale e con quello più specifico del comprensorio territoriale
di riferimento, di cui è un motore economico importante;
Rilevato come esistano una diffusa ed aspra conflittualità a
tutti i livelli all'interno della Casa da gioco di
Saint
Vincent, e una difformità di strategie all'interno dell'attuale
Consiglio di Amministrazione;
Ritenuto che non sia possibile incidere sull'attuale
situazione solo operando su singoli aspetti critici che pure sono
importanti (rapporti sindacali, disciplinare, ecc.), ma che occorra
cambiare radicalmente strategie e responsabili;
Il Consiglio regionale
Impegna il Governo regionale:
- a porre termine anticipatamente al mandato dell'attuale
Consiglio di Amministrazione,
- e a nominare un nuovo Consiglio d'Amministrazione,
condiviso da tutto il Consiglio regionale, in grado di gestire la
Casa da gioco secondo precisi indirizzi politici indicati dal
Consiglio regionale, e che devono affrontare con chiarezza temi
quali la gestione pubblica/privata, dimensioni auspicate, rapporto
col territorio, mission dell'azienda, ecc.).
F.to: Squarzino Secondina - Bortot - Venturella - Fontana
Carmela - Sandri
La risoluzione presentata dal gruppo "La Casa delle Libertà"
recita:
Risoluzione
Il Consiglio regionale della Valle d'Aosta
Premesso:
-
che Casinò de la Vallée S.p.a. è la società a totale
partecipazione pubblica preposta alla gestione della Casa da gioco
di Saint-Vincent;
-
che la Regione Valle d'Aosta detiene il 99% delle quote
azionarie della medesima società;
-
che la Regione (ente concedente) riscuote dalla Casinò de
la Vallée S.p.a. (società concessionaria) una tassa annua di
concessione sotto forma di quota sui proventi di gioco ed effettua
controlli sul corretto svolgimento dell'attività
esercitata;
Esaminato il documento di bilancio al 31 dicembre 2006 della
Casinò de la Vallée S.p.a. che evidenzia tra l'altro:
a) un ulteriore calo di introiti che, seppure inferiore a
quello dell'esercizio precedente e a fronte di una struttura di
costi fortemente rigida, ha richiesto l'ennesimo intervento sul
capitale sociale;
b) un'assenza di innovazione dell'offerta alla clientela sul
prodotto "gioco" e soprattutto su quello
dell'intrattenimento;
c) un andamento delle presenze in decremento ("rispetto ai
concorrenti italiani, il Casinò de la Vallée è l'unico a peggiorare
il risultato sugli ingressi" si legge nella relazione a pagina
8);
Sentita la relazione annuale del Presidente della Regione
sull'andamento della Casa da gioco di Saint-Vincent;
Impegna
il Presidente della Regione e l'Assessore delegato:
1. a promuovere e a sostenere, attraverso gli atti e i
provvedimenti opportuni, l'immediata riduzione del numero dei
componenti del consiglio di amministrazione;
2. a incaricare il consiglio di amministrazione:
a) ad avviare rapidamente un'azione di rilancio dell'azienda
sul mercato, definendo strategie promozionali e commerciali mirate
all'incremento della clientela e alla sua fidelizzazione,
istituendo altresì - sin da subito - l'ingresso gratuito a tutte le
sale da gioco;
b) a evitare ulteriori incrementi nell'organigramma
aziendale, procedendo a un'opportuna razionalizzazione delle
risorse umane e professionali impiegate nelle diverse aree
aziendali;
c) stabilire precise procedure aziendali in relazione ai
flussi di denaro, all'esercizio del gioco, all'erogazione delle
ospitalità, all'attività dei reparti manutentivi e degli uffici
tecnici;
d) a completare le procedure di inventariazione;
3. ad adottare i provvedimenti legislativi e amministrativi
necessari per conferire più ampi poteri al Servizio di controllo
regionale, affinché si possa procedere a verifiche più efficaci in
merito:
a) all'utilizzo quotidiano delle fiches effettivamente e
materialmente presenti in azienda;
b) alle casse e ai relativi flussi di denaro;
c) all'operatività della cassa assegni e alle relative
sofferenze sui crediti.
F.to: Tibaldi - Lattanzi - Frassy
Presidente
- Pongo adesso in votazione la risoluzione nel
nuovo testo concordato che recita:
Risoluzione
Il Consiglio regionale della Valle d'Aosta
Premesso:
-
che Casinò de la Vallée S.p.a. è la società a totale
partecipazione pubblica preposta alla gestione della Casa da gioco
di Saint-Vincent;
-
che la Regione Valle d'Aosta detiene il 99% delle quote
azionarie della medesima società;
-
che la Regione (ente concedente) riscuote dalla Casinò de
la Vallée S.p.a. (società concessionaria) una tassa annua di
concessione sotto forma di quota sui proventi di gioco ed effettua
controlli sul corretto svolgimento dell'attività
esercitata;
Esaminato il documento di bilancio al 31 dicembre 2006 della
Casinò de la Vallée S.p.a. che evidenzia tra l'altro:
a) un ulteriore calo di introiti che, seppure inferiore a
quello dell'esercizio precedente e a fronte di una struttura di
costi fortemente rigida, ha richiesto l'ennesimo intervento sul
capitale sociale;
b) un'assenza di innovazione dell'offerta alla clientela sul
prodotto "gioco" e soprattutto su quello
dell'intrattenimento;
c) un andamento delle presenze in decremento ("rispetto ai
concorrenti italiani, il Casinò de la Vallée è l'unico a peggiorare
il risultato sugli ingressi" si legge nella relazione a pagina
8);
Sentita la relazione annuale del Presidente della Regione
sull'andamento della Casa da gioco di Saint-Vincent;
Impegna
il Presidente della Regione e l'Assessore delegato:
1. a presentare, entro tre mesi, un programma di lungo
respiro per il rilancio del comprensorio di Saint-Vincent e
Châtillon e del ruolo importante della Casa da gioco;
2. a promuovere e a sostenere, attraverso gli atti e i
provvedimenti opportuni, l'immediata riduzione del numero dei
componenti del consiglio di amministrazione;
3. a incaricare il consiglio di amministrazione:
a) ad avviare rapidamente un'azione di risanamento
dell'azienda, definendo strategie promozionali e commerciali mirate
all'incremento della clientela, istituendo altresì - sin da subito
- l'ingresso gratuito a tutte le sale da gioco;
b) a evitare ulteriori incrementi nell'organigramma
aziendale, procedendo a un'opportuna e trasparente
razionalizzazione delle risorse umane e professionali impiegate
nelle diverse aree aziendali;
c) stabilire precise procedure aziendali in relazione ai
flussi di denaro, all'esercizio del gioco, all'erogazione delle
ospitalità, all'attività dei reparti manutentivi e degli uffici
tecnici;
d) a completare le procedure di inventariazione;
4. ad adottare i provvedimenti legislativi e amministrativi
necessari per conferire più ampi poteri al Servizio di controllo
regionale, affinché si possa procedere a verifiche più efficaci in
merito:
a) all'utilizzo quotidiano delle fiches effettivamente e
materialmente presenti in azienda;
b) alle casse e ai relativi flussi di denaro;
c) all'operatività della cassa assegni e alle relative
sofferenze sui crediti;
d) alla contabilità per tavolo dei risultati dei giochi ai
sensi del disciplinare vigente.
F.to: Tibaldi - Frassy - Fontana Carmela - Sandri - Bortot -
Lattanzi
Consiglieri presenti: 32
Votanti e favorevoli: 8
Astenuti: 24 (Borre, Caveri, Cerise, Cesal, Charles Teresa,
Comé, Ferraris, Fey, Fosson, Isabellon, La Torre, Lanièce, Lavoyer,
Maquignaz, Marguerettaz, Ottoz, Pastoret, Perron, Praduroux, Rini,
Salzone, Vicquéry, Viérin Adriana, Viérin Laurent).
Il Consiglio non approva.
Presidente
- Il Consiglio prende atto della relazione
annuale al Consiglio sull'andamento della gestione del Casinò de la
Vallée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK