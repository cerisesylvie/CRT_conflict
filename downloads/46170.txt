Consiglio Regionale della Valle d'Aosta - Oggetto del Consiglio n. 2636 del 13 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2636 del 13 luglio 2023 - Resoconto
OGGETTO N. 2636/XVI - Interrogazioni: "Informazioni
riguardanti una chiamata pubblica riferita a due posti da
responsabile amministrativo contabile presso il Comune di
Saint-Christophe" e "Notizie in merito alla disparità di
trattamento segnalata dalle Organizzazioni sindacali in ordine ad
un avviso di chiamata pubblica presso il Comune di
Saint-Christophe".
Bertin (Presidente) -
Il punto n. 27 è affrontato
congiuntamente con il punto n. 25. Risponde il Presidente della
Regione a entrambe le interrogazioni; poi seguiranno le due
repliche.
Testolin (UV) -
Due interrogazioni: "Informazioni
riguardanti una chiamata pubblica riferita a due posti da
responsabile amministrativo contabile presso il Comune di
Saint-Christophe" e il punto n. 27, l'interrogazione del
consigliere regionale Manfrin "Notizie in merito alla disparità di
trattamento segnalata dalle Organizzazioni sindacali in ordine ad
un avviso di chiamata pubblica presso il Comune di
Saint-Christophe".
Per quanto riguarda le prime due domande: "Se vi sono stati
incontri con le Organizzazioni sindacali relative a questa
segnalazione e, se vi sono stati, quali sono stati i riscontri
degli stessi" e la successiva: "Se la segnalazione delle
Organizzazioni sindacali corrisponde a verità", si comunica che il
29 giugno scorso si è svolto un incontro con le Organizzazioni
sindacali nell'ambito del quale il Dipartimento personale e
organizzazione ha spiegato ed illustrato le motivazioni della
chiamata pubblica in questione. In quell'occasione, in particolare,
sono state illustrate e condivise le criticità e gli adempimenti
organizzativi, burocratici ed economici legati alla reiterazione,
anche a poche settimane di distanza l'una dall'altra delle prove di
accertamento della conoscenza della lingua francese, con
Commissioni da nominare ogni volta separatamente, anche per un solo
candidato.
Si è quindi convenuto sulla necessità di intervenire sul
regolamento regionale 1/2013, al fine di separare le prove di
accertamento della conoscenza della lingua francese dalle prove di
esame delle procedure selettive o di concorso e dalle chiamate
pubbliche, dove la conoscenza del francese diventa un pre-requisito
per la partecipazione.
L'ipotesi è di calendarizzare ogni anno, a date fisse, due o tre
sessioni di prove per l'accertamento della conoscenza della lingua
francese per tutte le categorie di posizioni economiche previste
dal CCNL (Contratto Collettivo Nazionale del Lavoro) del comparto
unico valdostano nell'ambito delle quali sarà possibile conseguire
l'attestato della piena conoscenza del francese, utile per
l'accesso al pubblico impiego in Valle d'Aosta e per la
partecipazione alle procedure concorsuali e selettive attivate
dagli enti del comparto.
In questo modo, i procedimenti concorsuali e le relative
tempistiche potranno accorciarsi e si conseguiranno
razionalizzazioni, efficienza e risparmi per l'Amministrazione
regionale e per gli enti.
Nel caso specifico, l'avvio da parte del Dipartimento personale
e organizzazione di una chiamata pubblica per due funzionari, in
possesso di laurea e di accertamento della piena conoscenza della
lingua francese, corrispondeva all'obiettivo urgente di dare
tempestiva risposta a due esigenze di sostituzione di personale
assente dal servizio presso il Dipartimento politiche sociali con
sede di lavoro in Saint-Christophe, tenuto conto del fatto che i
tempi per l'accertamento della conoscenza della lingua francese
possono richiedere anche diversi mesi, andando a gravare su un
ufficio concorsi ancora molto carico di operatività.
Le altre domande sono: "In caso affermativo quali azioni siano
state messe in campo per rendere l'avviso di chiamata pubblica
summenzionato non discriminatorio e "Se la Regione ha rimosso,
revocato o previsto di integrare la suddetta chiamata come
richiesto dai sindacati".
Con riferimento a queste due questioni, è opportuno precisare
come l'avviso di chiamata in argomento non può essere definito
discriminatorio, semplicemente in ragione dell'urgenza delle
sostituzioni da assegnare e delle tempistiche tecniche legate alla
programmazione, all'espletamento delle prove di accertamento della
conoscenza linguistica. L'avviso ha previsto, come requisito del
quale essere già in possesso al momento dell'adesione alla
chiamata, la conoscenza accertata della lingua francese. Ciò in
virtù di quanto previsto dalle disposizioni del regolamento
regionale 1/2013, che consente di ritenere legittima una chiamata
pubblica nella quale la conoscenza del francese sia richiesta quale
requisito da possedere ex ante.
Peraltro, si precisa che alla scadenza hanno risposto due sole
persone, nessuna delle quali in possesso dell'accertamento della
conoscenza della lingua francese o di titoli di esonero.
Il Dipartimento personale e organizzazione, nonostante il
rischio di vanificare l'utilità delle chiamate per la riduzione del
periodo di lavoro in sostituzione del personale assente, ha deciso,
anche a fronte di quanto sollevato, di ripetere la chiamata senza
richiedere l'accertamento preventivo della conoscenza della lingua
francese come prerequisito, ma con prova di accertamento
successiva.
La nuova chiamata è scaduta il 12 luglio, cioè ieri, e la prova
di accertamento della conoscenza del francese sarà effettuata alla
prima occasione utile sfruttando le sessioni di esame già
programmate per altri concorsi selezionati.
Si dà atto che dalle ore 16,01 assume la Presidenza il
vicepresidente Marguerettaz.
Marguerettaz (Presidente) -
Per la replica, la parola va
alla collega Erika Guichardaz.
Guichardaz E. (PCP) -
Bene che si voglia rivedere il
regolamento, ma finché questo non è rivisto, rimaniamo sulla nostra
posizione: ossia ribadiamo che, secondo noi, rimane essere
discriminatorio per chi non ha potuto svolgere esami di francese.
Perché sappiamo bene che per la categoria D non basta l'esame dato
durante la maturità. A questo punto, riteniamo che anche i neo
laureati non abbiano potuto partecipare a quella chiamata, come non
potranno partecipare a quest'altra. Anche se la soluzione
intermedia di poter svolgere le prove di accertamento di conoscenza
della lingua francese a seguire, comunque, è sicuramente più
positiva rispetto a quella pensata prima.
Dal momento che si vuole rivedere il regolamento rispetto
all'accertamento della lingua francese, avevo evidenziato che
questo avrebbe rivisto anche per quello che riguarda le prove per
gli insegnanti. Quindi, magari, mentre mettete in piedi una
procedura, potreste anche evitare di continuare a mettere in piedi
mille Commissioni di concorso e cercare anche di arrivare non solo
ad una semplificazione ma ad una riduzione dei costi di quello che
è
-
anche sotto questo punto di vista
-
l'accertamento della lingua francese.
Presidente -
Sempre in sede di replica, la parola al
collega Manfrin.
Manfrin (LEGA VDA) -
Partiamo da un dato, cioè che il
bando, secondo quello che lei ci dice, viene definito non
discriminatorio, però si è rifatto alla fine. Quindi significa che,
forse non lo si vuole ammettere, ma un problema c'era, e quindi si
è voluto procedere ad una nuova prova.
Detto questo, condivido ovviamente quanto è stato detto, al di
là che mi sembra particolarmente curioso che si evochino gli
adempimenti burocratici, non si è mai fatto, o altrimenti i
sindacati non sarebbero insorti in questa maniera; non è mai stato
fatto, e immagino che di urgenze per coprire i posti ve ne siano
state, e in questo caso invece per questi due posti c'è stata una
tale urgenza per la quale si è voluto soprassedere a questo tipo di
accertamento. Anche se a me è sembrata sicuramente una cosa
particolarmente curiosa.
Anche qui condivido la necessità di fare modifiche o
quant'altro, prima di addivenire a disciplinare diversamente le
prove: se si vuole modificare il regolamento, lo si deve fare, ma
prima la modifica e poi si segue.
In realtà, il problema è che il filone delle chiamate di questo
tipo ha già incontrato anche nel passato una serie di criticità che
abbiamo sollevato puntualmente: dalle assunzioni dirette di livelli
che non erano adeguati rispetto a quella che è la legge regionale,
a graduatorie che curiosamente riportano punteggi che, pur essendo
inferiori, sono più alti... insomma, ci sono parecchi problemi con
queste chiamate e non capisco sinceramente per quale motivo.
Quindi ben venga l'annullamento, ben venga la riproposizione
della selezione con la prova di francese, però che non si cada su
questo perché obiettivamente ci sembra un po' strano.
Quindi faremo attenzione sui successivi passi per evitare che
possano ripetersi cose di questo tipo, senza che vi siano delle
disposizioni che chiariscano come ci si deve comportare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK