Consiglio Regionale della Valle d'Aosta - Oggetto del Consiglio n. 1518 del 15 dicembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1518 del 15 dicembre 2010 - Resoconto
OGGETTO N. 1518/XIII - Interpellanza: "Iniziative per
promuovere la revoca del provvedimento assunto dalla Fondazione
Grand Paradis per l'aumento di retribuzione del proprio
Direttore".
Interpellanza
Premesso che la Fondation Grand Paradis è un ente finanziato
esclusivamente da fondi pubblici;
Avendo appreso che il Presidente della Fondazione avrebbe
proposto al Consiglio di Amministrazione della Fondazione, il 5
novembre scorso, un aumento di retribuzione per il Direttore della
Fondazione pari a 10.000,00 euro lordi annui e che lo stesso
Consiglio di Amministrazione avrebbe conseguentemente deliberato di
riconoscere un aumento stipendiale immediato di 5.000,00 euro lordi
annui e di innalzare la parte variabile della retribuzione dal 1°
gennaio 2011, di 5.000,00 euro lordi annui;
i sottoscritti Consiglieri regionali
Interpellano
la Giunta regionale per sapere:
1) se era a conoscenza di tale proposta e della conseguente
decisione;
2) quale incidenza percentuale rappresenta, nel complesso,
l'aumento stipendiale in questione rispetto alla retribuzione
complessiva del dirigente;
3) se, come principale finanziatore della Fondazione, ritiene
legittima e opportuna la deliberazione in questione, alla luce
delle limitazioni imposte dalla finanza pubblica e ai sacrifici
stipendiali stabiliti nei confronti dei dipendenti pubblici e se
intenda intraprendere iniziative per promuoverne la revoca.
F.to: Louvin - Bertin - Giuseppe Cerise - Chatrian - Patrizia
Morelli
Président
- La parole au Conseiller Louvin.
Louvin (ALPE)
- Grazie Presidente.
Dobbiamo affrontare ogni tanto anche questioni marginali di
intendenza, ma fa parte del nostro lavoro e devo dire che a volte,
prendendo anche spunto da situazioni di dettaglio, si riesce a
vedere meglio cosa sta succedendo più ad ampio spettro nel mondo
retrostante l'Amministrazione regionale, ossia nel mondo di quella
che chiamiamo ogni tanto la Regione allargata, le società, le
fondazioni, gli enti vari che dipendono dalla Regione e in qualche
caso dipendono anche in modo particolarmente stretto, com'è il caso
della Fondation Grand Paradis, che è una fondazione sì di diritto
privato, ma della quale la Regione è partner più che autorevole
finanziatore in larghissima misura e soprattutto autorevolmente
responsabile al vertice, in quanto la Presidenza della Fondation
Grand Paradis è riservata ad un Consigliere regionale: nella specie
ad un componente della Commissione competente in materia di
ambiente. Proprio ad iniziativa quindi del Presidente della
fondazione, che è un Consigliere regionale, nel novembre di
quest'anno, poche settimane fa, si è appreso che sarebbe stato
proposto al Consiglio di amministrazione della fondazione un
aumento di retribuzione per il Direttore della fondazione, nei
confronti del quale non abbiamo alcun rilievo da muovere dal punto
di vista dell'operatività, delle qualità professionali e
dell'impegno, ma - ripeto - stiamo parlando di trattamenti
economici da vedere nell'omogeneità e nella coerenza con il sistema
di insieme... avrebbe proposto un aumento di retribuzione per il
direttore pari a 10.000 euro lordi annui. Questo aumento sarebbe
stato deliberato, a quanto è a nostra conoscenza, con un aumento
stipendiale immediato a far data già da quest'anno di 5.000 euro
lordi e incrementato di ulteriori 5.000 euro, per un totale di
10.000 a far data dal 1° gennaio 2011, innalzando la cosiddetta
"parte variabile della retribuzione".
È nostro desiderio che sia chiarito in questa sede da parte del
Governo regionale se la Giunta era a conoscenza di questa proposta
e della decisione che è stata assunta dal Consiglio di
amministrazione della fondazione; quanto incida percentualmente -
questo non è privo di riflesso, perché abbiamo avuto modo di
discutere proprio in sessione di bilancio anche di quanto
riconosciamo alla dirigenza regionale - l'aumento stipendiale in
questione rispetto alla complessiva retribuzione del dirigente, di
cui non conosco l'ammontare. L'ammontare della retribuzione dei
dirigenti regionali, per iniziativa del Presidente Rollandin, nella
finanziaria dell'anno scorso è oggetto di trasparenza ed è
conosciuta, io, non fosse magari per mia incompletezza di ricerca,
non l'ho trovata, ma è un dato che può essere tranquillamente
comunicato, ha una rilevanza esterna pubblica. Ancora:
"se, come
principale finanziatore della Fondazione, la Regione ritiene al
tempo stesso legittima e opportuna..."
, ecco abbiamo scisso
questi due aspetti, perché una è la richiesta di chiarimento in
termini di legittimità di adozione di aumenti stipendiali da parte
di enti, che a tutti gli effetti sono da considerarsi dipendenti
dalla Regione, anche se di diritto privato e, d'altra parte, questa
dipendenza è stata anche accertata in sede giudiziale su altre
vicende che hanno riguardato altre fondazioni in rapporto analogo
con la Regione... alla luce soprattutto delle limitazioni che ha
imposto la finanza pubblica e aggiungiamo anche dei sacrifici che
sono stati stabiliti proprio dalla recente legislazione nazionale
nei confronti dei dipendenti pubblici. Questo ci fa ritenere utile
che si sappia se la Giunta regionale intenda o meno assumere
iniziative in proposito e promuovere eventualmente la revoca di
tale provvedimento.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente.
In relazione ai quesiti posti, la Fondation Grand Paradis ha
precisato che la decisione assunta rientra nella piena autonomia
decisionale del Consiglio di amministrazione dell'ente, che ha
approvato all'unanimità tale delibera. La retribuzione del
direttore passa da 74.920,08 euro a 79.920,08 euro per la parte
fissa, con una variazione del 6,67 percento e questi sono i dati
che mancavano all'interpellante, con decorrenza novembre 2010. La
variazione retributiva sulla parte variabile, che è in funzione del
raggiungimento di obiettivi fissati annualmente dal Comitato
esecutivo della fondazione, è di 5.000 euro, la retribuzione
variabile passa quindi da 10.000 a 15.000 euro con decorrenza
gennaio 2011; questo era stato in parte ricordato nelle premesse.
L'aumento è stato riconosciuto evidentemente su proposta del
Presidente dell'ente, in conseguenza dell'importante contributo
allo sviluppo della fondazione svolto dal direttore, su questo
tornerò successivamente in merito alle attività della fondazione
che nel corso degli ultimi anni hanno fortunatamente visto uno
sviluppo delle stesse. Il consiglio di amministrazione ha
deliberato di riconoscere una variazione retributiva di 5.000 euro
lordi su base annua a partire dal mese di novembre e di innalzare
la parte variabile della retribuzione con decorrenza dal 1° gennaio
2011 di 5.000 euro lordi annui, dando mandato al comitato esecutivo
di fissarne, entro il 31 dicembre di ogni anno, a partire dall'anno
in corso, gli obiettivi da raggiungere per la parte variabile.
Il Consiglio di amministrazione della Fondation Grand Paradis
ritiene che la decisione sia legittima in quanto è stato verificato
evidentemente e opportuna nel quadro di un rapporto contrattuale,
contratto collettivo nazionale di lavoro per i dirigenti di aziende
del terziario, della distribuzione e dei servizi, di carattere
privatistico, sia in relazione all'attività, sia in relazione alle
tutele, sia alle norme contrattuali. L'ente ha altresì evidenziato
che dalla data di assunzione a tempo indeterminato del 10 ottobre
2007 non sono stati fatti aumenti retributivi e che negli ultimi
anni le attività della fondazione hanno subito un considerevole
incremento per siti gestiti e progetti realizzati e in fase di
realizzazione, di cui vi dirò dopo.
In merito al bilancio della fondazione, è importante rilevare
che l'ente non è finanziato esclusivamente dal contributo RAVA, che
ammonta per il 2011 a 510.000, ma questo è da rapportare ad un
totale di bilancio di 1.919.897, quindi costituisce circa il 26
percento.
Per quel che riguarda le attività - l'allegato volendo potrà
essere fornito più in dettaglio - la fondazione gestisce in
autonomia e in collaborazione con altri enti o soggetti presenti
sul territorio 14 strutture: la sede della Fondation Grand Paradis;
il villaggio minatori di Cogne; quattro siti di interesse
naturalistico: il Centro visitatori del Parco nazionale Gran
Paradiso di Cogne, il Centro visitatori del Parco nazionale Gran
Paradiso di Valsavarenche, il Centro visitatori del Parco nazionale
Gran Paradiso di Rhêmes-Notre-Dame, il Giardino botanico alpino
Paradisia; per quel che riguarda gli aspetti dell'accoglienza,
sette siti di interesse culturale: il Centro espositivo Alpinart a
Cogne, la Maison de Cogne Gérard-Dayné, la Maison Bruil di Introd,
il Castello di Introd, le Châtel Argent a Villeneuve, le Musée Jean
Paul II a Les Combes, Introd, e la Maison Pellissier di
Rhêmes-Saint-Georges; due punti informativi: uno sul Parco
nazionale Gran Paradiso di Aymavilles e l'altro di Tumel di
Rhêmes-Notre-Dame. A partire dal 2011 è prevista l'attivazione di
un accordo con l'Office régional du tourisme per effettuare il
servizio di informazione e accoglienza turistica nella
Valsavarenche e nella Valle di Rhêmes sfruttando i punti di
informazione e i centri visitatori. Bisogna poi rilevare che tutta
una serie di eventi sul territorio interessato sono gestiti
direttamente o in collaborazione dalla fondazione, questa è attiva
sul territorio partecipando all'organizzazione di tali eventi,
esposizioni temporanee, laboratori didattici, attività di
animazione durante l'estate, festival della durata di più giorni,
laboratori, corsi e conferenze, manifestazioni di carattere
sportivo, produzione di video,
Les Racines du Goût
, insomma
c'è tutta una serie di... poi vi farò avere l'elenco se lo ritenete
opportuno. A partire dal 2011 Fondation Grand Paradis capofilerà
l'organizzazione del
Trofeo Stambecco d'oro Valle d'Aosta,
Festival del cinema naturalistico
.
Per ciò che concerne le presenze, il dato complessivo annuo dei
visitatori nei siti per il 2010 è di circa 37.000 presenze,
suddivise fra visite, eventi, laboratori didattici, a cui si
aggiungono circa 9.000 passaggi per informazioni. Percentualmente
l'andamento delle presenze negli ultimi anni fa rilevare un
incremento del 18 percento nel 2010 rispetto al 2009 e del 4
percento nel 2009 rispetto al 2008, quindi si sta sviluppando anche
questo aspetto.
Per quel che riguarda le attività concernenti i progetti in
corso, il progetto
Giroparchi
è un progetto che si propone
di creare un nuovo prodotto turistico mediante la realizzazione di
una serie di interventi materiali e immateriali, finalizzati alla
creazione di un percorso di scoperta nelle aree Parco del Gran
Paradiso e di quello del Mont Avic; il progetto persegue
l'obiettivo di valorizzare la vocazione al turismo naturalistico e
culturale dell'Espace Grand Paradis e dell'area Mont Avic.
Business To Nature
: in questo caso l'iniziativa è
cofinanziata nell'ambito del programma Interreg 4C, cui partecipano
11 istituzioni appartenenti a 9 Nazioni; il coinvolgimento di
Fondation Grand Paradis nel progetto è stato fortemente sostenuto
sia dalla Regione Valle d'Aosta, sia dal Parco nazionale Gran
Paradiso, al fine di capitalizzare le esperienze internazionali per
permettere la crescita e l'ampliamento delle competenze della
fondazione stessa. Altra iniziativa:
RE.V.E. Grand Paradis
,
rete di veicoli elettrici nell'ambito del Gran Paradiso per il
contenimento del traffico automobilistico nelle valli del versante
valdostano del Parco nazionale Gran Paradiso, favorendo un
approccio sostenibile alla mobilità e una visione più ampia delle
problematiche di contenimento delle emissioni climalteranti, questo
è un progetto pilota importante per la sensibilità che ci deve
essere in tale area nei confronti dell'inquinamento dell'ambiente;
ad esso collaborano le Amministrazioni comunali di Aymavilles,
Cogne, Villeneuve, Introd, Valsavarenche, Rhêmes-Saint-Georges e
Rhêmes-Notre-Dame, che costituiscono le comunità del Parco. Altra
iniziativa:
ITER (Imaginer un Transport Efficace et
Responsable)
e, per finire, un'iniziativa rivolta ai giovani:
Come nani sulle spalle dei giganti
, i giovani come risorse
del territorio, il territorio come risorsa per i giovani: è un
progetto che ha lo scopo di formare i giovani di età compresa fra
16 e 23 anni, prioritariamente residenti nel territorio della
Comunità montana Grand Paradis, per far loro conoscere le
peculiarità culturali e naturalistiche dell'area Espace Grand
Paradis, incentivando la socializzazione e l'aggregazione fra i
giovani. Tutte queste iniziative fanno capo alla fondazione per
quel che riguarda la collaborazione per la loro riuscita,
evidentemente è sulla base di questi ragionamenti che il consiglio
di amministrazione ha valutato l'intensificarsi e la maggiore
attività che in questi anni si è venuta a sviluppare e credo sia
stato il ragionamento che ha permesso di approvare all'unanimità
tale proposta di deliberazione. Grazie.
Président
- La parole au Conseiller Louvin.
Louvin (ALPE)
- Desolato di farla scendere, Assessore,
dal
RE.V.E. Grand Paradis
ad un terreno un po' più prosaico,
ma noi siamo persone un po' grette che sanno peraltro che il Parco
del Gran Paradiso, che è una realtà vicina e associata nella
fondazione, ha quest'anno difficoltà a pagare gli stipendi ordinari
dei propri 63 dipendenti, cosa che è stata pubblicamente denunciata
proprio in queste ultime settimane. Sappiamo che tutta la
remunerazione del personale del comparto unico del pubblico impiego
è bloccata, lo abbiamo valutato e ne abbiamo anche fatto tesoro dal
punto di vista del contenimento della spesa pubblica
nell'Amministrazione regionale. Ci confrontiamo con un dato reale
della nostra amministrazione come la remunerazione del Comandante
del Corpo dei vigili del fuoco, fra l'altro che, stando a quanto
lei ci dice, sarà, rispetto a quella oggi fissata del Direttore
della Fondazione Grand Paradis, nettamente inferiore, come se il
Direttore di un servizio come quello della Direzione dei vigili del
fuoco della Valle d'Aosta fosse meno pesante dal punto di vista
della responsabilità, del numero dei dipendenti amministrati,
eccetera, di quello che con molto rispetto io chiamo
"giocattolino", perché non ha un'incidenza di responsabilità. Me lo
consenta, Assessore, è un lavorare su attività esterne,
promozionali, interessanti e anche ben sviluppate, di questo voglio
dare atto, ma non è "portandoci a spasso" con 8 minuti di
illustrazione delle attività che fa la Fondation Grand Paradis che
riesce a convincerci che un aumento del 13 percento secco della
remunerazione del direttore della fondazione sia oggi una cosa
sostenibile.
Assessore, lei è stato molto chiaro nel non rispondere alla
nostra questione: noi le abbiamo chiesto se la Giunta regionale
ritiene legittimo e opportuno, lei ha risposto:
"il consiglio di
amministrazione ritiene legittimo e opportuno"
. Non ne dubito,
se lo ha adottato come provvedimento, non ne dubito! Sarebbe anche
sottovalutare l'intelligenza del presidente della fondazione e del
suo consiglio di amministrazione. Lei, Assessore, come membro della
Giunta, lo ritiene legittimo ed opportuno? Questo volevamo sapere,
questo non lo abbiamo saputo, ma deduciamo dal volo pindarico
effettuato che si ritiene bene che le fondazioni siano gestite
privatisticamente da tale punto di vista, che facciano quello che
vogliono; noi ne deduciamo che questa è la linea che imprime la
Giunta regionale ed è una linea che noi combatteremo senza pietà,
perché abbiamo già chiesto in commissione di fare il
check
delle società, passeremo al
check
delle fondazioni, perché
questa Regione a doppia velocità, che rimane legata a determinati
vincoli per quanto riguarda la sua gestione di Regione ufficiale e
può fare ampie "galoppate" di qualsiasi genere... ne abbiamo
trovata una oggi occasionalmente, su un terreno come quello delle
fondazioni e delle società... non va bene. Noi insisteremo molto...
non con lei in particolare, perché anche altri colleghi hanno alle
loro dipendenze altre fondazioni, altri enti strumentali... bisogna
che ci sia trasparenza e una misura comune, quindi nulla di
personale, né di punitivo nei suoi confronti, anche se ritengo che
la sua risposta sia stata gravemente omissiva rispetto a quanto le
chiedevamo come valutazione della Giunta, ma neanche nulla di
punitivo nei confronti di una fondazione in particolare: è una
regola generale che ci dobbiamo dare, affinché non ci siano due
pesi e due misure all'interno di questa regione; d'altra parte
sulle remunerazioni dirigenziali penso che nella giornata di oggi
avremo modo di ritornare. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK