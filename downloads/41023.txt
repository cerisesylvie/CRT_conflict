Consiglio Regionale della Valle d'Aosta - Oggetto del Consiglio n. 262 del 20 dicembre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 262 del 20 dicembre 2018 - Resoconto
OGGETTO N. 262/XV - Reiezione di mozione: "Impegno per la
revoca della nomina del prof. Stefano Bruno Galli in seno al
Consiglio dell'Università della Valle d'Aosta".
Rini (Presidente) -
Ora passiamo al punto n. 38
all'ordine del giorno. La parola alla Consigliera Pulz per
l'illustrazione.
Pulz (IC) -
Per cogliere appieno il senso di questa
mozione, anch'essa presentata con troppo ritardo, sempre per via
del famoso clima politico controverso, è necessario ripartire da
molto lontano, precisamente dal 387 avanti Cristo, quando Platone
fonda l'Accademia, cioè la bisnonna dell'università, a seguito
della delusione profondissima causatagli dalla politica attiva,
dopo aver cercato inutilmente di convincere il tiranno di Siracusa
a governare secondo giustizia. Platone si allontana così dalla
politica attiva, sempre continuando però a sviluppare il suo
pensiero, a partire dalla domanda filosofica "che cos'è veramente
fare politica", che cos'è la politica. Platone fonda l'Accademia in
fondo per preservare la bellissima figura del suo maestro Socrate,
condannato a morte innocente. Il suo maestro era un fuoriclasse, un
fuori luogo potremmo dire, ed è in sua memoria che Platone fonda
l'Accademia come un luogo fuori luogo dentro la
polis
,
dentro la città, ma libero dal potere della
polis
.
Adesso qualcuno si chiederà: cosa c'entra questa rievocazione
storico-filosofica con la nostra specifica situazione valdostana?
Se ne parlo è perché c'entra, nel senso che la filosofia e la
storia sono sempre efficacissime chiavi di lettura per il presente
e tornare a ragionare sui principi, soprattutto nei momenti
asfittici, è fondamentale. Che cos'è infatti un Assessore
componente del Consiglio dell'Università, se non il capovolgimento
stesso del paradigma della libertà del sapere dal potere, del
sapere che vorrebbe non essere dominato dal potere? Poi un
Assessore di un partito dichiaratamente antieuropeo nel consiglio
di una università che non voglia guardare solo al suo ombelico non
è forse un'altra palese contraddizione, una sorta di pugno
nell'occhio? O forse qualcuno vorrebbe che questa Università della
Valle d'Aosta guardasse solo al suo ombelico? Questo dubbio ci
accompagna ed è con queste riflessioni che abbiamo scritto la
mozione, richiamando lo Statuto dell'Ateneo che regolamenta il
funzionamento del Consiglio dell'Università della Valle d'Aosta del
febbraio 2004, considerando poi che l'Università della Valle
d'Aosta necessiterebbe di un consiglio in grado di innovarla e di
connetterla con le reti del sapere europeo ed internazionale,
l'abbiamo già detto più volte, per un sapere libero, per una
università di alto livello scientifico aperta al mondo e non
soltanto reclinata sul locale. Abbiamo fatto riferimento nella
mozione poi alla tradizione antifascista, democratica e autonomista
della Regione autonoma Valle d'Aosta. Abbiamo anche richiamato la
delibera di Giunta del 30 ottobre 2018, "
Nomination, pour la
période académique 2018/2021, de trois membres du Conseil de
l'Université de la Vallée d'Aoste
".
In conclusione, dopo aver richiamato tutto questo, noi riteniamo
assolutamente inopportuna questa nomina del professor Stefano Bruno
Galli, in ragione del ruolo esplicitamente politico del nominato in
quanto organico a un partito di governo: la Lega per Salvini. Poi
facciamo riferimento al fatto che si tratta di un Assessore
regionale, della Lombardia nel caso specifico, che probabilmente
avrà altro da fare che venire in Valle d'Aosta a rilanciare la
nostra Università. Inoltre, non ultimo, c'è la sua partecipazione
pubblica alla festa di Lealtà Azione, organizzazione che è
riconosciuta per essere dichiaratamente fascista. Inoltre
evidenziamo il mancato rispetto della parità di genere, poiché tra
i nominati non vi è alcuna donna.
Rispetto all'impegno che avevamo scritto, poiché è passato più
di un mese dalla consegna di questa mozione, riguardandola vorrei
chiedervi se siete d'accordo di modificarla in questo modo: "
il
Consiglio regionale impegna la Giunta a richiedere le dimissioni
volontarie del professor Bruno Galli in ragione del mutato contesto
politico istituzionale
", perché abbiamo un nuovo governo. In
subordine vorremmo verificare la possibilità di procedere alla
revoca della nomina con una nuova nomina, più adeguata ai valori
della nostra Regione, alle necessità dell'Università, nonché
rispettosa dei principi di rappresentanza di genere a partire
proprio dalle istituzioni scientifiche e culturali e poi
chiederemmo di dare informazione al Consiglio regionale dell'esito
delle suddette attività ponendo una tempistica, un termine di
sessanta giorni.
Presidente -
La parola alla Consigliera Spelgatti.
Spelgatti (LEGA VDA) -
Partiamo direttamente dal testo
della vostra mozione, dal secondo capoverso là dove dite:
"
Considerato che l'Università della Valle d'Aosta necessiterebbe
di un consiglio in grado di innovarla e connetterla con le reti del
sapere europeo ed internazionale per un sapere libero, per una
università di alto livello scientifico, aperta al mondo e non
soltanto reclinata sul locale
". Questa è stata esattamente la
linea di pensiero che ci ha guidati nel momento in cui abbiamo
effettuato le nomine del Consiglio dell'Università e, in effetti,
sono stati nominati: il professor Schmitt dell'Università di
Friburgo, dell'Istituto del federalismo, persona conosciutissima in
tutta Europa per i suoi studi sul federalismo svizzero, tra l'altro
Vicepresidente della Fondazione Émile Chanoux, quindi già legato
alla Valle d'Aosta; il professor Annibale Salsa, anche lui già
molto legato alla Valle d'Aosta, antropologo, già Presidente del
CAI, Presidente del Comitato scientifico dell'Accademia della
Montagna del Trentino e professore di Antropologia filosofica e
Antropologia culturale presso l'Università di Genova fino al 2007,
persona che ha condotto studi e ricerche su tematiche relative alla
genesi e alla trasformazione dell'identità delle popolazioni delle
Alpi, persona che si occupa di problemi e temi attinenti
all'antropologia del turismo montano, con particolare riferimento
alle Alpi in generale e svolge attività di docenza in Trentino
presso la Scuola per il governo del territorio e del paesaggio a
Trento, che è stato coordinatore scientifico del
dossier
"Ripensare la montagna" della Camera di Commercio Trento e che già
collabora con il BREL. Dopodiché abbiamo il professor Stefano Bruno
Galli, docente universitario di Storia delle dottrine e istituzioni
politiche con un
curriculum
che va avanti dal 1985 e che non
mi metto a leggervi. Ricordo però alcune sue pubblicazioni.
Partiamo subito dal fatto che attualmente è l'unica persona che
gira tutta l'Italia parlando di Chanoux e portando il libro che ha
scritto su di lui "Federalismo e autonomie" (infatti l'avevamo
invitato anche ad Aosta a parlare di Chanoux e ricordiamo che in
Lombardia è Assessore con delega alle autonomie), poi libri come
"Il grande nord", "Di una riforma d'Italia", "Lo scienziato della
politica" di Gianfranco Miglio, "Interventi intraprendenti", "Cento
bandiere per l'Europa", oltre a "Radici del federalismo" e ad altre
pubblicazioni, essendo un convinto europeista e non antieuropeista,
come tutti i leghisti, che sono convinti europeisti ma per
un'Europa dei popoli e non delle banche. Decidiamo bene che cosa
significa essere "antieuropeisti" secondo voi, perché tutta la Lega
è convintamente europeista, ma per un'Europa dei popoli, proprio
vista la nostra formazione autenticamente autonomista e
federalista.
L'intento è stato proprio quello di dare una connotazione
strettamente legata a persone che fossero in qualche modo legate
alla Valle d'Aosta, legate al sapere e al pensiero autonomista e
federalista, con competenze altissime, essendo tutti docenti
universitari, e che coprissero tutto l'arco alpino, partendo dalla
Svizzera, passando da Trento, passando dalla Lombardia, in maniera
tale da permettere all'Università della Valle d'Aosta di avere un
collegamento anche con altre realtà, tutte legate all'arco alpino.
Tra l'altro il professor Salsa e il professor Galli lavorano tutti
con l'Università della Montagna di Edolo. Pertanto queste tre
persone hanno tutte quante una comune matrice legata a questi
minimi comuni denominatori che li legano.
Passando alla partecipazione pubblica alla festa di Lealtà
Azione, leggo direttamente il comunicato stampa che aveva fatto il
professor Galli stesso, quando era stato attaccato per questa sua
partecipazione. Lui dice: "
Sono del tutto prive di fondamento le
polemiche sulla mia nomina, con voto unanime della Giunta regionale
a Consigliere dell'Università della Valle d'Aosta
- questo è il
comunicato che ha fatto adesso riportando esattamente le parole
dette all'epoca -
e trovo insensato che alcune forze politiche
locali definiscano inopportuna, dal punto di vista ideologico, la
scelta di nominare il sottoscritto solo perché l'estate scorsa ho
accettato l'invito di partecipare ad un dibattito politico sul tema
dell'autonomia organizzato nel Milanese da Lealtà Azione. Accettare
l'invito ad un dibattito non significa condividere le idee di chi
ti invita o della platea che partecipa all'incontro. Negli ultimi
anni, basta andarlo a verificare sui quotidiani nazionali, sono
andato a spiegare i contenuti e i vantaggi che porterebbe una
maggiore autonomia della Regione Lombardia in ogni sede. Sono
andato ovunque, da sinistra a destra, alle feste del PD come di
altri partiti o movimenti. Sono andato ovunque mi abbiano invitato
per un confronto. Sono uno spirito democratico e, in un quadro
democratico, vado ovunque possa illustrare le mie idee, a dare
spiegazioni su un tema fondamentale per la vita di dieci milioni di
cittadini lombardi quale è l'autonomia. Per questa ragione vado
anche ad un evento organizzato da Lealtà Azione e andrò, se
vorranno invitarmi, allora come oggi, ad eventi organizzati da
movimenti di sinistra o dai centri sociali. Il confronto è il sale
della democrazia e della civiltà e, come diceva la scrittrice
inglese Evelyn Beatrice Hall, frase poi ripresa e fatta propria dal
patriarca dei lumi Voltaire, "non sono d'accordo con quello che
dici, ma difenderò con la mia vita il tuo diritto a dirlo". La mia
storia personale, di studioso e di politico, parla per me: se c'è
qualcuno che, sin da quando portava le braghe corte, ha sempre
dimostrato con i fatti e con gli scritti la propria sensibilità per
le questioni dell'autonomia, del federalismo, del regionalismo e
delle minoranze, quello sono io. Il resto sono solo chiacchiere a
vuoto, sterili e strumentali polemiche costruite sul nulla e
lasciano il tempo che trovano
".
Stefano Bruno Galli ha passato tutta la vita a parlare di
autonomia, non per niente è stato nominato Assessore all'autonomia
della Regione Lombardia, ed è stata una delle persone che
maggiormente ha contribuito all'esito del referendum vinto in
Lombardia e in Veneto sull'autonomia. È grazie a questa battaglia
se oggi in tutta Italia si sta riparlando fortemente di autonomia
ed è grazie soprattutto alla Lega se a Roma si sta parlando e
lottando per riuscire a portare maggiori margini di autonomia in
Lombardia, in Veneto, a cui si sono accodate tantissime altre
Regioni, sia del Centro che del Sud Italia, che vanno a rivendicare
ulteriori margini di autonomia. Ricordo inoltre, qui ad Aosta, alla
presenza del Ministro Stefani, quando si è parlato di questo
importantissimo referendum e del lavoro che lei sta facendo per
dare maggiori margini di autonomia a queste Regioni, che la Valle
d'Aosta ha chiesto al Ministro di poter avere ulteriori margini di
autonomia rispetto a quelli che già abbiamo. Il Ministro Stefani ha
chiarito davanti a tutti, una volta per tutte, che le Regioni a
Statuto speciale ovviamente rimarranno tali e che i loro Statuti
non verranno mai toccati: questo darà loro semplicemente la
possibilità di rivendicare ulteriori istanze rispetto a quanto già
hanno oggi. È quanto è avvenuto davanti al Ministro Stefani.
Ora, venire a dire che la nomina di Stefano Bruno Galli non sia
corretta, venire a dire che non abbia il tempo di partecipare ai
Consigli dell'Università, quando oltretutto le ricordo che i
Consigli dell'Università - lo chieda all'Ateneo stesso, perché
chiaramente mi sono informata - mediamente in un anno non sono più
di sei, ma fossero anche dieci o venti non sarebbero un problema,
soprattutto per una persona così impegnata nell'università e così
convintamente legata alla Valle d'Aosta e ai destini del sapere
scientifico... anche perché sta già lavorando alacremente, insieme
agli altri membri del Consiglio dell'Università, per dare
un'impronta e un respiro interregionale, internazionale a questo
Ateneo e, nello stesso tempo - infatti le nomine non sono state
fatte a caso -, dando una connotazione strettamente legata al
territorio valdostano. Non per niente le persone scelte vivono
parlando di autonomia, di federalismo e di problemi legati alla
montagna e ai territori della montagna.
In ultimo, per cortesia, quando mi si parla di rappresentanza di
genere, e da donna leghista lo posso dire a testa alta, queste
battaglie sulla rappresentanza di genere mi offendono pesantemente.
Non è così che si portano avanti le battaglie per le donne. Credo
fortemente nelle capacità delle donne e, laddove ci sono donne
valide, sono assolutamente la prima a sceglierle e a nominarle per
le loro capacità, ma mai perché sono donne. In questo caso non c'è
una questione di rappresentanza di genere, per cui formalmente ci
siamo preoccupati di verificare che fosse tutto corretto, e lo è,
quindi non occorreva rispettare questa regola della rappresentanza
di genere. E poi soprattutto, visto che i nomi che ci sono venuti
in mente e che ritenevamo corretti nell'ottica di questo Consiglio
dell'Università - che doveva avere determinate caratteristiche
secondo noi per rilanciare l'Università - erano nomi di persone di
sesso maschile, è solo un caso, sono saltati fuori questi nomi. La
preoccupazione di dire "dobbiamo per forza trovare una donna", cosa
che capita molto spesso, è un qualche cosa che a me, da donna,
offende, perché noi non siamo persone da dover tutelare sotto
questo profilo, siamo persone in grado di andare avanti per le
proprie capacità e non perché abbiamo quote di riserva.
Pertanto, come in tutti gli altri casi sulla rappresentanza di
genere, sono assolutamente contraria alle motivazioni di queste
vostre battaglie che avete portato avanti come Impegno Civico. In
Comune eravate rappresentati diversamente, ma questa comunque è
questa la vostra area politica. Fate delle battaglie sulle donne
che a me sinceramente da donna offendono profondamente. Non
dimenticherò mai la battaglia fatta in Comune per modificare tutto
il Regolamento comunale declinandolo anche al femminile e quindi
con un testo che è diventato letteralmente illeggibile, pensando
che così si difendano le donne. Noi della Lega abbiamo fatto in
Comune tutta quella battaglia dicendo che questa cosa non aveva
nessun senso, e non dimenticherò mai i Consiglieri comunali che nei
corridoi dicevano: "questa è una sciocchezza enorme", benché
nessuno avesse mai avuto il coraggio di dirlo, perché poi c'era il
pericolo di esser tacciati di maschilismo. Queste sono sempre le
preoccupazioni dei benpensanti. Non è così che si portano avanti le
battaglie sulle donne. Il venire a dire che in un Consiglio
dell'Università il problema è che manca la donna, per me è una
motivazione inesistente.
Dalle ore 17:11 assume la presidenza il Vicepresidente
Rollandin
.
Rollandin (Presidente) -
La parola al collega
Manfrin.
Manfrin (LEGA VDA) -
Ringrazio ovviamente la collega
Spelgatti, la quale ha fatto un intervento che, se fosse stato
svolto da uomo, avrebbe procurato non pochi problemi, invece da una
donna è straordinariamente illuminante.
Collega Pulz, io la ringrazio infinitamente per essere stata,
per una volta, molto chiara in questa sua iniziativa e per avere
dettagliato il suo pensiero, in maniera che così questo pensiero
possa essere giustamente confutato alle sue basi. Come facciamo a
confutarlo? Prendendo un dato importante di tutto quello che lei ha
inserito, ovvero le motivazioni per le quali lei ritiene
inopportuna la nomina del professor Stefano Bruno Galli
all'Università. Lei dice sostanzialmente tre cose: che il professor
Bruno Galli, nel ruolo esplicitamente politico, non può partecipare
in quanto organico ad un partito di governo, che un Assessore
regionale non può disporre del tempo necessario da dedicare al
rilancio della nostra Università e poi parla di un altro argomento
che dirò tra poco. Di questi due capisaldi io potrei quasi anche
darle ragione, ma prima dovrebbe prendere coscienza del fatto che a
far parte del Consiglio dell'Università, nel ruolo politico in
quanto organico ad un partito di governo, ci sono altri tre
rappresentanti: il Presidente della Regione, l'Assessore
all'istruzione e alla cultura della Regione autonoma della Valle
d'Aosta e il Sindaco del Comune di Aosta. Sono tutti e tre
rappresentanti organici ai partiti di governo della città e della
Regione e quindi questa mozione forse avrebbe dovuto essere diretta
anche ad altre persone, oltre che a queste. Per quanto riguarda
l'Assessore regionale abbiamo già detto che c'è un Assessore
regionale all'istruzione e cultura che partecipa al Consiglio
dell'Università e quindi, se non ha tempo un Assessore regionale -
non ha specificato di quale Regione - è evidente che non può essere
soltanto un Assessore, ma sono tutti, quindi questa questione è mal
posta.
In realtà, collega Pulz, quello che lei voleva dire - non
giriamoci intorno - è che questa persona è un cattivo e spaventoso
fascista: il professor Stefano Bruno Galli è un pericoloso
fascista, perché è andato ad una festa di Lealtà Azione. Su questo
magari possiamo concordare ma possiamo concordare anche che sia un
pericoloso piddino, perché è andato a parlare di referendum e di
autonomia in una sezione del Partito Democratico, oppure possiamo
dire che è un pericoloso estremista di destra, perché è andato a
numerose iniziative di numerosi partiti per parlare di referendum
sull'autonomia. Possiamo però anche dire che è un pericoloso
estremista di sinistra, perché è andato a parlare, sempre di
referendum e autonomia, pure nei centri sociali.
Ci sono quindi due dati che si ripetono: il professor Stefano
Bruno Galli è pericoloso e parla di autonomia. Sulla pericolosità
io direi che possiamo, per senso del ridicolo, evitare di parlarne
e possiamo invece parlare del punto. L'elenco che ha fatto la
collega Spelgatti leggendo il
curriculum
del professor
Stefano Bruno Galli credo sia sufficiente per fugare qualsiasi
dubbio, e non solo sul pensiero politico, perché, collega Pulz,
dovrebbe saperlo: se uno scoiattolo va nel nido di un'aquila non
diventa un uccello. Credo che ad oggi proprio nessuno possa vantare
una conoscenza così estesa e approfondita sul tema dell'autonomia e
del federalismo della nostra Regione; credo che anche il libro su
Chanoux di cui si stupiva pure la collega Morelli sia un
benchmark
importante.
Il contributo positivo può arrivare davvero da qualsiasi parte,
e sa perché glielo dico? Perché lei, e la ringrazio ulteriormente
per aver specificato in questa sua iniziativa molto del suo
pensiero, cita lo Statuto dell'Università della Valle d'Aosta. Deve
sapere che questo Statuto è stato scritto da un pericoloso leghista
sovversivo che risponde al nome di Andrea Manfrin, il quale, da
rappresentante degli studenti allora dell'Università della Valle
d'Aosta, scrisse lo Statuto dell'Ateneo. Oggi la ringrazio per
averlo citato all'interno di questa iniziativa, significa che forse
a volte il contributo positivo arriva da tante parti diverse.
Io però vorrei lasciarla, visto che lei è solita fare delle
citazioni, con due citazioni che credo potranno andare a confutare
la connotazione fascista che lei ha provato a dare ad uno studioso
di provate capacità, nonché di cultura e conoscenza della Valle
d'Aosta, del tema dell'autonomia, del federalismo e di quello che è
il principale esponente, ovvero del nostro Chanoux. La prima è
questa: "
Il più bell'esemplare di fascista in cui ci si possa
imbattere, e raccomandiamo agli esperti la più accurata descrizione
e catalogazione, è quello del sedicente antifascista unicamente
dedito a dare del fascista a chi fascista non è
". Questo lo
disse il buon Sciascia che fu anche Consigliere comunale del
PCI.
Altra cosa ancora importante che io credo si possa dire sul tema
è scritta in uno stralcio di una lettera scritta da Pierpaolo
Pasolini nel 1973 ad Alberto Moravia, in cui diceva: "
Mi chiedo,
mio caro Alberto, se questo antifascismo rabbioso che viene sfogato
nelle piazze oggi, a fascismo finito, non sia in fondo un'arma di
distrazione che la classe dominante usa su studenti e lavoratori
per vincolare il dissenso. Spingere le masse per combattere un
nemico inesistente, mentre il consumismo moderno striscia, si
insinua e logora la società già moribonda. Non c'è dunque
differenza apprezzabile al di fuori di una scelta politica come
schema morto da riempire gesticolando tra un qualsiasi cittadino
italiano fascista e un qualsiasi cittadino italiano antifascista.
Essi sono culturalmente, psicologicamente e, quel che è più
impressionante, fisicamente interscambiabili
". Oggi ovviamente
la distrazione di massa impone di cavalcare l'allarme fascista,
unico collante di una sinistra che forse stava iniziando a morire
fin dai tempi di Pasolini.
Dalle ore 17:28 riassume la presidenza la Presidente Emily
Rini
.
Rini (Presidente) -
La parola alla Consigliera
Morelli.
Morelli (ALPE) -
Je prends la parole juste pour un petit
éclaircissement, parce que pendant que la collègue Spelgatti
intervenait j'étais en train de relire le texte d'une résolution,
mais j'écoutais et j'ai entendu que Stefano Bruno Galli est
l'auteur du livre "Federalismo e autonomie. Émile Chanoux". Comme
je suis une vieille bibliothécaire, je suis également une vieille
autonomiste: Stefano Bruno Galli n'a pas écrit un livre sur Émile
Chanoux qui a comme titre "Federalismo e autonomie". Si celui-ci
est le critère pour lequel vous choisissez un candidat à une place
comme celle-ci, et bien, je crois que ce n'est pas le bon critère,
parce que Stefano Bruno Galli est curatore della ripubblicazione
del libro di Émile Chanoux "Federalismo e autonomie", che è una
cosa un po' diversa, me lo consenta, collega Spelgatti. Il libro
"Federalismo e autonomie" non è stato scritto da Stefano Bruno
Galli, ma è stato scritto da Émile Chanoux, Stefano Bruno Galli ne
ha curato una ripubblicazione. C'è una piccola differenza, perché
quello che ha detto lei è un'altra cosa. Volevo semplicemente
precisare questo, perché tra l'altro è stato ulteriormente ribadito
dal collega Manfrin.
Presidente -
La parola al collega Distort.
Distort (LEGA VDA) -
Raccolgo due stimoli, uno ovviamente
proveniente dalla proponente e l'altro emerso dall'intervento
appena svolto dalla collega Morelli.
Parto dal secondo e vorrei ricordare che non stiamo a disquisire
sul ruolo nella redazione di un testo, stiamo a disquisire sul
pensiero di una persona. Qualcuno di voi, qua presente, ha scritto
un testo sull'autonomia? E qualcuno di voi non si sente per questo
autonomista? Qualcuno di voi non si riconosce negli ideali
dell'autonomia valdostana? Qualcuno di voi non è pronto a
combattere una battaglia in nome di questi valori? Permettetemi, ma
è questo l'elemento fondamentale, questa è la differenza tra la
sostanza e gli aspetti formali.
Per quanto riguarda questo testo e per quanto riguarda la
conoscenza di Chanoux e il rispetto profondo del pensiero di
Chanoux come studioso di Chanoux, il professor Bruno Galli è stato
invitato a redigere, a tenere un incontro su Chanoux e sul
federalismo durante la campagna elettorale per le politiche, in cui
io e il collega Sammaritani correvamo l'uno per la Camera e l'altro
per il Senato; abbiamo voluto dedicare un incontro esclusivamente
dedicato alla conferenza, all'ascoltare le parole di Stefano Bruno
Galli. Da parte di simpatizzanti e anche di alcune persone della
stampa ci è stata fatta una critica, ci è stato detto: "
perché
voi consumate
- o sprecate, per essere ancora più chiari -
uno spazio così importante per svolgere un comizio di campagna
elettorale con l'ascolto di una persona che viene da fuori a
raccontarci di Émile Chanoux, voi che siete i candidati della Lega
per Salvini?
(era quella era la dicitura della nostra lista)".
La nostra risposta è stata molto chiara: perché la Lega ha un DNA
che è l'autonomia della Valle d'Aosta, declinata nei temi ricordati
ieri dal Presidente Fosson, temi che discendono dall'incontro tra
Bruno Salvadori e Umberto Bossi. La Lega ha una madrina, è
esattamente nel pensiero trasmesso da Bruno Salvadori. Questo
legame, questo cordone ombelicale che lega la Valle d'Aosta è
l'espressione del Lega Valle d'Aosta e dei suoi
leader
in
tutto il territorio nazionale, questo sia chiaro. Pertanto, per
noi, per me e Sammaritani, quell'incontro ha avuto un effetto più
che positivo e noi ci siamo sentiti assolutamente coerenti in
questa linea, ma non solo dal punto di vista della forza politica,
perché adesso sarebbe facile il sillogismo e, visto che la collega
parte con Platone, io evoco un termine coniato da Aristotele.
Sarebbe facile pensare a questo sillogismo: "se voi l'avete usato
nella vostra campagna elettorale vuol dire che è uno dei vostri,
vuol dire che è uno schierato, che è un politicizzato, che è un
servo del partito". Assolutamente no! Il pensiero che avevamo era
quello di spalancare gli orizzonti culturali, perché era un
messaggio che noi volevamo trasmettere alla Valle d'Aosta, a chi
crede nell'autonomia, a chi si batte per l'autonomia. Era questo lo
spirito.
Ora, spostando l'attenzione sull'intervento della collega Pulz,
è chiaro che il suo stimolo per me è veramente da intendersi in
senso positivo, perché iniziare con una citazione filosofica, tra
l'altro citando Platone - figura che io amo addirittura più di
Aristotele - e la fondazione dell'Accademia, sicuramente parte con
il piede giusto per quella che potrebbe essere una
captatio
benevolentiae
. Lei lo sa bene, perché da questa parte dei
banchi, dai banchi della Lega, c'è una persona letteralmente
innamorata della filosofia ed è il sottoscritto. Io sono innamorato
della filosofia. Filosofia significa amore per il sapere, sapere
vuol dire andare ad indagare la verità e io alla verità ci credo,
perché sono un tomista; quindi, per quanto riguarda il discorso
sulla verità, io le dico che lo stesso Platone, in uno dei suoi due
dialoghi ("Il politico"), dice: "
il buon politico deve essere in
grado di unificare e mescolare gli elementi che compongono una
comunità
"
.
L'organo esecutivo di quest'Aula ha deciso di scegliere il
professor Bruno Galli per svolgere un ruolo culturale e lei mi
insegna, come ognuno di noi sa, che la cultura non è un fatto che
prescinde completamente dai risvolti, dalle indicazioni ideologiche
e dal tessuto storico identitario di una comunità; la cultura ne è
l'espressione e ne è altrettanto la guida, soprattutto la guida in
un'epoca in cui un pensiero unico omologante mette in difficoltà la
nostra identità di un piccolo popolo che si riconosce nelle parole
che noi abbiamo affisso sulla parete di quest'Aula. Se vogliamo
essere
flambeau,
dobbiamo avere il coraggio di sostenere dei
lottatori per questo
flambeau
. Stefano Bruno Galli è un
lottatore e quindi io apprezzo e accetto la sua posizione politica
in quanto posizione politica. È chiaro - le faccio anche i miei
complimenti, e questo lo dico con sincerità - che questa non è
captatio benevolentiae
ma è obiettività, perché lei è
coerente al suo pensiero e alla forza politica in cui si riconosce,
quindi è giusto che sia così. Da lei io me l'aspetto una posizione
di questo tipo. Quello che questa sera mi aspetto altrettanto dalle
forze autonomiste, di cui noi Lega Valle d'Aosta ci sentiamo parte,
da chi ha a cuore l'autonomia della Valle d'Aosta, è uno
schieramento ideologico chiaro, senza compromessi, senza giochi
partitici, ma esclusivamente nello spirito di quello che costruisce
la storia dell'autonomia della Valle d'Aosta. Stefano Bruno Galli è
un lottatore, è un uomo di cultura che merita questo ruolo, è un
uomo che lotta con noi attraverso una cultura che proviene da un
vivaio diverso dal nostro e, proprio per questo, è un lottatore che
si unisce a noi con una forza in più.
Questa sera dovremo esprimerci in conseguenza della sua mozione
e dovremo far emergere due punti: o la coerenza o l'incoerenza. La
ringrazio, collega Pulz, perché con questa sua mozione lei mette in
condizione quest'Aula di poter esprimere, affermare con orgoglio,
con fierezza, la solidarietà e il riconoscimento del ruolo di
Stefano Bruno Galli nell'ambito dell'Ateneo in Valle d'Aosta, per
essere una voce dell'autonomia, degli ideali che contraddistinguono
la storia, l'identità del nostro popolo che lui conosce bene e in
cui crede tanto quanto noi. Lui è affascinato da questa nostra idea
al punto da diventare uno studioso di Chanoux, quindi lascerei
innanzitutto che Stefano Bruno Galli possa fare il suo lavoro.
Come ha detto il Presidente Fosson in fase di insediamento della
nuova maggioranza ("lasciateci lavorare"), io direi: lasciamolo
lavorare e noi, che crediamo ai valori dell'autonomia, lasciamo che
un lottatore dell'autonomia possa svolgere il suo ruolo.
Presidente -
La parola alla collega Spelgatti per il
secondo intervento.
Spelgatti (LEGA VDA) -
Vorrei solo rispondere alla
collega Morelli. Il professor Stefano Bruno Galli ha scritto
moltissimo su Chanoux e, mentre leggevo velocemente le copertine
che riportano il suo nome, non sono stata precisa; avevo
semplicemente stampate le sue copertine; ho specificato che ha
scritto il libro, ma intendevo dire che ha fatto l'introduzione al
libro "Federalismo e autonomie". Non sono stata precisa mentre
leggevo, perché ho letto velocemente i titoli delle sue
copertine.
Tra l'altro specifico che Stefano Bruno Galli in tutti questi
anni è forse l'unica persona - a mia conoscenza l'unica, poi
probabilmente sono ignorante sul tema - che gira ancora l'Italia
facendo delle conferenze su Chanoux, visto che oltretutto abbiamo
fatto serate monotematiche su Chanoux e abbiamo portato vari
valdostani a seguire le sue conferenze in Lombardia, piuttosto che
in altre città e in altre regioni. Ribadisco l'importanza di uno
Stefano Bruno Galli e chiudo l'argomento dicendo che comunque la
nomina di un membro del Consiglio dell'Università non può essere
assolutamente revocata. Voi potete chiedere le dimissioni quando
volete, ma mi pare che tutto questo sia realmente inopportuno,
perché persone di questo livello per la Valle d'Aosta sono
assolutamente fondamentali.
Presidente -
La parola alla collega Minelli.
Minelli (IC) -
Non voglio aggiungere tante cose a quelle
già dette e all'illustrazione svolta dalla collega Pulz. Io non ho
una visione ideologica nei confronti della figura del dottor Bruno
Galli, così appassionatamente difesa dai colleghi Spelgatti,
Distort e Manfrin, e rilevo una questione. Io però non ho mai visto
che un Assessore di un'altra Regione faccia parte del Consiglio
dell'Università di una regione che non sia la sua. A me questa
sembra un'anomalia e ritengo anche - questa è una visione mia, ma
credo non solo mia - che gli accumuli di cariche in questo senso
non siano comunque da salutare in maniera positiva. Il dottor Bruno
Galli lo troverà senz'altro il tempo, e immagino sarà anche
adeguatamente retribuito per quello che dedicherà all'Università
della Valle d'Aosta, ma io ritengo comunque che un Assessore della
Regione Lombardia nel Consiglio dell'Università della Valle d'Aosta
sia quantomeno un'anomalia.
La seconda cosa che volevo dire è che non siamo stati i soli, e
nemmeno i primi, a rilevare questa strana nomina e a darne un
giudizio negativo. Infatti la prima è stata l'Union Valdôtaine, che
ha emesso un comunicato stampa in cui si diceva: "
L'Union
Valdôtaine apprend avec grand étonnement les noms des nouveaux
membres, avec nomination de compétence de l'Administration
régionale, du Conseil d'administration de l'Université. Tout en
remarquant l'incontestable compétence des professeurs nommés, le
Comité veut stigmatiser la nomination de Monsieur Bruno Galli. Il
s'agit d'un choix qui n'est pas opportun d'un point de vue
politique, en considérant que Monsieur Bruno Galli occupe la charge
d'Assesseur régional de la Lombardie, mais il n'est surtout pas
approprié du point de vue idéologique. En effet il était présent à
des initiatives du mouvement néofasciste Lealtà d'Azione tout juste
il y a quelques mois
". È curioso che, per una volta, siamo in
linea con quanto evidenziato dall'Union Valdôtaine; pertanto non
credo sia una visione così ideologica e che ha soltanto una parte
di quest'Aula.
L'altra cosa, permettetemi brevemente, riguarda l'intervento
della collega Spelgatti sulla questione di genere. Anch'io vorrei
che non esistessero quote rosa, né in politica, né nei luoghi di
lavoro, né nell'Amministrazione in generale, ma purtroppo ho la
maturità sufficiente per rendermi conto che nel mondo del lavoro e
anche nel mondo della politica - e la fotografia di quest'Aula ne è
un chiaro esempio - ci sono delle discriminazioni; non parlo di
discriminazioni fatte nei nostri confronti qui dentro, ma in
generale. Nel momento in cui si è discusso e si è proposto di avere
una rappresentanza di genere 60/40 per le competizioni elettorali
ci è stato risposto da molte persone che questa è cosa difficile.
Le quote rosa di per sé non dovrebbero esistere, ma prendendo atto
della situazione del nostro Paese - e non solo, purtroppo - bisogna
avere misure che garantiscano la partecipazione.
Secondo me, avere consapevolezza della questione di genere e
della differenza di genere, è un valore aggiunto per chiunque,
soprattutto per chi occupa cariche pubbliche e istituzionali. Il 26
giugno, al momento dell'insediamento della sua maggioranza, io
avevo detto qui, in quest'Aula, che l'avrei chiamata al femminile;
credo anche che usare un linguaggio che ricordi che in quest'Aula
come in altre aule siedono delle donne sia rispettoso, perché
cominciare a nominarle e a non includerle in un linguaggio tutto al
maschile secondo me sarebbe già un passo avanti.
Concludo con un'ultima cosa. Lei ci ha detto che siamo
rappresentate in Consiglio comunale ad Aosta da qualcuno che ha
fatto una "questione" della questione di genere: le ricordo che la
lista civica in cui sono stata eletta non ha rappresentanze al
Comune di Aosta.
Présidente -
La parole à l'Assesseur Viérin.
Viérin (UVP) -
J'interviens des bancs du Conseil en
qualité de Conseiller. L'initiative de la collègue reprend un thème
qui n'est pas d'aujourd'hui et qui a animé la politique valdôtaine
il y a déjà quelques semaines.
Je n'aurais pas voulu intervenir, mais je le fais. Je ne veux
pas rentrer dans le mérite d'un débat qu'on veut transférer de la
Commune d'Aoste ici, nous croyons qu'il s'agit de deux institutions
différentes, à chacun son rôle. Souvent, un peu comme pour les
acteurs de cinéma ou de téléfilm, quand on ne sait pas sortir d'un
rôle on dit qu'on a le rôle qui colle sur la peau, tandis qu'ici je
crois qu'il y a un rôle complètement diffèrent: laissons à la
Commune d'Aoste les discussions liées à leur instance. De la même
façon je ne rentrerais pas dans le mérite du débat sur les
sensibilités qui doivent être représentées à l'intérieur des
institutions. De toute façon, collègues, je crois que, par contre,
le débat a été enclenché sur une question dont par ailleurs
l'Assesseur nous dira, une question qui va avoir des possibilités
de vérification et dont les attitudes à tenir sont encore à
vérifier. Il s'agit quand même de question de principe: dans cette
Salle, dans différentes interventions, on a rappelé le nom d'Émile
Chanoux en l'utilisant probablement un peu trop, donc il est
fondamental que j'essaie au moins de l'apporter aux collègues.
Vedete, colleghi - lo dico soprattutto ai colleghi della Lega -
abbiamo un ruolo politico ma ne abbiamo anche uno amministrativo.
Tante volte in questi mesi quello che ha contraddistinto i vostri
interventi è stata spesso una commistione tra ruolo partitico e
amministrativo. Secondo me non è per forza è negativo, ma, se
esasperato, probabilmente lo diventa nel portare a commettere
qualche leggerezza nelle scelte che uno fa. Mi spiego. Nessuno
mette in discussione le qualità di un professore universitario, di
un professionista o di persone che portano un pensiero politico,
magari anche al quale siamo affini, visto che si fa anche appello
ad un'ideologia autonomista. Credo che l'ideologia sia un qualcosa
che appartiene ad ogni persona e che faccia parte delle azioni che
si mettono in campo più che delle enunciazioni di principio. Ci ha
però stupito che è Assessore di un'altra Regione. Non abbiamo messo
in discussione le qualità di un professore, di uno studioso, di un
filosofo e io non mi permetterò di dire se amo più un filosofo o un
professore, se amo più Platone rispetto al professor Galli, ma dico
solo che nel Comitato di una Università, che è un comitato tecnico,
secondo noi la prudenza o, meglio, l'etica, i valori a cui tante
volte la Lega si rifà, avrebbero suggerito di non nominare un
eletto che ricopre il ruolo di Assessore, perché l'Assessore di
un'altra Regione nominato in un ruolo tecnico crea confusione, a
nostro modesto parere, tra il ruolo partitico e il ruolo
politico.
Ci fa piacere che questo professore abbia partecipato alle
vostre campagne elettorali, ma era in un altro ruolo ed era
legittimo. Non pensiamo che sia stato nominato nel Consiglio
dell'Università perché ha partecipato alla vostra campagna
elettorale, però il dirlo ci fa dubitare che sia così, anche se
siamo certi che non sia così. Facciamo però attenzione, anche
proprio per quelle battaglie che voi, come noi, abbiamo fatto ad un
certo momento, dicendo e denunciando tante volte che bisogna
separare i ruoli e le appartenenze politiche dai ruoli che si
ricoprono. Lo dico perché quando si è Consiglieri si ha più
possibilità di avere un ruolo anche più politico, mentre quando si
siede tra i banchi del Governo si ha una rappresentanza rispetto
alla comunità ancora meno connotata politicamente o partiticamente
rispetto al ruolo che si assume. Lo dico perché ci ha stupito.
Siamo felici che sia un lottatore e per me può essere un lottatore,
può essere un filosofo, può essere qualsiasi cosa; l'importante è
che faccia bene il suo lavoro, e lo farà sicuramente, ma mette in
imbarazzo un mondo scientifico allorquando ricopre un ruolo
politico nel governo di un'altra Regione.
Altra cosa, mi permetta collega Spelgatti, è per legge regionale
la presenza del Presidente e dell'Assessore nel Consiglio
dell'Università: qui non si ricopre un ruolo tecnico, ma di
indirizzo. Qui, in quest'Aula, abbiamo discusso spesso
sull'opportunità di mantenere il ruolo degli eletti all'interno del
Consiglio dell'Università e ci siamo anche detti, quando abbiamo
tolto il ruolo di Presidente all'interno dell'Associazione Forte di
Bard, che per quanto riguardava l'Università c'è comunque una linea
amministrativa che è la politica dell'istruzione, della formazione
e della ricerca della Regione autonoma Valle d'Aosta, al di là
dell'appartenenza politica. Nessuno di noi, quando ha fatto parte
del Consiglio dell'Università, ha portato le proprie idee
politiche: le ha lasciate fuori dalla porta, ha portato le proprie
sensibilità amministrative, come in ogni ruolo che si ricopre.
Quello che personalmente ha suscitato qualcosa in me nei tanti
interventi di questi mesi è questo approccio che, secondo me, a
volte è risultato invasato rispetto alle proprie idee partitiche,
che secondo noi sono legittime in qualsiasi lotta politica e
partitica, fuori da qui, ma anche in quest'Aula, su certi temi
ideologici. Però, quando si esercita il proprio ruolo
amministrativo portando avanti ed esponendo anche persone molto
valide aventi altri ruoli, si rischia veramente di esporre queste
persone ad un dibattito forte. Lo dico veramente con la sensibilità
che sento e credo che l'intervento di ciascuno di noi su questo
tema faccia parte di ciò che sentiamo. Non sarei intervenuto, però
mi permetto di dire che noi tra l'altro siamo tra quelli che hanno
preso posizione, perché la cosa ci aveva turbato, ma non perché voi
della Lega avevate avanzato questa proposta, bensì per le
motivazioni che ho cercato di spiegare: secondo noi non era
opportuno, andava bene se non avesse ricoperto dei ruoli. Non entro
nemmeno nel merito, a quali eventi ha partecipato. Le idee sono
legittime, ci mancherebbe, sono le idee di questa comunità. Dalla
lotta per le idee questa comunità ha saputo ripartire dopo la
guerra, e non solo in questa epoca di storia contemporanea, anche
in altre epoche.
Noi crediamo che ogni idea sia degna di essere riconosciuta e
rispettata, ma altra cosa è quando non si ha quella sensibilità per
evitare che ci siano sovrapposizioni. Ci permettiamo di dire che
queste leggerezze o questi atti, che secondo noi non sono stati
valutati fino in fondo, non sono in linea con quello che può fare
del bene ad un ente come l'Università, perché il messaggio è che la
politica voglia entrare non perché si è eletti, perché poi un
Consiglio regionale elegge un Assessore che è a pieno titolo
legittimato a gestire quel settore, bensì nella lettura collettiva
l'eletto viene designato perché appartiene a quella forza che lo ha
nominato. Secondo noi è questo l'errore di fondo, pur mettendoci
anche la buona fede in ciò che è stato fatto. Diversamente non
perderemmo tempo a discutere su quanto è stato fatto, soprattutto
in un momento in cui si cercano delle sintesi e dove giustamente
c'è un dialogo che è sul tappeto, dialogo nel quale crediamo, ma
che non ci fa rinunciare a dire quello che pensiamo, perché, se
vogliamo andare d'accordo, pur nella nostra diversità, dobbiamo
comunque cercare di non buttare sempre via ciò che rappresenta
l'Amministrazione in termini di sensibilità.
Noi veniamo da esperienze comunali ed è da lì che abbiamo
imparato. Non siamo stati nel Comune di Aosta, ma nei nostri
piccoli Comuni abbiamo appreso, da chi veniva prima di noi, come ci
si approcciava ad un certo
dossier
; non ce lo siamo
inventati, pur con i nostri errori, con i nostri limiti e con le
nostre sensibilità, ma lì abbiamo fatto una palestra che è poi
servita a trasportare delle sensibilità in altre assise. Tante
volte l'improvvisazione di chi si trova da un giorno all'altro a
gestire certi ruoli è quella che a volte porta a compiere
leggerezze che rischiano di creare problemi amministrativi
ricadenti poi su tutti.
Presidente -
La parola al collega Sammaritani.
Sammaritani (LEGA VDA) -
Il tema credo sia stato già
abbastanza sviscerato, ma prendo spunto proprio dalle ultime cose
dette dal collega Viérin con riferimento ad un panorama un pochino
più ampio. Lo dico adesso, ma sono cose che mi tengo dentro fin dal
primo Consiglio, quando per esempio il Consigliere Bertin parlava
di "bandierine della Lega"; mi ha dato estremamente fastidio,
perché mi sento profondamente valdostano, profondamente autonomista
e quindi profondamente leghista. Credo che queste cose non siano
inconciliabili.
Detto questo, sicuramente c'è un po' di confusione quando si
cerca di sostenere teorie senza un eccessivo fondamento. Questa
confusione si è vista un po' meno nell'intervento del collega
Viérin, molto di più nell'intervento della collega Pulz. Sono
d'accordo che la prima polemica che fece la collega Pulz, a
proposito della nomina del professor Galli, fu quella di avere
partecipato a questa manifestazione organizzata da una cellula, da
un partito di destra, era questo il fondamento della sua
opposizione a tale nomina, ma adesso pian pianino le motivazioni
vanno sfumando su altri temi che sono quelli della rappresentanza
di genere o magari del tempo che potrebbe avere questa persona.
Sono palesemente delle scuse, perché il problema di genere non si
risolve sicuramente facendo dimettere il professor Galli o
piuttosto che qualcun altro del Consiglio, tanto per far posto ad
una donna: lo Statuto dell'Ateneo non lo prevede, quindi così è
stato. Per quanto riguarda il tempo, già si è detto: è evidente che
il professor Galli troverà il tempo, visto che con coscienza e con
la sua professionalità che noi conosciamo bene non avrà certo
problemi a partecipare a quelle poche o tante riunioni del
Consiglio dell'Università che si terranno. Oltretutto poi, solo per
una piccola parentesi a proposito dell'intervento della collega
Minelli, il rimborso spese per le riunioni del Consiglio
dell'Università corrisponde a 240 euro lordi, quindi mi sembra che
per un professore universitario impiegare una giornata del proprio
tempo per 240 euro lordi, che si tramutano praticamente nella metà,
sia più un fatto di passione che non di scopo lucrativo.
Per tornare invece all'intervento del collega Viérin, è evidente
che, se si sostiene che chi è amministratore della Regione - quindi
chi è Presidente della Regione o Assessore della Regione - ha
evidentemente una sua connotazione politica, io sono il primo a
dire che bisogna distinguere i due ruoli: quando si è politici si
fanno e si dicono certe cose, quando si è amministratori se ne
fanno e se ne dicono altre. Questi due ruoli devono essere sempre
ben distinti ed è giusto lasciare fuori il ruolo politico nel
momento in cui ci si va a sedere nel Consiglio dell'Università. Non
vedo perché si dovrebbe ritenere che una persona di levatura
intellettuale, quale è il professor Galli, non faccia altrettanto
essendo amministratore anche lui, essendo un Assessore della
Lombardia, quando andrà a sedersi al suo posto nel Consiglio della
nostra Università. Il professor Galli è persona di grande levatura
e lo abbiamo scelto proprio per questo: perché può dare
all'Università della Valle d'Aosta un'apertura diversa, più
nazionale, più internazionale, e io non sono certo per un'autarchia
culturale, non è sicuramente questo lo scopo della nostra
Università.
Scopo della nostra Università è quello di aprirsi anche alle
altre realtà universitarie, di entrare in sinergia con loro e di
far sì che i nostri interscambi siano sempre più ampi. Per questo
abbiamo fatto nomine come quelle che prima ha richiamato la collega
Spelgatti: non soltanto orientate in persone che possono avere una
simpatia o una connotazione politica vicino alla nostra, ma anche a
persone che non ce l'hanno per nulla, che però hanno queste
caratteristiche da noi ritenute indispensabili per poter far
crescere la nostra Università. Questa levata di scudi contro questa
nomina mi pare solamente e prettamente politica, perché è così che
deve essere letta. Se non si può mettere in discussione la levatura
culturale e intellettuale del professor Galli, è evidente che
questo scagliarsi, questo opporsi a detta nomina è di natura
prettamente politica. Posso sbagliarmi, ma temo che, se la nomina
fosse andata a finire su un Assessore di un'altra Regione a
connotazione diversa da quella della Lega come orientamento
politico, probabilmente questa polemica non sarebbe nata.
Il professor Galli, quando ha replicato a queste prime accuse
che gli erano state mosse, ha affermato che lui è un intellettuale,
diffonde il suo pensiero, si confronta con tutti e in tutti i
luoghi. Credo sia questo il motivo principale che oggi ci deve
condurre a ragionare su tale tema. Proprio perché la collega Pulz
ha parlato di Socrate - sappiamo che fine ha fatto e perché ha
fatto quella fine - credo sarebbe invece il caso di pensare un
pochino di più che, se oggi andassimo anche noi sulla linea di
questo ostracismo nei confronti di questa persona soltanto perché
ha il coraggio di dire quello che pensa in tutti i luoghi e ovunque
lo invitino, sia a destra, sia a sinistra che al centro, non
finiremo sui libri di storia come Socrate. Nel nostro piccolo,
però, sarebbe bene che pensassimo magari ad un piccolo tentativo di
evitare di ledere, ancora una volta, la libertà intellettuale di un
libero pensatore.
Présidente -
La parole au collègue Bianchi.
Bianchi (UV) -
Non pensavo di intervenire su questa
risoluzione ma, visto il dibattito, mi è sembrato opportuno in
quanto dal movimento dell'Union Valdôtaine c'era già stato un
comunicato stampa, che la collega Minelli ha letto, quindi la
posizione dell'Union Valdôtaine su questa nomina era chiara
dall'inizio. La riflessione che però volevo fare, e intervengo
proprio per questo, è il fatto che la collega Spelgatti ad un certo
punto dice "tanto non può essere tolto"; il principio mi sembra
quasi un "noi l'abbiamo messo e lui deve rimanere lì".
Il professor Galli ha un
curriculum
di una certa levatura
e nessuno sta mettendo in dubbio le sue professionalità, ma
evidenzio l'inopportunità di nominare all'interno del Consiglio
scientifico dell'Università, e non parlo neanche della
rappresentanza di genere, una persona che in questo momento ricopre
- che poi sia della Lega, di sinistra o di una forza politica
autonomista - il ruolo di Assessore di una Regione diversa dalla
Valle d'Aosta. È quindi una questione di inopportunità. Nessuno
mette in dubbio la professionalità e la persona, questo lo voglio
evidenziare, ma è l'inopportunità di quella nomina. Dall'altra,
permettetemi - e sicuramente non parlo né di Socrate, né di Platone
- vorrei pensare se solamente l'Union Valdôtaine fosse stata al
governo e avessimo nominato un qualche rappresentante del
movimento... non vorrei pensare ai comunicati che sarebbero
arrivati da parte della Lega!
Presidente -
La parola all'Assessore Certan.
Certan (ALPE) -
Credo sia un momento di confronto
serrato, al di là del ripasso storico e filosofico che la collega
Pulz ci ha offerto e per la quale la ringrazio, poiché ci porta a
pensieri più alti. Quindi, al di là delle considerazioni di natura
politica di opportunità o inopportunità elencate nei vari
interventi e di tutte le varie posizioni emerse dalla discussione,
dalla lettura dei vari
curricula
, dalle bibliografie, come
Giunta e come maggioranza - l'ha già anticipato il collega Viérin -
riteniamo di dover fare valutazioni più approfondite
sull'argomento. Siccome ci siamo insediati da una settimana,
crediamo sia giusto fare un confronto che non è avvenuto fra di
noi, perché è stato principalmente messo in primo piano il
documento di bilancio in questo periodo; abbiamo richiesto degli
approfondimenti legali sulla nomina specifica, ma anche
relativamente alla sua eventuale revoca.
Chiederei pertanto alla Consigliera Pulz, a nome di tutto il
Governo regionale e della maggioranza, di ritirare la mozione ed
eventualmente di ripresentarla, se lo riterrà opportuno. Vorrei
anche precisare, perché credo sia importante e non è una questione
di coerenza, né di incoerenza, né di
primauté
che si voglia
avere, che nel mezzo di una bella discussione anche serrata sia
importante ricondurre alcuni passaggi nella loro dimensione.
Vorrei solo ricordare che lo Statuto dell'Università della Valle
d'Aosta non ha un unico relatore: lo Statuto dell'Università viene
approvato dal Consiglio, dal Senato dell'Università, viene anche
modificato e le modifiche possono essere fatte da questi organi. È
stato redatto anche dalla componente degli studenti, ma non
unicamente. Gradirei quindi che si riportassero correttamente le
notizie in Consiglio, nella loro giusta dimensione, e non per
eccesso di protagonismo. Lo Statuto non è stato stilato sicuramente
da una persona sola. Credo sia importante ricordarlo, così come è
giusto portare avanti le proprie convinzioni, ma è anche giusto
essere corretti e umili.
Collega Pulz, al di là della modifica al testo che con gli
emendamenti lei apporterebbe, noi oggi le chiederemmo di
soprassedere alla votazione; in caso contrario, la maggioranza si
asterrà.
Presidente -
La parola alla collega Pulz.
Pulz (IC) -
Vorrei ringraziare di cuore tutti i
Consiglieri che hanno preso parte a questo dibattito che è stato
arricchente, come lo è ogni occasione di confronto.
Mi scuso, ma non ritengo opportuno ritirare questa mozione e
chiedo quindi che venga messa ai voti, perché questa nomina è
davvero inopportuna, come diceva il collega Bianchi, e ripeto le
motivazioni per il collega Sammaritani che mi diceva di essere
confusa, così magari tutti insieme le possiamo ripercorrere
velocemente. Sono per noi fatti gravi la scelta per il Consiglio
della nostra Università di questo Assessore della Regione
Lombardia, malgrado il suo
curriculum
di pagine e pagine che
nessuno mette in dubbio, perché, nonostante questo
curriculum
, non ha dimostrato la capacità di selezionare gli
inviti da parte di movimenti non di destra, ma di estrema destra,
per una stravagante idea di democrazia e di libertà di pensiero che
mi permetto di non condividere, richiamandomi anch'io al grande
Voltaire.
Inoltre ci sembra che si possa qui parlare di lesione del
rapporto di fiducia tra rappresentante e rappresentato, perché il
professor Bruno Galli non ha ritenuto di dover informare la Giunta
preventivamente rispetto a questi suoi rapporti con
l'organizzazione neofascista Lealtà Azione. È evidente poi che sul
concetto di autonomia rispetto ai leghisti abbiamo posizioni
diverse, non facilmente conciliabili e, anzi, sarebbe molto
interessante se avessimo un'occasione di confronto aperto anche su
questo tema, perché autonomia e federalismo sono concetti molto
ampi e dovremmo sviscerarli meglio per capire che cosa vogliamo
dire quando li nominiamo. Inoltre questo mutamento del contesto
politico istituzionale con il nuovo Governo sembrerebbe legittimare
una revoca del cambiamento di indirizzo dell'ente dominante, quindi
credo che richiedere da parte del professore le dimissioni
volontarie sia legittimo. In ultimo, la questione di genere non è
assolutamente da trascurare, come diceva la collega Minelli,
proprio perché le più alte istituzioni culturali hanno una precisa
"missione educativa" - sono un'insegnante e mi piace parlare così -
rispetto alle donne del domani, perché è proprio così, collega
Spelgatti, che si portano avanti le battaglie delle donne.
Credo che il Governo regionale, se lo riterrà opportuno e vorrà
procedere legalmente, lo potrà fare senz'altro, al di là del fatto
che non mi sembra giusto ritirare la mozione e quindi chiedo che
venga votata. Grazie davvero a tutti.
Presidente -
La parola al collega Rollandin.
Rollandin (UV) -
Je crois qu'avoir choisi, de la part de
l'ancienne majorité, le professeur Galli à la charge du Conseil
d'administration n'a pas été un cadeau de Noël; bien loin d'être un
cadeau. Malheureusement et de toute évidence le débat l'a démontré:
on risque de parler du professeur Galli en tant que professeur,
avec ses qualités et tout le reste, par rapport à la charge à
laquelle il a été invité. Je crois qu'il faut tenir en
considération que le rôle que le professeur ou le délégué dans le
Conseil d'administration doit exercer n'est pas celui de défendre
l'un ou l'autre, mais de donner un apport dans ce Conseil
d'administration, là où il y a une série de personnes et de
professeurs qui, en quelque sorte, portent de l'avant le but de
notre Université. Notre Université de la Vallée d'Aoste, qui est
une université privée, a comme caractéristique celle de présenter
de plus en plus des innovations, des cours qui aillent dans la
direction de préparer nos jeunes comme les jeunes d'autres Régions
- heureusement ils sont en train d'arriver en Vallée d'Aoste -
compte tenu de la spécificité des cours qui se passent.
La discussione rischia di essere questa: vogliamo fare uno
spoil system
, vogliamo togliere tutto, vogliamo cambiare per
cambiare? Non deve essere questo l'argomento, non può esserlo. A
nostro avviso il discorso è di aver fatto una scelta che rischia di
sminuire un ruolo che il professore può correttamente svolgere in
altri settori e da altre parti, con in più il fatto che
oggettivamente, essendo in una posizione anche partitica e
politica, rischia di essere mal interpretato. Questo rischia di
svilire e sminuire il ruolo che deve avere il Consiglio
dell'Università, che è un ruolo costruttivo ma "con un certo
connotato". Non stiamo discutendo sul fatto che il professore non
possa svolgere quel ruolo, non lo può svolgere in quanto ricopre
una veste politica, quella che in generale rischia sempre di
inquinare quanto viene poi detto. Il rischio è di questa natura,
non il resto. Io non sono preoccupato che ci sia il professor Galli
in quanto Assessore, non è quello. Abbiamo avuto professori che
giustamente hanno le loro idee ma portano avanti un programma
dell'Università con lo sviluppo che rimarcavo, quindi il rischio è
quello di confondere sempre, che qualsiasi cosa detta dal professor
Galli venga vista come l'emanazione di un certo tipo di valutazione
più partitica e politica che non professorale.
Personalmente ritengo che il professor Galli, che non ha bisogno
di questi posti, potrebbe fare un
beau geste
e ritirare la
propria candidatura dando le dimissioni. Lo troverei un gesto
apprezzabile per quello che sto dicendo io e che altri hanno detto,
proprio per non svilire il suo ruolo, che è di altro tipo e che gli
riconosciamo. Personalmente ho ascoltato e anche letto
dichiarazioni del tutto sottoscrivibili. Se mi permettete una
battuta, parlo del professor Miglio: all'inizio era colui che nella
Lega aveva dato tanti suggerimenti, aveva preparato del materiale,
poi di colpo è caduto un po' di disgrazia e del professor Miglio
più nessuno ne ha parlato. Purtroppo la politica divora molto di
più che la filosofia, l'ingranaggio politico trita tutto: basta
fare un errore in politica e sei condannato. Il filosofo può anche
dire qualche battuta in più o in meno, si può sbagliare il filosofo
di riferimento e ci fanno un articoletto, ma se lo fa un politico,
vedi chi ha confuso le ferrovie che non ci sono con quanto deve
essere fatto con l'autostrada, tutte queste cose diventano titoloni
così. È normale.
Personalmente non mi sento di dire nulla di male, ci
mancherebbe, anzi, ma il professore in quel posto a nostro avviso
non sta bene. Possiamo invitarlo qui a fare una conferenza, però in
quel ruolo oggettivamente è un po' più difficile far capire che
quanto afferma lo dice nell'ottica di una certa valorizzazione.
Trovo che queste considerazioni siano oggettive. Pertanto credo che
voi, come gruppo, possiate fare una riflessione su questo che deve
essere in linea con quello che abbiamo detto noi con sincerità,
senza alcun astio nei confronti di nessuno, ma deve essere
considerata, poiché ritengo che questo possa fare bene a voi e
all'Università.
Presidente -
La parola alla collega Spelgatti per
dichiarazione di voto.
Spelgatti (LEGA VDA) -
La Lega voterà convintamente
contro.
Nel frattempo colgo l'occasione per ringraziare il collega
Rollandin per la sua preoccupazione nei confronti dello stimato
professor Galli, però le ricordo che il professor Galli non ha
bisogno di essere difeso e non potrà essere male interpretato,
perché il suo sarà un ruolo assolutamente tecnico. Non ha
importanza cosa accadrà in politica, perché lui nella vita fa il
professore universitario; è Assessore alla cultura e all'autonomia
solo occasionalmente, in questo momento. La Valle d'Aosta comunque
ha bisogno di avere persone profondamente legate alla Valle d'Aosta
con una formazione profondamente autonomista di altissimo livello,
che però diano anche un respiro di collegamento con le altre
università di tutto l'arco alpino, ed è stato questo l'obiettivo di
dette nomine.
Noi non chiederemo al professor Galli di dare le sue dimissioni,
anche perché ha le spalle larghe e non avrà problemi nel Consiglio
dell'Università.
Presidente -
La parola al collega Lucianaz.
Lucianaz (LEGA VDA) -
Merci Presidan. N'ayò promettù
que devan que la feun de l'an n'ario predjà la lenva di valdoten.
Si euntenchonó de la predjì. I et quarquen dedeun l'Aula que
compren pa lo patoè... levèye la man? Bon, tceut compregnon,
merci!
(traduzione dal patois: "Grazie Presidente. M'ero ripromesso di
fare un intervento utilizzando la lingua dei valdostani, prima di
fine anno. Sono intenzionato a parlarla. C'è qualcuno nell'Aula che
non capisce il patois...alzi la mano? Bene, tutti capiscono,
grazie!").
Presidente -
Collega Lucianaz, le chiedo scusa...
mé,
prèdzo lo patoé é lo comprègno bièn
(traduzione dal patois: "io
parlo il patois e lo capisco bene"), però per una questione di
resoconti dell'Aula consiliare, non si può parlare...
Lucianaz (LEGA VDA) -
La legge 482 del 1999 del Governo
D'Alema prevede che nei locali pubblici ci si possa
esprimere...
Presidente -
Infatti, con me sfonda una porta
aperta...
Lucianaz (LEGA VDA) -
Si possa... posso finire?
Presidente -
Le chiedo questo solo per i resoconti e per
i lavoratori, per il resto ha tutta la nostra solidarietà.
Prego.
Lucianaz (LEGA VDA) -
Pouì contenevé? Adon, selon la
loè quattro ouet dou...
(traduzione dal patois: "Posso
continuare? Dunque, a norma della legge 482...").
Presidente -
L'ho interrotta solo per dirle che non vi
sarà la resocontazione di questa parte, non per interromperla.
Lucianaz (LEGA VDA) -
Selon la loè quatro ouet dou mè
si disponiblo a la traduchon, comme n'i travaillà i Guichet
linguistique, si itoù lo premì a partecipé i Guichet linguistique,
e messieu l'Assesseur Viereun l'éye Assesseur de mè a l'époque e
donque sa come martse... Si dispouniblo mè a la traduchon
euntegrala, merci.
Adon, so pe diye que i et eun per de poueun que voillò
remarquì.
Adon...
"Professor Miglio caduto in
disgrazia",
messieu Rollandeun, perquè lo Presidan de la
Repobleuca Scalfàro que l-at pa voulu-lo Ministre, l-a fé de tot pe
pa beté-lo Ministre, tan que l-a finque betó Bossi i Reforme
costituchonelle pe pa beté Miglio, perquè voillè tsandjì ceta
Italie que va pa, e no pe premì, le valdoten, no sen què, que va
pa, va fran pa bien. Donque so l-et la beurta feun que l-a fè eun
omo capablo comen Miglio.
Quant à
"selezionare le partecipazioni",
chère
collègue Pulz...
eh, "selezionare le partecipazioni ai
dibattiti"... non commento, punto a capo.
"Inopportuna la nomina",
cher Luca, ma acoutade, mè n'i le
pei blan... ma veo de tessere de l'Union son serviye pe avei deus
euntsardzo tecnique, veo de cou... ma vo rappellade que Alexis
Bétemps l-iye presidan de l'Union Valdôtaine, quan l-iye presidan
di Centre de St. Nicolas e pe veunt an...
(traduzione dal patois: "A norma della legge 482, mi rendo
disponibile alla traduzione, considerato che ho lavorato allo
Sportello linguistico francoprovenzale, sono stato il primo a
parteciparvi, e il signor Assessore Viérin era il mio Assessore a
l'epoca e quindi sa bene come funziona... Mi rendo disponibile
personalmente alla traduzione integrale, grazie.
Dunque, ciò per affermare che ci sono alcuni punti su cui avevo
intenzione di porre l'accento. Allora... "Professor Miglio caduto
in disgrazia", signor Rollandin, ma perché il Presidente della
Repubblica Scalfaro non lo ha voluto Ministro, ha fatto di tutto
per non volerlo Ministro, tanto che ha nominato persino Bossi al
Ministero delle Riforme costituzionali, pur di non piazzare Miglio,
perché voleva concretamente modificare questa Italia che non
funziona, e noi per primi, noi valdostani, lo sappiamo bene che non
funziona, che non va proprio bene. Ecco dunque qual è stata la
brutta fine che ha fatto un uomo capace come Miglio. Quanto a
"selezionare le partecipazioni",
cara collega Pulz
...
eh, "selezionare le partecipazioni ai dibattiti"... non commento,
punto a capo.
"Inopportuna la nomina", caro Luca, ma ascoltate, io ho i
capelli bianchi... ma quante tessere dell'Union sono servite per
ottenere incarichi tecnici, quante volte... ma vi ricordate che
Alessio Bétemps era Presidente dell'Union Valdôtaine, e al tempo
stesso era Presidente del Centre d'Études de Saint-Nicolas e per
vent'anni...").
Presidente -
Collega Lucianaz, va bene il patois, ma la
invito a tenere un linguaggio consono a quest'Aula e ad evitare di
citare persone che non sono in Aula con questi riferimenti.
Lucianaz (LEGA VDA) -
E pe veunt an...
(traduzione
dal patois: "E per venti anni...").
Presidente -
Collega Lucianaz, le chiedo di portare
rispetto a quest'Aula.
Lucianaz (LEGA VDA) -
L-iye Presidan, messieu lo
Presidan, e l-iye i mémo ten Presidan de l'Union Valdôtaine e pe
veunt an n'en u... n'en trebelló avoé lo francoprovençal pe ste, pe
si mécllo de situachon, vo compregnade? E aprì te di que l-et
inopporteun?...
Pardon? Na, predzo di Président di Centre
d'Études francoprovençales, sen daccor?
Di Presidan de
l'Union, sen daccor? Bon. L-iye lo Presidan... llu l-iye lo
Presidan...
(traduzione dal patois: "Era Presidente, signor Presidente, e al
tempo stesso anche Presidente dell'Union Valdôtaine e per vent'anni
abbiamo avuto... abbiamo penato con il francoprovenzale a causa di
questo coacervo di situazione, capite? E tu mi parli di
inopportuno?... Prego? No, parlo del Président del Centre d'Études
francoprovençales, siamo d'accordo? Del Presidente dell'Union,
siamo d'accordo? Bene. Era il Presidente... lui era il
Presidente...").
Presidente -
Un po' di rispetto per quest'aula! La invito
a intervenire nel merito, collega Lucianaz, ma non ad andare oltre
il merito di questa risoluzione che stiamo trattando.
Lucianaz (LEGA VDA) -
Adon,
la risoluzione...
eh, eun tren de predjì
"inopportuno",
si dessù lo
poueun
"inopportuno"... (traduzione dal patois: "Certo, la
risoluzione... eh, cercavo di parlare di "inopportuno", sono sulla
precisazione di "inopportuno"...).
Presidente -
Non citi persone che non sono in quest'aula.
Gliel'ho già spiegato, portiamo rispetto all'Aula e al ruolo che
rappresentiamo. Se poi vogliamo fare folklore, lo facciamo fuori da
quest'Aula.
Lucianaz (LEGA VDA) -
N'i predjà de Miglio?
(traduzione dal patois: "Si è parlato di Miglio?").
Presidente -
Un po' di rispetto.
Lucianaz (LEGA VDA) -
N'i predjà de Bruno Galli? N'i
predjà de Chanoux?
(traduzione dal patois: "Si è parlato di
Bruno Galli? Si è parlato di Chanoux?").
Presidente -
Non certo nel modo in cui sta parlando lei,
si contenga, collega Lucianaz!
Lucianaz (LEGA VDA) -
Adon, Chanoux, que... ah, vouì
rapellé que... euna baga de Chanoux. Ereusamente que predzen de
Bruno Galli, perquè deun ceta Aula ceilla, tellamen eunportanta, la
fei deun céce meis n'en jamé sentù predjì de Émile Chanoux.
Ereusamente que se predze de Émile Chanoux. Fodrie nen predjì tcéca
pi choèn. E donque lo souè que n'en no, valdoten, bien cheur, belle
se si iscrì a la Lega... e catso pa que mè si eundepandantiste, si
pa otonomiste, ma deun la Lega te pou diye cen que t'a voya, e di
ten queun dedeun la Lega i et la libertoù, e pa la fermeture
culturelle e ideologique, que te imagine tè, de diye le bague que
no pensen, e i et eun débà libro e fran, restade tranquilo que
dedeun la Lega no conteneven a fée la noutra bataille, pe lo "Bien
du Peuple valdôtain". Merci.
(traduzione dal patois: "Pertanto, Chanoux, che... ah, volevo
ricordare che... un aspetto di Chanoux. Per fortuna che parliamo di
Bruno Galli, perché in quest'Aula, qui, così importante, credo che
in tutti questi mesi non si sia mai sentito parlare di Émile
Chanoux. Per fortuna che si parla di Émile Chanoux. Dovremmo
parlarne un po' più spesso. E quindi, l'auspicio di noi valdostani,
certo, anche se iscritti alla Lega... e non nascondo il fatto che
io sia un indipendentista, non autonomista e che nella Lega tu
possa dire ciò che ti pare, e finché nella Lega ci sarà la libertà
e non la chiusura culturale e ideologica, che tu immagini, ma di
dire le cose che pensiamo, e c'è un confronto libero e franco,
state tranquilli che nella Lega continueremo a fare la nostra
battaglia, per il "Bien du Peuple valdôtain". Grazie.").
Presidente -
La parola al collega Bianchi.
Bianchi (UV) -
Merci Madame la Presidante. Prezo co me
en patois, te crio Diego vi que co te ta criamme pe num. Me fi
pleisi pregi en patois un Consegle regional, pe me le lo premi cu e
me suetto que dei ara se puscisse fie. Collega Lucianaz, le pa una
questiun de parti u de muvemen ma una questiun de oppotunitu. Te
diffen lo patois, e te fi bien, ma ti cunten que lo Professer Bruno
Galli sie lo Presidan de la nutra Universitè, gnen bette un dute le
competanse professionelle ma lo fe que l-e pas valdotain e surtout
lo fe que l-e l'Assesseur de la Publecca Istrusciun de la Regiun
Lombardia le li l'inoportunitu de cetta nomina.
(traduzione dal patois: "Merci Madame la Présidente. Parlo
anch'io in patois, mi rivolgo chiamandoti Diego visto che anche tu
ti sei rivolto così. Mi fa estremamente piacere intervenire in
patois in Consiglio regionale, spero che in futuro si possa
fare.
Collega Lucianaz, non è questione di partito o di movimento,
bensì una questione di opportunità. Lei collega difende giustamente
il patois e questo lo condivido, ma difendere la nomina di Bruno
Galli come Presidente della nostra Università, dove nessuno mette
in dubbio le sue competenze professionali, ma il fatto che non sia
un valdostano (residente) ma soprattutto il fatto che oggi ricopra
l'incarico di Assessore alla Pubblica istruzione della Regione
Lombardia è lì l'inopportunità di questa nomina.").
Presidente -
Invito i colleghi ad alzare un pochino
l'asticella di questa discussione, torniamo sul tema; cerchiamo di
essere seri e rispettosi per l'Aula e per il ruolo che
rappresentiamo.
La parola al Presidente della Giunta.
Fosson (GM) -
La ringrazio, anche per questo
richiamo.
Forse siamo entrati in una polemica che non voleva fare nessuno,
perché nessuno vuole andare a fare scontri ideologici su questo, ma
su un'opportunità. Non è il fatto che uno che rappresenta delle
idee più o meno sieda nella sede dell'Università, ma che un
Assessore della Lombardia, uomo di grandissima cultura con un ruolo
pubblico ben specifico, chiaro, determinato da compiti e da
obblighi, sieda nell'Università della Valle d'Aosta, votato per di
più da Consiglieri regionali della Valle d'Aosta, può apparire una
situazione poco opportuna. Nessuno mette in discussione la grande
professionalità, che cosa ha scritto o non ha scritto, però è
chiaro che sono emersi dei fatti nuovi di una carica pubblica
precisa in una Università e in un Consiglio regionale della
Lombardia.
La maggioranza, proprio perché sono emersi questi fatti nuovi,
senza nessuna voglia di scontro ideologico e di intervenire su
altre scelte fatte in precedenza, vuole fare degli approfondimenti.
Confermo quindi che noi, come ha detto l'Assessore, su questa
mozione ci asterremo.
Presidente -
Non ci sono altre richieste di intervento.
Metto in votazione la mozione presentata dalla Consigliera Pulz. La
votazione è aperta. La votazione è chiusa.
Esito della votazione:
Presenti: 33
Votanti           
: 12
Favorevoli: 3
Contrari: 9
Astenuti: 21 (Baccega, Bertschy, Bianchi, Borrello, Certan,
Chatrian, Daudry, Farcoz, Fosson, Marquis, Morelli, Mossa, Nasso,
Nogara, Restano, Rini, Rollandin, Russo, Sorbara, Testolin,
Vesan)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK