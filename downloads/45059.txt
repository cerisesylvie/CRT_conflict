Consiglio Regionale della Valle d'Aosta - Oggetto del Consiglio n. 1880 del 6 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1880 del 6 ottobre 2022 - Resoconto
OGGETTO N. 1880/XVI - Interpellanza: "Intendimenti in merito
al ruolo dei centri per l'impiego nella gestione del reddito di
cittadinanza".
Sammaritani (Presidente) -
Passiamo all'oggetto n. 35
all'ordine del giorno. Per l'esposizione, la parola al consigliere
Baccega.
Baccega (FI) -
Torniamo a parlare nuovamente di centri
per l'impiego, di reddito di cittadinanza. Nel febbraio 2021
avevamo affrontato questo tema dove avevo sottolineato che l'allora
ministro Di Maio, ministro ma ancora per poco, aveva considerato
questa misura una misura di reinserimento al lavoro che dura
diciotto mesi. Va ricordato comunque il dibattito che si è tenuto
sul reddito di cittadinanza e che ha sicuramente alimentato gran
parte della campagna elettorale che si è appena conclusa,
soprattutto quella nazionale, non tanto in Valle d'Aosta. Abbiamo
assistito a intere serate nei quali i dibattiti ci hanno fatto
vedere il peggio di quanto questa misura possa aver dato da una
parte, dall'altra anche che comunque è servita a sostenere chi
realmente era in difficoltà.
Ora, al Governo nazionale ci sono forze politiche che hanno
sempre sostenuto in campagna elettorale che va cambiato e non
cancellato e, se cancellato, va sostituito con un'adeguata misura a
favore di chi non può lavorare per motivi d'età, per problemi di
salute, per problemi di disabilità, per problemi di esclusione
sociale e va rivisto soprattutto nella parte che riguarda il
reinserimento al lavoro e nella reintegrazione nel mondo del
lavoro. Ci chiediamo quindi: ma lavoro c'è o non c'è? Il lavoro
c'è, e soprattutto in una Regione come la Valle d'Aosta, che è a
vocazione turistica lo si trova anche per periodi limitati, quindi
le stagionalità: ecco spiegato il fenomeno per cui molti percettori
di reddito di cittadinanza non accettano contratti a tempo
determinato per paura di perdere il reddito di cittadinanza e sono
disponibili a lavorare solo in nero. Abbiamo avuto quest'estate
episodi eclatanti da questo punto di vista. Forse sarà necessario
trovare una formula differente che preveda magari l'integrazione
tra i due redditi, tra un reddito parziale stagionale e il reddito
di cittadinanza, ma in questa direzione credo che al Ministero, con
i nuovi Ministri, si potrà lavorare in questo senso. Per capire
meglio anche in Valle d'Aosta che cosa succede, abbiamo presentato
a luglio un'interrogazione con risposta scritta, che chiedeva
quanti cittadini hanno beneficiato negli ultimi diciotto mesi del
reddito di cittadinanza e qual è la retribuzione media che è stata
percepita. La risposta che è arrivata è 461 euro nel 2021, 481 euro
mediamente nel 2022.
"Quanti
navigator
sono ancora operativi in Valle
d'Aosta", la risposta è stata al 31 dicembre 2021 sei navigator
hanno cessato la loro operatività.
"Quanti percettori di reddito negli ultimi diciotto mesi hanno
partecipato a corsi di politiche attive del lavoro, quanti sono
stati avviati al lavoro e se l'organizzazione dei centri per
l'impiego è risultata efficace rispetto agli obiettivi previsti":
come ho detto, la risposta è pervenuta puntuale, ringrazio
sicuramente l'assessore Bertschy e la risposta parlava soprattutto
di un'importante riorganizzazione prevista dalla legge n. 26/2019,
appunto quella istitutiva del reddito di cittadinanza. Dei centri
per l'impiego ci interessa sapere com'è articolata questa
riorganizzazione, quanto nuovo personale sia assunto e per quale
motivo non sono state intercettate le tante e tante richieste di
personale dell'estate appena passata, quindi quale ruolo hanno
avuto i centri dell'impiego per soddisfare le esigenze del mercato
del lavoro in Valle d'Aosta in periodi che sono periodi stagionali.
Per questo noi gradiremmo sapere se i 524 soggetti che hanno avuto
contratti di lavoro successivi alla presentazione delle domande di
reddito di cittadinanza hanno usufruito di contratti a tempo
determinato di lunga durata o stagionali oppure quanti contratti a
tempo indeterminato sono stati siglati. Quanti degli 822
beneficiari rientrano nelle fasce d'età, perché è importante anche
capire quali sono le fasce di età che intervengono con questa
misura, le tre fasce che abbiamo individuato: 18-35 anni, 36-45
anni e over 46. Quale ruolo hanno avuto i centri per l'impiego -
l'ho appena detto - considerata l'importanza e la riorganizzazione
palesata e gli intendimenti per il futuro.
Presidente -
Interviene per la risposta l'assessore
Bertschy.
Bertschy (AV-VdA Unie) -
Apro e chiudo una parentesi
rispetto alla replica del collega Marquis sull'attività dei
tirocini extracurriculari, pur condividendo l'importanza dello
strumento, mi preme anche sottolineare che non è esattamente lo
strumento per l'inserimento lavorativo il tirocinio
extracurriculare e posso garantire che c'è un grandissimo dibattito
in corso tra Assessori e Ministero sulla riorganizzazione del
tirocinio proprio perché non si configuri esattamente come l'unico
strumento per, dall'altra parte invece mi fa piacere confrontarci
su questi temi perché di politiche attive e di lavoro dobbiamo
continuare a dibattere per cercare di avere la migliore risposta al
sistema a chi cerca lavoro e a chi cerca i lavoratori.
Rispetto al reddito di cittadinanza, credo che sarà oggetto di
una bella discussione politica a livello nazionale appena si
formerà il Governo e appena riinizierà l'attività politica, perché
tra chi lo vuole cancellare e chi lo vuole mantenere speriamo che
si trovi una via di mezzo per migliorarlo e renderlo più efficace,
ma che questo strumento abbia bisogno di una bella revisione per
essere utile a tutti credo sia dato di fatto. Anche il dato di
certi movimenti politici rispetto a queste ultime elezioni nelle
varie parti del nostro territorio la dice lunga su che tipo di
approccio e anche su che tipo di attenzione c'è da parte della
popolazione rispetto a questo strumento. Questo è uno strumento di
politica attiva che deve dare risposte a chi il lavoro lo ha perso,
a chi il lavoro non ce l'ha, a chi ha bisogno di un sostegno e di
un aiuto perché in una comunità solidale non bisogna abbandonare
nessuno, ma non deve dimenticarsi che la cosa più importante è
quella di dare operatività attraverso anche il reddito di
cittadinanza alle politiche che devono far rientrare le persone che
possono farlo al più presto nel mercato del lavoro, perché di
questo c'è bisogno per vivere, per la dignità delle persone e io
credo e spero che questa sia la volontà da parte di tutti perché,
ripeto, il lavoro è dignità ed è rispetto della persona. Noi stiamo
cercando di lavorare con questo tipo di attenzione ai centri
dell'impiego, sapendo bene che il nostro mercato del lavoro è
differente da quello di altri territori, uguale a quello di altri
territori montani come il nostro, dove la caratterizzazione di
alcune professioni a livello di stagionalità è molto più forte che
in altri modelli economici produttivi.
Per venire alle domande che rispondono all'interrogazione
scritta e quindi completano l'attività ispettiva che era iniziata
sul reddito di cittadinanza, "se i 524 soggetti che hanno avuto
contratti di lavoro successivi alla presentazione delle domande del
reddito di cittadinanza hanno usufruito di contratti a tempo
determinato di lunga durata o stagionali oppure quanti contratti a
tempo indeterminato sono stati siglati". Come nota a commento
dell'interrogazione, dico solo che i dati sul reddito sono sempre
in progress
, nel senso che ovviamente non sono dati fissi,
cambiano di mese in mese perché poi, per fortuna, qualcuno trova
lavoro, ne rientrano altri, quindi la fotografia è a quei dati che
le abbiamo dato. Il numero di contratti di lavoro registrati a
carico dei percettori del reddito di cittadinanza è pari a 4.094,
di cui 3.769 a tempo determinato e 325 a tempo indeterminato, una
media di circa quasi 8 contratti a persona, che vuol dire che
questo è il sistema, il SIL, che registra ogni contratto di lavoro.
Ci possono essere tanti contratti per una persona, se si tratta,
per esempio, della tipologia di contratto a chiamata, ogni volta
che uno fa una prestazione, il sistema lo registra, quindi quello è
il dato.
Domanda n. 2: "quanti degli 822 beneficiari rientrano nella
seguente fascia d'età 18-35, 36-45 e
ove
r 46". Tra i 18 e i
25 anni ci sono 279 persone, 36-45 anni 186 persone, over 46 357
persone.
"Quale ruolo hanno avuto i centri per l'impiego considerata
l'importante riorganizzazione palesata e gli intendimenti futuri in
merito", la riorganizzazione dei centri per l'impiego ha permesso
di rispettare, dal punto di vista strettamente quantitativo, tutti
gli obblighi posti dalla normativa in termini di convocazione,
presa in carico da parte dei
Case Manager
dei soggetti
tenuti alla stipula del patto per il lavoro e avvio delle stesse
politiche attive. In tal senso i dati forniti al mese di giugno
dalla cabina di regia nazionale evidenziano come sul piano
nazionale solo quattro Regioni superano il 70 percento delle prese
in carico rispetto alle domande notificate, una di queste è la
Valle d'Aosta, quindi questo è un aspetto positivo e dobbiamo
continuare a lavorare con quest'attenzione. Non solo, dal punto di
vista più qualitativo si segnala che la presa in carico dei
lavoratori da parte dei Case Manager, talvolta in sinergia con il
servizio sociale, ha permesso la costruzione di progetti
professionali effettivamente calati sulle esigenze dei singoli
individui, non ritenendo possibile un rimedio generalistico alla
povertà o alla disoccupazione. Si consideri che nella maggioranza
dei casi i beneficiari del reddito di cittadinanza sono persone con
bassa scolarizzazione e il cui percorso professionale è connotato
da mansioni non qualificate, esperienze risalenti nel tempo o
sporadiche e con competenze che bisognerà ovviamente aggiornare e
cercare di ritornare a renderli utili alle richieste che il mercato
del lavoro oggi fa.
L'obiettivo perseguito dai servizi, oltre all'accompagnamento al
lavoro, è quello di rendere quest'ultimo effettivo ed efficace,
cioè mediante il rafforzamento delle competenze dei singoli
lavoratori, avviando percorsi formativi di qualificazione o
riqualificazione. In un'ottica di continuità rispetto al lavoro
svolto sino a questo momento, i centri per l'impiego sono
attualmente tenuti nell'ambito del programma nazionale Gol e del
quale i percettori del reddito di cittadinanza sono
target
primario, alla profilazione e all'invio dell'utenza iniziative di
politica attiva, siano esse in termini di riqualificazione,
qualificazione, orientamento e inclusione sociale.
Per completare la risposta, visto che l'ha sottolineato e
condivido, noi dobbiamo fare anche attenzione di costruire un
sistema modello del lavoro leale da parte delle imprese, leale da
parte dei lavoratori, il che vuol dire che se c'è bisogno di
lavoratori, i lavoratori vanno assunti, pagati e stipendiati nella
maniera giusta e non vanno scelte strade come quelle che ha
indicato lei, il lavoro magari non formalizzato, non
contrattualizzato, che fa danni sia alle imprese, che invece le
cose le fanno seriamente, sia ai lavoratori che cercano un lavoro
serio. È per questo che negli appuntamenti per il lavoro a fine
anno promuoveremo un confronto sul tema del lavoro nero, nel senso
che dobbiamo essere chiari sul fatto che un lavoro di qualità, e
l'alleanza per il lavoro questo lo sottolineerà in maniera
importante, lo si propone e lo si sostiene tutti insieme cercando
di creare le migliori condizioni perché chi fa seriamente la sua
attività di impresa e chi fa seriamente la sua attività
professionale possa trovare un modello che dia la giusta
risposta.
Presidente -
Replica il consigliere Baccega.
Baccega (FI) -
Io sono sicuramente soddisfatto della sua
risposta ed è una risposta che va a completare tutti i dati che
servono a far capire che questa misura va modificata, va cambiata
in senso assoluto. Le dico con certezza che tutti i
big
nazionali che sono venuti a trovarci in Valle d'Aosta per sostenere
l'alleanza del Centro-Destra, non hanno mai parlato di cancellare
il reddito di cittadinanza ma certamente di modificarlo. L'auspicio
è che vada modificato, da una parte, per i lavoratori, dall'altra
parte soprattutto per le imprese. Io le porto un esempio:
quest'estate passeggiando in Val Ferret mi sono avvicinato a un
ristorante-albergo, dove mi viene detto: "no, non tengo più il
ristorante aperto perché purtroppo non trovo il personale, mi sono
dovuto adattare a fare bed & breakfast". Quest'estate non sono
andato in vacanza ma ho girato la nostra regione in lungo e in
largo, di cartelli "cercasi personale", "cercasi commessa",
"cercasi cuoco", "cercasi cameriere" ne abbiamo trovati a decine,
quindi non è pensabile che si possa andare avanti così. Questa
misura, così com'è stata progettata e articolata, non funziona, non
va bene, è una misura che purtroppo fa stare a casa persone tra i
18 e i 45 anni, sono 465 in Valle d'Aosta, sono tanti. Credo quindi
sia necessario fare una riflessione, la faranno ovviamente a
livello governativo con il nuovo Governo con l'auspicio che trovino
l'equilibrio per dare le risposte giuste a chi ne ha bisogno e che
invitino i fannulloni fortemente ad andare a lavorare.
Presidente -
Ha chiesto la parola il consigliere
Marguerettaz.
Marguerettaz (UV) -
Chiedo una breve sospensione per la
riunione di maggioranza.
Presidente -
La seduta è sospesa.
La seduta è sospesa dalle ore 15:58 alle ore 16:26.
Sammaritani (Presidente) -
Riprendiamo i lavori d'aula.
Ha chiesto la parola il consigliere Marguerettaz.
Marguerettaz (UV) -
Semplicemente per dare una
spiegazione rispetto all'interruzione: abbiamo voluto fare un po'
il punto sull'organizzazione dei lavori e sulle future mozioni,
quindi possiamo proseguire.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK