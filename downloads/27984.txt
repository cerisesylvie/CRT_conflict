Consiglio Regionale della Valle d'Aosta - Oggetto del Consiglio n. 266 del 14 novembre 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 266 del 14 novembre 1970 - Resoconto
OGGETTO N. 266/70 - Ritardo nel pagamento dei libri di testo
forniti agli alunni delle scuole elementari per l'anno scolastico
1969/1970. (Interrogazione)
Lustrissy (D.P.)
- Qua vorrei chiarire qual è il
problema. Alla fornitura dei libri di testo agli alunni delle
scuole elementari della Regione si provvede con fondi a carico del
bilancio dello Stato. Il procedimento per la fornitura gratuita dei
libri, già abbastanza di per sé macchinoso, richiede dei
particolari accorgimenti per quanto riguarda il controllo di tutte
le giustificazioni in quanto ai pagamenti provvede il
Provveditorato agli Studi di Torino. Tali controlli implicano la
collezione delle varie parti delle cedole dai librai presso la
Direzione didattica, il controllo da parte degli uffici
dell'Assessorato alla Pubblica Istruzione, che la fattura contenga
tutti i requisiti richiesti nelle norme di contabilità generale
dello Stato, e una corrispondenza tra le somme elencate in fatture
e le relative pezze giustificative.
Per la fornitura dei libri in lingua francese, essendo in buona
parte gli stessi importati direttamente dalla Francia, per
beneficiare dell'esenzione doganale concessa all'Amministrazione
regionale della Valle d'Aosta, è necessario predisporre un elenco
prezzi in lire italiane conteggiando per ogni singolo testo il
prezzo da valuta estera a valuta italiana scontando i benefici
doganali.
Si tenga presente che il cambio librario varia secondo la valuta
estera.
Per l'anno scolastico 1969/1970, le fatture cedole relative alla
fornitura dei libri in lingua italiana sono state trasmesse
dall'Assessorato alla Pubblica Istruzione tra il 14 novembre e il
10 dicembre dell'anno 1969. L'elenco dei prezzi dei libri in lingua
francese è stato restituito dal Capogruppo librai di Aosta il 15
dicembre 1969 e successivamente inviato a tutti i librai il 20
gennaio 1970.
Il tempo intercorrente tra le due date è stato necessario per
effettuare tutti i conteggi relativi ai 254 tipi diversi di libri,
per cui la compilazione dell'elenco in ogni sua voce è stata
abbastanza complicata.
Le fatture e le cedole per la fornitura dei libri in lingua
francese sono state trasmesse dai librai tramite le Direzioni
didattiche dall'Assessorato alla Pubblica Istruzione tra il 30
gennaio e il 3 aprile 1970.
Il successivo 30 aprile tutte le fatture e cedole sono state
consegnate, debitamente corrette e revisionate, al Provveditore
agli Studi di Torino per la liquidazione.
Tale operazione è stata effettuata soltanto nel corrente mese di
novembre, in quanto, trattandosi di fondo di competenza del
bilancio dello Stato per l'anno 1969, sono stati riaccreditati in
conto i resti con notevole ritardo.
Il disagio che deriva ai librai da tale procedura non è pertanto
imputabile all'Amministrazione regionale, in quanto non si tratta
di liquidazione di sua competenza e l'Assessorato alla Pubblica
Istruzione in ripetute occasioni, ha sollecitato sia il
Provveditore agli Studi di Torino, sia il Ministero della Pubblica
Istruzione affinché si provvedesse con sollecitudine a soddisfare i
crediti dei librai.
Per l'anno in corso l'Assessorato alla Pubblica Istruzione
cercherà di trasmettere al Provveditore agli Studi di Torino le
fatture nel minor tempo possibile; ma tale operazione è legata alla
sollecitudine con cui i librai provvederanno ad emettere le fatture
stesse.
L'Assessorato alla Pubblica Istruzione inoltre ha inviato al
Ministero, recentemente, una proposta per accelerare i tempi di
liquidazione, chiedendo che i fondi necessari al pagamento delle
fatture vengano accreditati al Rettore del Convitto nazionale di
Aosta, che ha la possibilità di emettere ordinativi di pagamento
sui fondi di competenza dello Stato.
Si spera che tale proposta venga approvata nell'interesse sia
dei librai che dell'Amministrazione regionale, in quanto il sistema
fino ad oggi usato aggrava notevolmente il lavoro dell'ufficio e
non dà soddisfazione ad alcuno.
Pedrini (P.L.I.)
- Io prendo atto di quanto dice
l'Assessore. Evidentemente nel fare questa interrogazione io mi
sono informato presso i librai, presso alcuni amici librai, e caso
strano ho visto che, anzi poi tutti noi abbiamo ricevuto anche una
lettera, credo, dai librai stessi, quel gruppo di librai che io ho
interpellato mi hanno espresso tutti, indipendentemente l'uno
dall'altro, le stesse osservazioni.
Ora, mi pare che qua vi sia un solo fatto imputabile e se è
imputabile ai librai, bisognerebbe dirlo affinché si ritorca su di
essi quella che è la loro azione, ossia noi soltanto, io apprendo
adesso, soltanto nel mese di novembre, quindi soltanto pochi giorni
fa, abbiamo presentato al Provveditorato di Torino... no, non ho
afferrato bene allora, io voglio essere chiarito su questo; che
cosa abbiamo presentato nel mese di novembre al Provveditorato di
Torino?
Lustrissy (D.P.)
- Il Provveditorato degli Studi di
Torino ha provveduto a revisionare tutte le cedole presentate da
noi nel mese di aprile...
Pedrini (P.L.I.)
- ... di aprile, e allora il pagamento è
già stato effettuato?... va bene; quindi prendo atto di questo.
Ultima cosa, il prossimo anno c'è la promessa dell'Assessore, il
quale dice: noi vedremo, sempre che i librai mantengano la velocità
nel mandare le loro fatture, di mandare prima a Torino al
Provveditorato il conto consuntivo, insomma. È esatto questo?
Allora, anziché al mese di aprile, quando si pensa di poter
mandare, tenendo conto o facendo l'ipotesi che i librai siano tutti
velocissimi e che quindi mandino immediatamente le fatture, quando
si presuppone?
Lustrissy (D.P.)
- Il primo contingente è già partito
ieri, delle fatture già arrivate. Appena arrivano le fatture sono
subito controllate e inviate a Torino.
Pedrini (P.L.I.)
- ...praticamente, entro la fine
dell'anno, quelli che hanno mandato le fatture sono praticamente a
Torino... D'accordo, però io sono convinto che, come ha detto bene
l'Assessore, se l'Assessore stesso, senza tirare in ballo la
Giunta, questa volta vuole seguire da vicino questa pratica e
rompere un pochino i tubini a chi di dovere, io sono convinto che
se non lo vuole fare lui, lo faccia fare da qualche suo
funzionario, ma ci insegna ormai la prassi burocratica che se si
sta dietro ad una cosa si ottiene, e se no quella rimane
accantonata e chiuso.
Lustrissy (D.P.)
- Non ho portato la documentazione, ma
ci sono una serie di telegrammi a scadenza mensile sia
dell'Assessore alla Pubblica Istruzione sia del Presidente della
Giunta di sollecito sia al Provveditore di Torino, sia al Ministro
alla Pubblica Istruzione per competenza, perché c'è la tendenza
prima di accontentare quelli del Piemonte e dopo si pensa alla
Valle d'Aosta. Noi vogliamo che si rompa un po' questa abitudine e
reclamiamo sempre energicamente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK