Consiglio Regionale della Valle d'Aosta - Oggetto del Consiglio n. 1742 del 14 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1742 del 14 luglio 2022 - Resoconto
OGGETTO N. 1742/XVI - Interpellanza: "Progetto di
trasformazione della Casa di riposo J.B. Festaz in Ospedale di
comunità e sostenibilità finanziaria dello svolgimento delle
relative attività sanitarie".
Bertin (Presidente) -
Punto n. 54. Per l'illustrazione,
il consigliere Aggravi.
Aggravi (LEGA VDA) -
Andrò per punti sulle quattro
domande poste con quest'interpellanza, perché vorrei cercare di
esplicitare un po' meglio e dedicare qualche aspetto un poco più di
dettaglio rispetto a quello che viene chiesto.
La prima richiesta per cui interpelliamo l'Assessore competente
riguarda: "Quale sia lo stato della procedura di finanziamento del
progetto di trasformazione della casa di riposo J.B. Festaz in
Ospedale di comunità e quali ne siano le future tempistiche
procedurali di ottenimento".
Nella risposta all'interpellanza del 13 gennaio 2022, che era
già sulla materia del Festaz, l'Assessore sottolineava l'importanza
prima di tutto di trovare dei posti letto all'epoca, infatti ci
diceva - e cito - "A noi mancano posti letto, quindi è vero che
bisognerà fare delle valutazioni più precise sui costi ma penso che
si debba partire da un presupposto, se in questo momento - e in
futuro - noi vogliamo dare un servizio sanitario di questi posti,
ne abbiamo bisogno sicuramente, poi l'impatto economico ovviamente
va valutato in maniera più precisa".
Quest'interpellanza cerca di capire se queste valutazioni sono
state fatte, anche a fronte dell'emanazione e promulgazione della
delibera della Giunta regionale 596/2022 su cui poi tornerò.
Sempre nella risposta a quell'interpellanza, l'Assessore mi
confermava che - a fronte di un sopralluogo con la direzione del
Festaz, nonché con l'ingegnere Pallù, progettista incaricato dello
studio preliminare, e della manifestazione della volontà di
ospitare l'Ospedale di comunità al Festaz espressa dal suo
Presidente nel dicembre 2021, ovvero anche delle valutazioni
tecniche della relazione del progettista incaricato - i fondi
definiti da riparto ministeriale in euro 1.900.000 circa, erano
sufficienti per le attività funzionali alla trasformazione.
È ovvio che il Festaz è una struttura complessa, non parlo di
tutta la trasformazione, ma di creare un Ospedale di comunità
all'interno della casa di riposo.
Tale cifra, effettivamente, ce la troviamo nella delibera di
Giunta che ho citato, la 596, con cui è stato approvato il Piano
operativo regionale e le schede tecniche del Piano Nazionale di
Ripresa e Resilienza per la missione 6 della salute, suddivisa fra
le due annualità di riferimento, 400 mila euro sul 2022 e un
milione e mezzo e rotti sul 2023.
La domanda che pongo sorge dal fatto che nella delibera di
Giunta si confermano due aspetti fondamentali e importanti su cui
ovviamente si cerca di avere delle notizie, ovvero la
sottoscrizione di un accordo di programma tra la Regione e la USL e
l'azienda pubblica di servizi Festaz, e il fatto che il
finanziamento non arriverà al Festaz tramite la USL ma direttamente
all'azienda pubblica, il finanziamento di cui al PNRR, almeno c'è
scritto così nella delibera.
Questo ovviamente con tutte le responsabilità e le incombenze
del caso, spesso si parla di personale, di risorse, io dico anche
di liquidità di riferimento, perché non è che ovviamente le risorse
sono a pronta cassa.
Quindi capire qual è lo stato di questa procedura di
finanziamento.
Ovviamente quello che mi aspetto non è una mera rappresentazione
della delibera di Giunta che ho richiamato, ma qualcosa di più
complesso.
Vado poi alla seconda domanda: "Quale sia lo stato delle
interlocuzioni con la governance della casa di riposo in merito al
progetto di trasformazione, tenendo anche conto del ruolo della
USL".
Chiedo questo per capire cosa sia successo dopo il già citato
sopralluogo e le citate interlocuzioni, direi protocollari, al fine
di comprendere come si intende agire al fine di dare corso al
cosiddetto progetto di trasformazione.
A tal riguardo voglio precisare che con questa dicitura mi sono
anche chiesto se lo statuto sociale della casa di riposo
dell'azienda pubblica di servizi - a cui la legge regionale 34/2004
rimanda - è funzionale alla finalità gestore di un Ospedale di
comunità.
Al comma 1 dell'articolo 2 dello statuto, si dice che l'Azienda
persegue la promozione, la gestione di servizi alla persona e alle
famiglie attraverso attività socio-sanitarie e assistenziali ed
educative e successivamente si dice che "Ha per scopo di provvedere
al soddisfacimento dei bisogni della popolazione anziana, delle
persone disabili, che comunque si trovino in condizioni di disagio,
organizzando servizi specifici anche con valenza riabilitativa per
la promozione della salute della persona e la ricerca di una
migliore qualità di vita".
Se si va a vedere la definizione PNRR di un Ospedale di
comunità- e le cito pagina 226, così ci sono tutti i riferimenti
anche per chi ha orecchie al di fuori di quest'aula - l'Ospedale di
comunità è "una struttura sanitaria della rete territoriale a
ricovero breve e destinata a pazienti che necessitano d'interventi
sanitari a media, bassa intensità clinica e per degenze di breve
durata".
L'Ospedale di comunità, cito sempre uno dei passaggi di quella
pagina, potrà anche facilitare la transizione dei pazienti dalle
strutture ospedaliere per acuti al proprio domicilio, consentendo
alle famiglie di avere il tempo necessario per adeguare l'ambiente
domestico e renderlo più adatto alle esigenze di cura i
pazienti.
I due elementi su cui focalizzarsi sono l'attività socio
sanitaria assistenziale ed educativa, cito lo statuto, e il fatto
che sia una struttura sanitaria, cito il PNRR.
Magari sono state fatte le verifiche, magari va bene così, io mi
pongo la domanda perché non ho altri elementi oggi per capirlo.
La terza domanda è: "Quali siano, alla luce dell'attuale
quantificazione del contributo alla casa di riposo da parte della
Regione Autonoma, le valutazioni e/o stime formulate nell'ambito
della definizione dell'accordo di programma, ai fini della
sostenibilità, dello svolgimento delle attività future di Ospedale
di comunità".
È una situazione di non poco conto che riguarda anche lo stato
delle trattative dell'accordo di programma che, di fatto, è
basilare per capire le prospettive di continuità aziendale del
Festaz, ovvero la sostenibilità dell'operazione nel suo
complesso.
Richiamo la logica delle interpellanze che abbiamo già discusso
in Consiglio - il 22 aprile del 2021 e quelle di ottobre del 2021 -
riguardo alla congruità del contributo erogato dalla Rava al
Festaz; mi chiedo quali - se finalmente siano state fatte
-valutazioni sono state condotte con riferimento al mancato
introito derivante dalle attività di RSA e di UAP, ovvero dunque a
quanto ammonti il nuovo contributo che la Regione erogherà
direttamente, o indirettamente, con l'accordo di programma tramite
la USL, per la gestione dell'ospedale di comunità e chiedo anche se
i costi oggi stimati per la gestione delle già richiamate attività
di RSA e di UAP possono essere i medesimi di quelli che devono
essere previsti per la gestione di un Ospedale di comunità.
Se oggi, banalmente, noi guardiamo i numeri consuntivi e
soprattutto previsionali del Festaz, tolte, per quello che è il
livello di dettaglio, la convenzione USL per RSA e UAP, quindi
togliamo un milione e mezzo circa, ovviamente abbiamo un saldo
finale degli introiti della casa di riposo che è significativamente
abbassato, in quanto 5 milioni è il saldo medio dei suoi introiti,
tolto un milione e mezzo arriviamo sui 3 milioni e mezzo, 3 milioni
e 600.
I costi della produzione relativi alla gestione delle RSA e
dell'UAP, sempre dai dettagli del bilancio, sono un po' oltre il
milione.
Visti anche i discorsi fatti sulle risorse umane e le varie
vicissitudini di diminuzione, di riorganizzazione della pianta
organica del Festaz, si è tenuto conto di quelli che possono essere
i costi in termini di capitale umano e di capitale di funzionamento
negli anni successivi rispetto a questa gestione?
Ripeto, sono tutte domande che voglio mettere in fila per
cercare di avere una risposta.
In ultimo, all'epoca non avevo ancora avuto modo di leggere
l'assestamento, chiedevo, alla luce del contenuto della citata
delibera di Giunta, "Quali siano gli intendimenti del Governo
regionale in merito al finanziamento del secondo Ospedale di
comunità", che è quello di Verrès.
Leggendo il D.L. 73, ci sono stanziati 70 mila euro per
finanziare lo studio di fattibilità per la realizzazione di
quest'ospedale; sicuramente ci sono delle complessità diverse,
perché probabilmente lì si doveva partire da zero, però se io vado
a vedere le cifre che sino a oggi sono state spese dal lato del
Festaz, mi trovo un incarico di circa 11 mila euro a un ente terzo
per la predisposizione del piano di progetto, mi trovo varie
consulenze legali e supporti al RUP su 2.500 euro, qualcosa
all'ingegnere che ha studiato le modifiche, mi chiedo dove stanno
le due differenze, ma non perché bisogna capire perché uno costa di
più dell'altro, o meglio, vorrei capire quali sono le valutazioni
fatte da un lato e dall'altro, ma probabilmente in assestamento
avremo modo di capirlo meglio per Verrès, mi piacerebbe capire oggi
al Festaz che cosa succede.
Presidente -
Risponde l'assessore Barmasse.
Barmasse (UV) -
Consigliere, lei mi ha fatto giustamente
tante domande molto specifiche, se dimentico qualcosa, se riesco a
darle una risposta gliela do.
La prima domanda: "Quale sia lo stato della procedura di
finanziamento del progetto di trasformazione della casa di riposo
in Ospedale di comunità e quali siano le future tempistiche
procedurali di ottenimento"; direi che il termine "Trasformazione"
è fuorviante in quanto il nuovo Ospedale di comunità, che verrà
realizzato all'interno dell'Azienda G.B. Festaz, non vede la
trasformazione né dell'intera azienda né da parte di questa
dedicata a casa di riposo, bensì di riutilizzo dell'ala del
complesso a oggi occupata dal servizio RSA UAP svolto in
convenzione con la USL, che cesserà con il previsto trasferimento
dello stesso nel corso del prossimo anno presso la struttura di
Variney, quindi impegnando solo il 20 percento della capienza
complessiva che l'intera struttura G.B. Festaz ha per i suoi
ospiti.
Le tempistiche del cronoprogramma al momento non sono ancora
definite e saranno rese disponibili con l'avanzamento delle fasi
progettuali.
L'unico termine fissato dalle direttive ministeriali è marzo
2026 come limite massimo di ultimazione.
Riguardo al fatto che il G.B. Festaz possa fare un Ospedale di
comunità, mi sembra che una domanda fosse questa... prima di
affidare i lavori al G.B. Festaz, prima di poter utilizzare il
finanziamento del PNRR, ci sono stati plurimi rapporti con il
Ministero, con l'AGENAS, proprio per essere certi che la struttura
potesse usufruire di questo finanziamento per la costituzione e la
trasformazione di una parte del G.B. Festaz in Ospedale di
comunità. Quindi, questa è una cosa della quale ovviamente ci siamo
premurati ed è stata anche oggetto di plurimi incontri e riunioni a
cui ho partecipato anche io, proprio per essere certo di questa
possibile attribuzione di questi fondi del PNRR con questa finalità
su un'azienda come quella del G.B. Festaz.
"Quale sia lo stato dell'interlocuzione con la governance della
casa di riposo G.B. Festaz in merito al progetto di trasformazione
della stessa in Ospedale di comunità, tenendo conto anche del ruolo
dell'Azienda USL": l'Amministrazione regionale svolge un ruolo di
referente nei confronti dell'Amministrazione centrale e di
coordinatore del progetto, quindi, giustamente, come aveva
ricordato lei, i fondi vanno direttamente al G.B. Festaz.
La governance dell'azienda del G.B. Festaz, recentemente
strutturatasi al suo interno secondo criteri di efficienza, si è
dichiarata disponibile a collaborare con l'Amministrazione per il
conseguimento di target e milestones necessari per l'avanzamento e
il finanziamento del progetto.
Si ricorda anche che l'azienda G.B. Festaz riveste il ruolo di
soggetto attuatore.
L'azienda USL, pur non essendo coinvolta direttamente, avrà un
ruolo d'indirizzo per quanto riguarda gli aspetti tecnici.
Poi mi chiedeva "Quali siano, alla luce dell'attuale
quantificazione del contributo concesso alla casa di riposo da
parte della Regione autonoma, le valutazioni o stime formulate
nell'ambito della definizione dell'accordo di programma ai fini
della sostenibilità dello svolgimento dell'attività futura e
dell'Ospedale di comunità", l'accordo di programma, già approvato
con DGR 767 in data 4 luglio 2022, è in fase di sottoscrizione, in
questi giorni verrà sottoscritto, e riporta il contributo lordo
totale erogabile dal Governo centrale, pari a circa 1.900.000
euro.
Non si dispone al momento di stime più dettagliate né in
riferimento alla realizzazione, né tanto meno in relazione allo
svolgimento delle attività future.
Si ricorda che la gestione dell'attività è esclusa ovviamente
dal finanziamento del PNRR.
La struttura competente dell'Assessorato definirà gli aspetti e
i costi gestionali in accordo con il G.B. Festaz e l'Azienda USL
prima della fine dei lavori.
Teniamo conto che più o meno i costi potrebbero essere
sovrapponibili a quelli dell'attuale gestione delle RSA,
probabilmente inferiori, e che c'è una esigenza da parte dell'area
territoriale di aumentare eventualmente i posti di UAP; questo
dovrebbe, in linea di massima, andare a compensare comunque i costi
e gli introiti del G.B. Festaz, questo per mantenere in equilibrio
una sostenibilità di tipo finanziario.
La domanda 4: "Alla luce del contenuto già citato della DGR,
quali siano gli intendimenti del Governo regionale in merito al
finanziamento e alla realizzazione del secondo Ospedale di comunità
previsto dall'esaminando Piano per la Salute e il Benessere
sociale", quindi una specifica previsione, contenuta nel Piano
della salute la cui proposta di approvazione al Consiglio regionale
è stata deliberata dalla Giunta regionale in data 11 aprile 2022,
dispone che ognuno dei due distretti previsti - oltre a sviluppare
relazioni privilegiate con il presidio ospedaliero regionale per le
cure residenziali acute - si doti di un Ospedale di comunità,
struttura residenziale di cure intermedie.
Pertanto, a completamento degli interventi già previsti dal
Piano Nazionale di Ripresa e Resilienza per il rafforzamento delle
sue strutture, in particolar modo la costruzione di un Ospedale di
comunità presso i locali della sopracitata azienda pubblica G.B.
Festaz, si intende costruire il secondo ospedale di comunità nel
territorio del Comune di Verrès.
Tale volontà è stata, inoltre, espressa dalla Giunta regionale
con la delibera che ha già ricordato anche lei, la 241 del 7 marzo
2022, che approva, al punto 2 del deliberato relativamente alla
linea d'investimento MSEC1 del Piano Nazionale di Ripresa e
Resilienza, il rafforzamento dell'assistenza sanitaria intermedia e
delle sue strutture, ospedali di comunità e la verifica di
fattibilità di un secondo Ospedale di comunità per la Valle
d'Aosta, situato nel Comune di Verrès, per il quale verrà
sottoscritto un apposito accordo di programma.
Con riferimento all'UDC di Verrès è prevista la redazione di uno
studio di fattibilità, documento necessario per definire i
contenuti del futuro accordo di programma, nonché per acquisire una
stima preliminare dei costi per finanziare la realizzazione
dell'opera, nel rispetto di quanto prescritto dalla missione 6 del
PNRR.
A tal fine, facendo seguito alle citate delibere, la legge di
assestamento di bilancio in corso di approvazione, autorizza, o
autorizzerà, speriamo per l'anno 2022, la spesa di euro 70 mila
finalizzata a conferire un incarico professionale per la redazione
di uno studio di fattibilità.
Presidente -
Per la replica il consigliere Aggravi.
Aggravi (LEGA VDA) -
Vede, Assessore, quando si parlava
del trasferimento della RSA e UAP a Variney, qualcuno diceva: "No,
ma è fuorviante dire così", poi alla fine si è fatta la scelta di
trasferire tutto. Chissà come mai. Poi è arrivato il Covid e le
cose si sono complicate.
Io mi aspettavo che si dicesse "É fuorviante" perché c'è stato
un can-can anche da parte di alcuni giornalisti, perché
probabilmente qualcuno parla un po' troppo al di fuori delle
deputate sedi, e non parlo dell'Assessorato né di noi, ma forse di
altre governance che dovrebbero occuparsi più delle attività per
cui sono state nominate e quindi io, giustamente, sulla seconda
domanda le ho specificato la differenza tra lo statuto e il
PNRR.
Lei mi ha giustamente detto che sono state fatte le verifiche
con AGENAS e lei era anche presente; mi fido, prendo atto e vedremo
poi successivamente come andranno le cose.
Per quello che riguarda invece i numeri - mi perdoni se insisto
- va bene, il milione e 900, l'abbiamo appurato, è inserito in
delibera e serve per quello che riguarda la strutturazione, sul
resto, sulla gestione, sulla parte gestionale, verranno fatte le
valutazioni.
Io non capisco perché le stime non si possono fare prima di fare
gli interventi, ma non perché non si devono fare gli interventi,
perché bisogna capire dove si va a parare.
Lei è medico e penso che prima di fare quello che fa,
giustamente fa fare degli esami, fa fare delle radiografie e si fa
delle valutazioni; come chiunque, ovviamente, lei si deve
preparare.
Io su questo sono stupito ma, ripeto, non ce l'ho con lei, sto
parlando di chi sta sotto, parallelamente a lei, che queste domande
probabilmente se le pone o non se le pone e quindi io dico: prima
di fare determinate scelte, bisogna anche capire dove si va a
pagare e quanto costa, perché sennò ci ritroveremo di nuovo a
cercare di tappare i buchi o di risolvere il problema.
Quando, giustamente, lei mi dice che, se ho capito bene, forse
si potrà valutare l'integrazione di posti UAP che contribuiranno a
integrare gli introiti destinati al Festaz, vede che questa è una
di quelle pulci che chi fa i conti ovviamente si pone. Ripeto, sono
i numeri che parlano... poi venirmi a dire che la gestione di un
Ospedale di comunità che a volte viene esaltato, a volte si dice:
"No, ma è una gestione simile ad una RSA, a un UAP"... quindi mi si
deve spiegare se la RSA e l'UAP sono l'Ospedale di comunità o
viceversa, perché io inizio ad avere dei dubbi rispetto a quello
che leggo. Spero che i dubbi vengano anche a lei rispetto a quello
che le scrivono.
In ultimo, ripeto, vedremo come andrà a finire, vedremo che ne
sarà anche del discorso di Verrès: se ho capito bene alla fine ci
sono delle risorse per lo studio di fattibilità, sul finanziamento
per la realizzazione; penso che prenderemo dei soldi dal bilancio
e, quando si capirà quanto spendere, questa volta spero che lo
studio di fattibilità tenga anche conto poi della gestione, perché
è facile fare le stime sulle strutture, ma poi dopo le strutture
costano e penso che lei abbia dei grossi grattacapi su quanto costa
la principale voce del bilancio regionale.
L'unica cosa sulla quale rimango abbastanza perplesso è questo
discorso relativo allo statuto che oggi ha il Festaz, alla
definizione che il PNRR dà di Ospedale di comunità e soprattutto su
quello che viene liquidato come "Va beh, più o meno la RSA e l'UAP
sono dei costi, è un'attività che può essere sostanzialmente
quantificata sulle stesse cifre che servono per gli Ospedali di
comunità".
Allora mi chiedo chi ha scritto il PNRR e chi ha fatto questi
modelli ha cambiato nome ma, alla fine, i conti non tornano, i
numeri non tornano.
Vedremo che cosa succederà nel prosieguo, monitoreremo,
valuteremo e sicuramente questa non è l'ultima iniziativa che
faccio sul Festaz.
OGGETTO N. 1743/XVI: Interpellanza: "Evidenza di una sezione
dedicata al terzo settore nel sito ufficiale della
Regione".
Bertin (Presidente) -
Punto n. 55. Per l'illustrazione,
il consigliere Segretario Distort.
Distort (LEGA VDA) -
Per inciso, a livello umano, mi
rivolgo a lei, Assessore alla sanità, che risponderà e dopo questo
tour de force di risposte, le dico come direbbero i latini,
substine,
resista, perché sta per arrivare alla conclusione
della parte dedicata a lei.
Allora in questa parte finale, cercando di poter arrivare a
dulcis in fundo
, parliamo di un tema che è estremamente caro
e che caratterizza fortemente il disegno della nostra civiltà
millenaria, tra l'altro di millenaria cultura cristiana, che ha
sviluppato questa tendenza allo slancio verso il terzo settore,
questa tendenza e questa disponibilità, questa spinta spontanea,
che tra l'altro ci invidiano i paesi anglosassoni, i paesi del Nord
Europa che tendenzialmente, quando si tratta di fare gli snob e i
radical chic, si indicano come paesi esempi di civiltà.
In questo caso noi l'esempio di civiltà lo facciamo noi, lo
svolgiamo noi, e noi siamo in grado di esportarlo, proprio grazie a
questa secolare, se non millenaria tendenza che caratterizza la
nostra società.
Allora immaginiamo di essere un soggetto che opera nel terzo
settore e che particolarmente zelante, come d'altronde deve essere
la caratteristica di chi opera nel terzo settore, voglia
approfondire, voglia indagare, voglia tutte le possibilità
disponibili per dare il miglior servizio di sé a vantaggio della
comunità, come d'altronde è l'attività del terzo settore, e lo
faccia personalmente, lo faccia come associazione. Allora visiti il
sito della Regione.
Io sono partito proprio da quest'analisi, da questa navigazione
all'interno del sito della Regione e le posso assicurare che
scorrendo i canali tematici, andando nei sottomenu, io le dico che
o non sono in grado di navigare all'interno di questo sito, oppure
percepisco comunque una poca evidenza del canale relativo al terzo
settore.
Quindi finisce che o evito, rinuncio a continuare alla
navigazione nel sito della Regione, che tra l'altro dovrebbe essere
proprio la struttura per eccellenza che va a veicolare le
informazioni e vado poi a percorrere altre strade, utilizzare altri
strumenti.
È triste dover constatare questo fatto, perché la possibilità di
veicolare, come dicevo, questi slanci che costituiscono un'ossatura
portante del nostro modo di essere, del nostro modo di essere
civiltà, la struttura portante della nostra comunità, noi non
dimentichiamo sicuramente che durante il periodo della pandemia il
terzo settore è riuscito a dare tantissimo contributo, l'ha dato in
maniera esemplare ma, ovviamente, non si è mai risparmiato
storicamente, risultando una sorta di alleato principale della
pubblica amministrazione a costo estremamente basso per la pubblica
amministrazione.
Allora ecco che quest'interpellanza vuole essere un richiamo a
poter osservare, approfondire la strutturazione del sito della
Regione in maniera che possa esserci una maggiore evidenza di una
sezione dedicata espressamente al terzo settore, in modo tale che
queste energie che vengono dall'esterno e di cui beneficia tutta la
nostra società, la nostra comunità, possano essere veicolate al
massimo e possano essere addirittura quasi pubblicizzate, perché in
tanti casi, se si percorre la storia con la quale le singole
persone si sono trovate all'interno d'iniziative di terzo settore,
sono storie che hanno un legame con la conoscenza di un fatto, di
un evento, di un'esperienza, di persone che le hanno condotte in
quella direzione, quindi in questa situazione la rivoluzione di
digitalizzazione, quindi l'approfondimento di digitalizzazione che
viene raccomandato in tanti ambiti, a mio parere sarebbe
assolutamente opportuno che avesse un occhio di riguardo proprio in
questa linea di andare a strutturare e a migliorare la struttura
del sito in maniera tale che questa maggior evidenza possa essere
di aiuto a chi vuole svolgere, chi già svolge e vuole dare
ulteriormente il meglio di sé ma anche per dare una sorta di
pubblicità perché, in definitiva, gli elementi virtuosi si scoprono
cammin facendo, noi nasciamo sicuramente con una sorta di tabula
rasa, poi si costruisce la storia della persona attraverso tutta
una serie di apporti educativi ma anche l'analisi, anche la
navigazione all'interno del sito della Regione potrebbe, attraverso
l'evidenza di certi elementi importanti tra i canali tematici,
ulteriormente svolgere un ruolo di pubblicizzazione, comunque una
sorta di sollecitazione occulta per spingere ulteriormente nuovi
casi ad approfondire questo settore e a percorrere questo
ambito.
In questo spirito che rappresenta il DNA della nostra identità,
della nostra comunità, della nostra società, come ho detto, e che
tra l'altro rappresenta la battaglia che noi, come gruppo e come
forza politica, insieme ad altre forze politiche, portiamo avanti
nella difesa e nella tutela di queste eccellenze che raccontano e
descrivono una società che ha tanto da insegnare e tanto da dare,
esprimo i quesiti di quest'interpellanza.
Primo: "Per quale motivo la strutturazione del sito ufficiale
della Regione non propone una corretta evidenza di una sezione
dedicata al terzo settore e quali siano le intenzioni in merito a
un'eventuale revisione della struttura del sito in modo da superare
tale mancanza di evidenza" - il fatto conoscitivo storico di come
mai non è poi così rilevante ma molto più rilevante - e "Quali sono
le intenzioni in merito all'approfondimento, alla modifica, al
miglioramento della struttura del sito".
Sicuramente questo è conseguente a quale visione occupa
all'interno dei propri programmi la promozione delle politiche
sociali, attraverso una disciplina regionale in materia e
attraverso la facilitazione informativa e comunicativa per gli
operatori del terzo settore. Ascolto la risposta.
Presidente -
Per la risposta l'assessore Barmasse.
Barmasse (UV) -
Grazie, consigliere Distort, sia per
l'iniziativa, sia per il supporto e il sostegno alle numerose
iniziative.
La ringrazio veramente perché quest'iniziativa sul tema del
terzo settore, sulla mancanza a oggi di una sezione del sito,
sull'importanza del terzo settore, del volontariato, su questo non
si discute, questa è una grossa risorsa per la nostra Regione.
In effetti, oggi una sezione del sito regionale dedicata agli
enti del terzo settore manca.
Gli uffici stanno lavorando ai contenuti da inserire nel sito,
in particolare per quanto riguarda i procedimenti di iscrizione nel
RUNTS, un acronimo abbastanza brutto, ma vuol dire Registro unico
nazionale del terzo settore, di cui all'articolo 45 del Codice del
terzo settore.
Come è noto dopo diversi rinvii, l'operatività del Registro
unico è partita il 23 novembre 2021.
Con la DGR n. 121 del 7 febbraio scorso la Giunta regionale ha
istituito presso il Dipartimento politiche sociali l'ufficio
regionale del RUNTS, con la previsione anche di una dotazione
organica in aggiunta all'unica dipendente part-time che c'era fino
adesso dedicata.
Il personale previsto è stato al momento assunto solo in parte a
partire dal 16 maggio scorso, ma mancano ancora diverse figure
professionali.
In questo periodo pertanto, per poter rispettare le ravvicinate
scadenze previste, il personale è stato totalmente assorbito dalle
incombenze riguardanti la trasmigrazione di tutte le organizzazioni
di volontariato e di tutte le associazioni di promozione sociale
iscritte nel vecchio registro regionale delle ODV e APS nel nuovo
registro nazionale.
Tale attività non costituisce una mera operazione di caricamento
dati da parte dell'ufficio, ma comporta altresì una verifica della
conformità degli atti associativi a quanto previsto dal Codice del
terzo settore.
L'attività di trasmigrazione dovrebbe concludersi entro il
prossimo 22 agosto, ma quasi tutte le Regioni hanno richiesto al
Ministero del lavoro e delle politiche sociali una proroga del
termine in considerazione della delicatezza dell'operazione oltre
che del cospicuo carico di lavoro connesso.
Si sta ora attendendo la formalizzazione della proroga,
essendoci stata un'apertura in questo senso da parte del Ministero
competente. Sarà in ogni caso cura dell'ufficio portare a termine
quanto prima l'elaborazione della sezione dedicata sul sito
regionale.
Come esplicitato nella bozza del Piano regionale per la Salute e
il Benessere Sociale, attualmente all'esame del Consiglio
regionale, in particolare nella macro Area 4, paragrafo terzo
settore e volontariato, nella visione dell'Amministrazione il terzo
settore riveste particolare importanza nella programmazione e nella
gestione delle politiche e degli interventi sociali, questo in
quanto il terzo settore è essenziale non tanto per supplire alla
mancanza di servizi pubblici, ma per arricchirne l'offerta.
Il terzo settore, infatti, partecipa attivamente in ottica
programmatoria attraverso i propri organismi e assieme agli
stakeholders alla definizione delle priorità e degli indirizzi del
sistema, operando su mandato del pubblico, al fine di concorrere a
garantire i LEPS, cioè i livelli essenziali delle prestazioni
sociali, che sono stati introdotti dall'ultimo Piano nazionale per
le politiche sociali, e il sistema dei servizi sociali nella misura
e nei limiti in cui la fornitura degli stessi viene
esternalizzata.
È, quindi, intenzione dell'Amministrazione continuare a
sviluppare e a migliorare un welfare territoriale in senso plurale
e partecipato che, pur mantenendo una regia prevalentemente
pubblica, stimoli la promozione di meccanismi di programmazione e
co-progettazione, come stabilito dalle linee guida sul rapporto tra
Amministrazioni pubbliche ed Enti del terzo settore, approvate con
Decreto del Ministero del lavoro e delle politiche sociali n.
72/2021, linee guida che sanciscono la possibilità di questi ultimi
di operare in ragione dell'interesse pubblico che ne orienta
l'attività.
Per questi motivi nella bozza del Piano per la salute abbiamo
previsto di rivedere la normativa regionale di settore al fine di
approvare una legge regionale in materia di enti, associazioni di
volontariato e di promozione sociale, di cooperazione sociale e di
servizio civile, che dia compiutamente attuazione a quanto previsto
dal Codice del terzo settore e nei relativi decreti attuativi e che
definisca le linee guida regionali sulla co-programmazione e sulla
co-progettazione pubblico-privato.
Presidente -
Per la replica, consigliere Distort.
Distort (LEGA VDA) -
Quindi mi dà buone notizie. È chiaro
che la bontà della tematica del terzo settore è tale per cui
veramente mi conforta che siamo allineati nella stessa sensibilità
di poter dare l'evidenza necessaria a questo aspetto, a questo
tema, ricordandoci - lo ribadisco - che questo fatto relativo alla
maggiore evidenza sul sito non ha nulla a che vedere con il
formalismo, non ha nulla a che vedere con un aspetto semplicemente
di adempimento burocratico, ma esprime la sensibilità che la
Regione e il Governo - e comunque chi ha responsabilità nell'ambito
della strutturazione di questo sito - esprima; quindi la giusta
collocazione di una realtà così importante come il terzo settore,
anche per dare tutta una serie d'indicazioni non solo dal punto di
vista esecutivo, ma anche indicazioni dal punto di vista
motivazionale, perché, come dicevo prima, potrebbe essere anche
un'area in cui si sviluppa un messaggio di tipo motivazionale,
quasi pubblicitario di se stesso, perché è una risorsa
assolutamente insostituibile.
Ricordo e concludo con le parole, già espresse in quest'aula, di
Tommaso D'Aquino,
bonum ex integra causa,
una cosa è buona
quando tutte le parti che la compongono sono buone; quindi questo
tassello è estremamente fondamentale nella strutturazione del sito,
è estremamente fondamentale nella sensibilità di chi, come lei,
riveste il ruolo di Assessore con queste deleghe, è estremamente
importante per chi voglia approfondire il proprio percorso di
dedizione verso gli altri e verso la società.
Presidente -
Sospendiamo brevemente per arieggiare i
locali.
La seduta è sospesa dalle ore 17:04 alle ore 17:30.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK