Consiglio Regionale della Valle d'Aosta - Oggetto del Consiglio n. 2897 del 26 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2897 del 26 ottobre 2023 - Resoconto
OGGETTO N. 2897/XVI - Interpellanza: "Scelta relativa alla
costituzione di una nuova Azienda pubblica per i servizi alla
persona a seguito del tavolo tecnico politico per la gestione del
personale della Società dei Servizi SpA".
Bertin (Presidente) -
Punto n. 31. Si è prenotata la
consigliera Erika Guichardaz, ha facoltà di intervenire.
Guichardaz E. (PCP) -
Nello scorso Consiglio, già il
consigliere Restano aveva posto un'interpellanza su questo nuovo
ente che la Regione intende creare per assorbire tutto il personale
relativo ai servizi alla persona, che in questo momento è
all'interno della Società dei Servizi.
Il consigliere Restano si era preoccupato, giustamente, della
parte dei dipendenti regionali che svolgono quel servizio; io
invece chiedo - rispetto alla parte dei dipendenti della Società
dei Servizi - alcune delucidazioni, perché, proprio a seguito di
quell'interpellanza, tante persone hanno scritto.
Abbiamo avuto anche delle consultazioni all'interno dell'analisi
del DEFR (Documento di Economia e Finanza Regionale) rispetto a
questa tematica, quindi sia con la Società dei Servizi, sia con i
sindacati; sembrerebbe una cosa pensata all'interno del tavolo, ma
di questo vorremmo capire meglio sia le valutazioni effettuate nel
tavolo rispetto alla costituzione della nuova azienda, sia se si
sono già pensate le modalità e le misure per garantire comunque il
reimpiego dei lavoratori attualmente in servizio e, in particolare,
le modalità di accesso a questo nuovo ente strumentale che si vuole
mettere in piedi.
Presidente -
Per la risposta, il Presidente della Regione
ha facoltà di parola.
Testolin (UV) -
Il tema è ricorrente e all'interno di
quest'Aula lo abbiamo già affrontato un paio di volte, ma, prima di
dare lettura puntuale alle due domande, vorrei fare un piccolo
résumé
delle puntate precedenti. Nel tempo è stata
sollecitata un'attenzione particolare - negli scorsi anni, non
parliamo di settimane o di mesi -, nei confronti della situazione
della Società dei Servizi e dei servizi alla persona offerti dalla
stessa che, chiaramente, sono vincolati da una serie di situazioni
che ben conosciamo e non stiamo a ripercorrere.
All'interno di questo percorso, si è costituito, già con la
scorsa Presidenza, un tavolo di confronto che ha avviato una serie
di interlocuzioni che hanno portato innanzitutto ad identificare le
problematiche risolvibili nel medio o breve periodo e alle quali si
è cercato di dare una risposta a partire già da quest'anno. Tutto
ciò andando ad ampliare le possibilità offerte al personale
impiegato all'interno della Società dei servizi per allungare i
periodi di lavoro per quanto riguarda le situazioni che impattano
con la scuola (quindi, partendo dal primo di settembre e non dal 15
di settembre e arrivando a fine giugno piuttosto che al 15 di
giugno con la chiusura delle lezioni).
Si tratta di tutta una serie di situazioni che possono essere
non
a gratis
ma con un impegno finanziario anche importante
che è stato già più volte rimarcato e che sarà oggetto anche di
attenzione all'interno del nuovo bilancio di previsione; ci sono
altre situazioni che sono state ipotizzate e condivise in un tavolo
all'interno del quale fanno parte i sindacati, la Società dei
servizi e le strutture regionali competenti.
La scelta è stata quella di ripercorrere un'ipotesi di azienda
che sia diversa da quella della Società dei servizi dove,
innanzitutto, bisogna scrivere una norma che ne definisca i
perimetri, l'inclusione di quali servizi che, come è già stato
enunciato in altri contesti, andrà ad interessare prioritariamente
i servizi offerti dalla Società dei Servizi in questo momento e che
sono dedicati alle persone, quindi tutte le attività di sostegno
all'interno della scuola, i CEA (Centro Educativi Assistenziali) e
le assistenti sociali, andando a definire quelle che saranno le
regole del gioco.
In questo momento forse è un po' prematuro entrare nel
particolare: si sta ancora lavorando sull'allestimento di un
percorso che dovrà effettivamente fare delle valutazioni in merito
alla possibilità e alle modalità di passaggio del personale che
attualmente è in capo alla Società dei servizi, per definire quali
saranno le regole per il passaggio in quest'azienda e verificare se
ci sia la possibilità, la necessità, la volontà e tutti gli altri
passaggi che saranno propedeutici a prendere in considerazione
anche lo spostamento in questo percorso delle residue potenzialità
che sono ancora all'interno dell'Amministrazione regionale.
In questo momento non è definito questo percorso e si sta
lavorando per portarlo a conclusione, di concerto con tutti gli
attori che sono interessati.
La scelta politica è senz'altro quella di andare verso questa
direzione, che ci permetterebbe una maggiore valorizzazione ed una
maggiore equità tra le situazioni attuali e quelle che dovranno
essere a regime (le situazioni dei dipendenti); dall'altra parte,
ci consentirà anche di avere, con gli stessi soldi,
l'efficientamento di un servizio e renderlo migliore, soprattutto
per l'utenza. Questo penso sia uno dei principali obiettivi di chi
mette in piedi un servizio a favore di situazioni che sono quelle
più fragili, quelle più difficoltose e che devono essere
attenzionate, non solo per l'attenzione al dipendente ma anche
all'attenzione all'utente.
Questa è un po' la finalità. Penso di aver dato una lettura un
po' più ampia delle due singole domande, ma il discorso per le vie
brevi è proprio questo e si sta lavorando in questa direzione per
raggiungerlo.
Presidente -
Per la replica, consigliera Erika
Guichardaz.
Guichardaz E. (PCP) -
Dalla sua risposta, forse, si
evince anche che non è imminente questo passaggio, a differenza di
quanto è stato, forse, rappresentato in alcune assemblee sindacali
e in alcuni contesti che hanno, a quel punto, destato la
preoccupazione dei dipendenti stessi.
È arrivata oltretutto una nota da parte di uno dei sindacati,
dove viene evidenziato quanto rappresentato all'interno di quel
tavolo, ossia il fatto che la propria approvazione ad un ente
diverso era strettamente connessa e collegata alle modalità e ai
criteri di accesso a quell'ente stesso, chiedendo, in qualche modo,
di non avere dei concorsi ma solo dei processi selettivi e di non
effettuare le prove della conoscenza della lingua del francese, se
si era già all'interno della Società.
Evidentemente, dalla sua risposta invece capiamo che, sotto
questo punto di vista, molto probabilmente di tutto questo non si è
ancora parlato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK