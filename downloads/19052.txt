Consiglio Regionale della Valle d'Aosta - Oggetto del Consiglio n. 2191 del 19 settembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 2191 del 19 settembre 2001 - Resoconto
OGGETTO N. 2191/XI Tempi di completamento dei lavori di
rifacimento della tratta ferroviaria Aosta-Chivasso.
(Interpellanza)
Interpellanza Richiamata l’interpellanza
datata 20.06.2001, n. 136/01 avente per oggetto "Conseguenze sui
lavori di rifacimento della tratta ferroviaria Aosta/Chivasso
derivanti dall’inchiesta giudiziaria in atto",
discussa in occasione del Consiglio regionale
dell’11.7.2001;
Ricordato che l’indagine penale in corso non ha
comportato alcun sequestro del cantiere, né ha ritardato, di per
sé, l’esecuzione delle opere di ripristino della
tratta ferroviaria fra Aosta/Chivasso;
Temuto che si possano verificare ulteriori ritardi nel
completamento dell’opera e nella riapertura di una
via di comunicazione essenziale per la nostra Regione;
i sottoscritti Consiglieri regionali
Interpellano
l’Assessore competente per sapere:
1) se nei mesi estivi la Regione si è in qualche modo attivata
per ottenere la ripresa dei lavori di completamento della tratta
ferroviaria Aosta/Chivasso e con quali risultati;
2) quando l’opera di rifacimento verrà ripresa e
quando verrà definitivamente ultimata;
3) se è soddisfatto del funzionamento del servizio sostitutivo
di pullman e, in caso negativo, quali iniziative intende adottare
per migliorare il servizio.
F.to: Curtaz - Squarzino Secondina
Président
La parole au Conseiller Curtaz.
Curtaz (PVA-cU)
Il tema proposto
dall’interpellanza in esame è quello dei lavori di
completamento della tratta Aosta-Chivasso. Abbiamo seguito questo
tema dal post-alluvione fino ad oggi. Sul tema specifico dei
ritardi nella realizzazione dei lavori ci sono state già delle
nostre iniziative, anche all’inizio
dell’estate, e oggi torniamo con questa
interpellanza per chiedere se ci sono novità. Ricorderanno i
colleghi che in questa vicenda si è inserito un episodio di
presunto illecito relativamente a un appalto: questo illecito, e la
relativa azione penale che è stata intrapresa dalla Procura della
Repubblica di Aosta, non ha comportato di per sé un sequestro e
quindi alcun ritardo, perché non c’è stato blocco
dei lavori da parte dell’autorità penale, e oggi i
ritardi sono di natura amministrativa, seguono a quel fatto, ma
sono esclusivamente di natura amministrativa.
Passati due o tre mesi, siamo a chiedere
all’Assessore se ci sono delle novità rispetto a
questa problematica, se - come temiamo - i tempi per la riapertura
Aosta-Chivasso si andranno dilatando, e poi, dal momento che
l’alternativa al traffico ferroviario oggi è
costituita da un servizio sostitutivo di pullman, se
l’Assessore è soddisfatto di tale servizio
sostitutivo perché a noi risulta che gli utenti non lo siano molto.
Vogliamo capire se invece l’Assessore ritiene
soddisfacente questo servizio e, in caso negativo, quali iniziative
intende adottare per migliorarlo.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA) Prima di andare a rispondere ai quesiti puntuali
dell'interpellanza, mi sembra doverosa una piccola precisazione in
premessa. Mi stupisce che il Consigliere Curtaz, informato
com’è sulle vicende delle Ferrovie dello Stato,
affermi che l’inchiesta giudiziaria non ha portato
nessun disguido.
È vero che l’inchiesta giudiziaria, di per sé,
direttamente, non ha portato al sequestro del cantiere, però il
Consigliere Curtaz sa benissimo che a seguito di quella inchiesta è
in atto la rescissione di alcuni contratti con alcune imprese e la
procedura per il riappalto. Oggettivamente tutto questo porta a dei
ritardi. Fatta questa premessa per chiarire le cose, passo alle
risposte puntuali.
"Se nei mesi estivi la Regione si è in qualche modo attivata
per ottenere la ripresa dei lavori di completamento della tratta
ferroviaria Aosta/Chivasso e con quali risultati;":
ci siamo
attivati, indubbiamente, e posso elencare una serie di iniziative
che sono state portate avanti dall’Assessorato.
Il 18 luglio 2001 abbiamo sollecitato ulteriori chiarimenti da
parte di RFI sulle previsioni e sulla tempistica della piena
ripresa dei lavori di ripristino della linea Aosta-Chivasso,
facendo nuovamente presente l’estrema importanza per
il tessuto socioeconomico della regione
dell’immediata ripresa dei lavori.
In risposta ci hanno informato che stavano valutando, tramite la
consulenza del Politecnico di Torino, le soluzioni tecniche idonee
a ripristinare la funzionalità dell’opera e di poter
presumibilmente procedere al riappalto dei lavori entro il mese di
settembre. Questa è la risposta indiretta alla premessa. In quella
comunicazione - sempre Ferrovie dello Stato - definiva non più
certa la data di riapertura entro il 31 dicembre 2001, proprio per
questi ritardi oggettivi. Cosa fanno
l’Amministrazione regionale e
l’Assessorato?
Facciamo altre due note sui lavori di ripristino, la prima
datata 2 agosto - con questo, quindi, tranquillizzo il Consigliere
Curtaz che non siamo andati in ferie - del seguente tenore:
"Sulle pagine regionali del quotidiano "La Stampa" del 1°
agosto 2001 è stato pubblicato un articolo dal titolo "Bloccati i
lavori della ferrovia. Addio alla riapertura promessa entro
dicembre", ove viene fatto riferimento ad un'intervista al sig.
Alberto Ferrero, qualificato come Direttore generale Trenitalia, il
quale afferma che la ferrovia non riaprirà a dicembre,
attribuendone la causa essenzialmente alle recenti vicende
giudiziarie che hanno interessato la ristrutturazione della linea
ferroviaria. Sottolineiamo che in ogni caso, come da noi in più
occasioni messo in evidenza, non risulta
- e qui confermiamo la
linea sostenuta dall’interpellante -
che le
vicende giudiziarie in questione interferiscano sull'operatività
dei cantieri relativi al ripristino della linea, per cui si
sottolinea l’assoluta necessità del pieno rispetto
degli impegni presi a suo tempo per la riapertura della linea
stessa entro la fine del corrente anno. Impegni,
d’altro canto, recentemente ribaditi con lettera di
Ferrovie dello Stato, Divisione infrastrutture, in data 12 giugno
2001. Appare appena il caso di sottolineare
l’esigenza che eventuali modifiche della situazione,
come sopra delineata, debbano essere portate a conoscenza di questo
Assessorato. Con l’occasione si fa presente che il
permanere degli ormai cronici disservizi e disagi per
l’utenza che caratterizzano i servizi sostitutivi e
di cui il sig. Ferrero risulta essere, per sua stessa ammissione,
perfettamente consapevole, non potrà che dar luogo ad un'iniziativa
di sostanziale revisione del contratto di servizio in essere con
Trenitalia. In attesa di vostre comunicazioni?"
eccetera,
eccetera.
Questa è la prima comunicazione.
Successivamente, il 6 agosto, inviamo la seconda nota:
"Si è appreso, con grande disappunto, che in occasione
all'avvenuta rescissione del contratto relativo alla ricostruzione
del ponte sul fiume Dora a Settimo Tavagnasco, il ripristino della
linea ferroviaria Aosta-Chivasso inizialmente previsto per la fine
del corrente anno, come da vostra lettera del 12 giugno 2001, potrà
subire ulteriori e finora non quantificati ritardi. Al riguardo non
si può non ricordare ancora una volta il gravissimo danno che la
Valle d’Aosta subisce a causa dell'interruzione
della linea, nonché i crescenti disagi degli utenti, in particolare
dei pendolari, a causa delle rilevanti carenze di servizi
sostitutivi, sempre più spesso oggetto di rilievo da parte di mezzi
di informazione. Al fine di attenuare, almeno in parte, gli
accennati disagi e di dare alla pubblica opinione un concreto
segnale positivo, si invita codesta Direzione a valutare la
possibilità di un più rapido parziale ripristino almeno della linea
in territorio valdostano, cioè della tratta
Aosta/Pont-Saint-Martin.".
E avanti di questo passo.
C’è un dossier piuttosto consistente in questi
mesi estivi su tale argomento: oltre a questo sollecito del 6
agosto, l’Amministrazione ha sollevato la questione
della riapertura della tratta al servizio del trasporto pubblico
locale con un’altra nota, datata 17 luglio 2001, che
dice:
"Con riferimento alla nota di codesta spettabile Divisione
concernente lo stato dei lavori di ripristino della tratta
ferroviaria, si chiede la possibilità di verificare insieme la
riapertura almeno della tratta Aosta/Pont-Saint-Martin, in modo
almeno da soddisfare il pendolarismo locale.".
Queste e altre lettere di corrispondenza sono state oggetto di
approfondito esame sulle cause che hanno determinato l'opportunità
della sede del Comitato paritetico di gestione, di cui al contratto
di servizio, per verificare penali o eventualmente modifiche
all’interno del contratto di servizio relativo
all'erogazione del contributo stesso. Non sto ad elencare le altre
corrispondenze, ma, per rispondere al primo quesito,
l’Amministrazione regionale ha sollevato
compiutamente non solo le problematiche relative agli appalti, ma
tutto quanto ruota intorno al discorso ferroviario e al
collegamento con Aosta. Abbiamo anche segnalato, proprio in
relazione all’impegno, ai fini
dell’ammodernamento delle tratte ferroviarie
valdostane, che si è proceduto con la richiesta al Ministero dei
trasporti sullo stato dell’arte dello studio
preliminare di comparazione fra i costi e i tempi necessari al
ripristino del collegamento ferroviario Aosta-Chivasso nel
tracciato in essere alla data delle calamità del 2000, e quelli
conseguenti all’ammodernamento della linea con
rettificazione di tracciato, eventuale elettrificazione, raddoppio,
eccetera. Abbiamo mandato una lettera il 10 aprile 2001, abbiamo
mandato un sollecito il 15 maggio 2001, e abbiamo mandato
un’ulteriore lettera il mese di settembre.
"Studio preliminare di comparazione", questa è la lettera del 10
aprile:
"Con riferimento al mancato riscontro della nota di
questo Assessorato concernente l’oggetto, si chiede
nuovamente di conoscere a che punto è la predisposizione dello
studio in questione inviato al Ministero dei trasporti, Ferrovie
dello Stato, Divisione infrastrutture, Trenitalia.".
Il 15 maggio viene inviato un sollecito del seguente tenore:
"A seguito delle note di questo Assessorato concernente
l’oggetto "Studio preliminare di comparazione" e con
riferimento alla nota del 23 aprile 2001 delle Ferrovie dello Stato
Divisione infrastrutture, si chiede cortesemente di conoscere a che
punto è la predisposizione dello studio in questione, rendendosi
nel contempo disponibili ad un incontro ad hoc.".
A me pare che, dal punto di vista dell’azione
dell’Assessorato, ci sia sufficiente documentazione,
per sottolineare che l’argomento è stato affrontato
con decisione. Sui risultati c’è anche da dire che
nel mese di giugno ci sono state le elezioni, quindi ci siamo anche
trovati di fronte ad una fase dove gli interlocutori per certi
versi o erano impegnati per altri problemi, oppure addirittura
erano interlocutori che sono cambiati.
Questo per sottolineare, ancora una volta, che le problematiche
relative all'esecuzione dei lavori sono problematiche che non
vedono direttamente coinvolta l’Amministrazione
regionale, ma la stessa non può far altro che sollecitare affinché
questi problemi vengano risolti nel più breve tempo possibile.
L’unico strumento che abbiamo, ed è quello che
stiamo verificando in modo approfondito, è il famoso "contratto di
servizio".
L’interpellante chiede se
l’Assessore
"è soddisfatto del funzionamento del
servizio sostitutivo di pullman e, in caso negativo, quali
iniziative intende adottare per migliorare il servizio.".
Sulla
soddisfazione non ho capito bene se la domanda è ironica o
cos’altro.
Posso dire che l’Assessorato si è mosso in modo
tempestivo su ogni puntuale segnalazione, anche la più piccola, per
evitare il disservizio, da una parte, e per risolvere i problemi
che ci sono stati presentati, dall'altra. Anche qui
c’è un dossier di 3-4 pagine con riferimento a
lettere, azioni, verbali di riunioni; se poi il Consigliere Curtaz
riterrà opportuno averne copia, gli farò copia di tutte le azioni
che sono state poste in essere. Penso che il motivo principale
dell’interpellanza fosse quello di capire se nel
mese di agosto l’Assessore e i dirigenti del suo
Assessorato sono andati in ferie. Sottolineiamo che abbiamo
lavorato con puntiglio e determinazione per risolvere un problema
che purtroppo non vede, in questo caso,
l’Amministrazione regionale con la possibilità di
agire liberamente a trecentosessanta gradi.
Si dà atto che dalle ore 11,24 presiede il Vicepresidente
Viérin Marco.
Presidente
La parola al Consigliere Curtaz.
Curtaz (PVA-cU)
Vorrei rassicurare
l’Assessore: lo scopo della mia interpellanza non
era quello di sapere se l’Assessorato in agosto è
stato in ferie o se l’Assessore ha lavorato o meno.
Lo scopo della mia interpellanza è sapere quando la tratta
Aosta-Chivasso viene riaperta. Mi consenta, Assessore, non voglio
essere sempre polemico con lei, ma alcune osservazioni le devo
fare. Prendo atto che lei ha mandato tante lettere, le altre volte
solo una lettera o due dopo un'interpellanza, ma questa volta ha
mandato tante lettere, ha mandato missive tutta
l’estate!
Lei ritiene che "mandare delle lettere" costituisca un'azione
politica utile per ultimare i lavori del tratto Aosta-Chivasso. Io
dubito che "inviare delle lettere" e "le efficaci azioni politiche"
siano la stessa cosa, forse per lei coincidono, ma io credo che non
coincidano, perché l'efficacia è sotto gli occhi di tutti: tante
lettere, nessun risultato, Assessore!
Lei non mi ha fornito un dato; io le ho chiesto quando verrà
riaperta la tratta Aosta-Chivasso, lei mi risponde che non è più
certa la riapertura entro dicembre, ma questo è un eufemismo! Io le
dico: è certa la non riapertura entro dicembre a questo punto, è
sicura, ci saranno dei ritardi? Temo che si rischi di fare la fine,
in questo caso, del tunnel del Monte Bianco, con il Presidente
della Giunta che rispondendo alle nostre interpellanze ogni volta
diceva:
"Si riapre fra tre mesi", "Si riapre fra sei mesi", "Si
riapre a fine anno"
, ma il tunnel è ancora chiuso.
Con la differenza che qui non abbiamo i Francesi che rallentano,
qui dipende dal Governo nazionale, dalla Regione,
dall’ente che gestisce le ferrovie. Allora anche il
cenno che lei mi fa sulle elezioni politiche io non ho capito se
era riferito ai politici nazionali oppure a lei, Assessore, che ha
rallentato i lavori durante le elezioni politiche?
(interruzione dell’Assessore Lavoyer, fuori
microfono)
? me lo chiedo perché in questo caso
l’interlocutore principale è tecnico-societario, è
l’ente che gestisce le Ferrovie dello Stato, sono
loro che fanno gli appalti, cosa c’entrano le
elezioni del Parlamento? Non c’entrano niente!
(nuova interruzione dell’Assessore Lavoyer,
fuori microfono)
? sì, ma hanno dei bilanci annuali e credo che le elezioni ogni
cinque anni si siano sempre fatte, anzi in Italia ogni tre o
quattro anni spesso, quindi non credo che le elezioni possano aver
modificato i tempi d'ostruzione della tratta.
Nella sua replica, lei ha accennato, Assessore, e gliene do
atto, al problema della riapertura, quantomeno parziale, di questa
tratta. Giustamente dice l’Assessore, almeno
riapriamo la tratta Aosta/Pont-Saint-Martin, e ovviamente da questa
parte sfonda una porta aperta perché addirittura volevamo fare la
metropolitana leggera da Sarre a Nus, cosa che era allo studio,
anche se poi questo studio evidentemente non è stato fatto o non ha
portato a niente di buono.
Mi sarei aspettato dopo questa osservazione di buon senso che
lei ci dicesse qualcosa di più, che ci dicesse:
"Sì, questa cosa
si può fare"
e quando, perché poi gli utenti della ferrovia, ma
credo tutta la comunità valdostana che è isolata dal punto di vista
ferroviario da circa un anno si chiede quando questa benedetta
ferrovia verrà riaperta.
Dalla risposta a questa interpellanza non è venuto fuori.
Sappiamo che l’Assessore si è attivato con tutta una
serie di rapporti epistolari con i dirigenti
dell’ente ferrovie. Lei dice che la soluzione di
questo problema può esserci nel contratto di servizio, io
modestamente ritengo di no perché sono due problemi diversi: un
conto è il servizio, un altro è fare la tratta nuova, sono due cose
diverse!
Assessore, ritengo che lei debba fare dei passi politici ai
massimi livelli, denunci questi ritardi, vada a spiegare a queste
persone qual è la situazione. Lei prima mi ha smentito e poi ha
letto un passo di una lettera alle Ferrovie in cui dice esattamente
quello che ho detto io, cioè che l’inchiesta della
Magistratura di per sé non ha interrotto niente, poi ovviamente ci
sono delle ricadute sulla procedura amministrativa, su questo
condivido, ma è inutile nascondersi dietro il dito
dell’inchiesta penale che in questo caso è fuori
luogo.
Io le chiedo una maggiore disponibilità politica ad affrontare
il problema, è questo che a nostro giudizio manca:
c’è lassismo, c’è disinteresse, si
pensa che mandando qualche letterina i problemi si risolvano. Ma i
problemi così non si risolvono! La Giunta rispetto ad altri
problemi ha una grinta ben diversa, mi pare! Oppure su tutti i
problemi di carattere nazionale mandiamo due letterine a un
funzionario delle ferrovie? Ma stiamo scherzando?
È questo che le chiediamo, Assessore: di prendere un'iniziativa
politica forte, altrimenti sulle ferrovie ci troveremo non fra tre
mesi, ma fra sei mesi o fra nove mesi ancora con la situazione
attuale, con il tratto ferroviario chiuso e noi ad ascoltare qua
l’Assessore che ci racconta che ha mandato altre tre
lettere!
Non è che aumentare il numero delle lettere migliori le
possibilità di risoluzione di questo problema; bisogna assumere
un'iniziativa forte con i canali consueti, che è inutile che io
indichi all’Assessore che è molto più esperto di me,
per smuovere questa situazione e fare in modo che finalmente i
Valdostani possano di nuovo utilizzare una via di comunicazione a
mio giudizio essenziale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK