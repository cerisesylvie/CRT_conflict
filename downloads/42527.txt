Consiglio Regionale della Valle d'Aosta - Oggetto del Consiglio n. 86 del 18 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
SPORT E TEMPO LIBERO
Infrastrutture ricreativo-sportive
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 86 del 18 novembre 2020 - Resoconto
OGGETTO N. 86/XVI - Interpellanza: "Misure organizzative a
livello sanitario per l'apertura degli impianti di
risalita".
Bertin (Presidente) -
L'interpellanza n. 26 si discuterà
congiuntamente con quella di cui al punto n. 28 dell'ordine del
giorno, pertanto passiamo al punto n. 27. Per l'illustrazione, ha
chiesto la parola la consigliera Spelgatti, ne ha facoltà.
Spelgatti (LEGA VDA) -
Considerata la falsa partenza con
l'apertura degli impianti di risalita a Cervinia e l'immediata
successiva chiusura al grande pubblico con DPCM del 24 ottobre
2010, vista l'auspicata possibilità che si torni al più presto alla
riapertura su tutto il territorio valdostano a seguito
dell'approvazione di un protocollo per le misure anti contagio,
considerato l'enorme impatto di pazienti che investe l'Ospedale a
seguito dei traumi sulle piste da sci in ogni giorno di apertura
degli impianti, si chiede quali misure organizzative a livello
sanitario avessero adottato all'epoca in vista dell'apertura al
grande pubblico degli impianti di risalita, che ricordo non essere
poi avvenuta per decisioni che vennero prese a Roma e quali
intendano comunque adottare in vista dell'auspicata riapertura in
tempi brevi della stazione sciistica al fine di affrontare ed
evitare il più possibile ovviamente l'impatto di pazienti
sull'Ospedale Parini. Questo perché? Perché quando abbiamo visto
l'apertura delle piste al grande pubblico su Cervinia, la domanda
che mi sono posta è stata: si apre però che cos'è stato fatto? Cioè
quali misure sono state adottate proprio per evitare che tutti i
traumi arrivino all'Ospedale Parini.
Da quello che io avevo sentito, ma ripeto, magari non ho le
informazioni corrette, non mi risulta perlomeno che fossero state
adottate delle grandi soluzioni, che non fossero state adottate
delle soluzioni. Ora, partendo dal presupposto che qui abbiamo due
interessi contrapposti enormi: da una parte, la salute pubblica,
quindi evitare i contagi ed evitare la diffusione del Coronavirus,
ma, dall'altra, abbiamo un ulteriore e altrettanto grave problema:
quello appunto di evitare il tracollo di tutta l'economia
valdostana perché le persone non muoiono solo di Coronavirus ma
muoiono anche di depressione, di mancanza di futuro, di mancanza di
soldi e non possiamo chiaramente lasciare la popolazione affamata.
Pertanto sono due problemi che vanno affrontati, quindi ovviamente
si spera di poter arrivare alla riapertura delle piste da sci il
tutto chiaramente in sicurezza, che però significa non solo mettere
in sicurezza le piste in maniera tale da evitare assembramenti ed
evitare i contagi, ma anche preparare tutto il sistema sanitario ad
affrontare l'impatto che viene creato dai traumi che avvengono
sugli sci, sapendo poi soprattutto qual è la mole di carico che
normalmente avviene sempre durante la stagione sciistica.
Chiedo quindi di sapere quali sono le misure che erano state
adottate all'epoca in vista dell'apertura, che poi è avvenuta solo
per un giorno e poi c'è stata la chiusura e che cosa si sta facendo
adesso visto che la stagione si spera possa partire e, sentendo le
dichiarazioni dell'Assessore di riferimento, si sta lavorando in
questa direzione, quindi chiaramente bisogna lavorare sotto due
profili differenti.
Presidente -
Per la risposta, ha chiesto la parola
l'assessore Bertschy, ne ha facoltà.
Bertschy (AV-SA) -
Grazie collega Spelgatti anche per
come ha presentato l'interpellanza tenendo nella giusta
considerazione l'aspetto sanitario ma ovviamente tenendo
nell'altrettanta corretta considerazione il settore economico e
soprattutto le persone che, attraverso la stagione invernale,
possono trarre dal settore economico una fonte di reddito ma
soprattutto una fonte di sostentamento sapendo bene com'è
organizzata anche la nostra economia invernale.
Credo quindi che questo sia l'atteggiamento politico corretto
nell'affrontare una fase così delicata. Come ha correttamente
evidenziato lei, quello che guida il nostro lavoro in questo
momento è l'aspetto sanitario. L'organizzazione territoriale
sanitaria della nostra Regione è conosciuta da tutti: abbiamo un
unico presidio ospedaliero, abbiamo la possibilità di utilizzare
alcuni servizi attraverso le convenzioni di tipo privato ma in
questo momento il carico sanitario è importante e, insieme al
collega Barmasse e al collega Guichardaz che si occupa del settore
del turismo e delle professioni, stiamo cercando di lavorare con
l'attenzione che va data alla criticità che dobbiamo gestire. In
questi ultimi giorni ancora sono state attivate, con
l'organizzazione e il coordinamento del Presidente, tutte le
convenzioni utili ad ampliare i posti letto necessari per creare le
condizioni, una volta che la curva sarà stabilizzata, per avere
un'occupazione dell'Ospedale che ci permetta di avere sempre un
tempo di risposta anche per l'organizzazione turistica.
L'impatto della stagione invernale a pieno regime quando
parliamo dei 30 milioni di visitatori in termini di infortuni
sull'Ospedale è di circa 3,5 infortuni/giorno, ogni 10.000 passaggi
c'è un'incidenza di 1,2 infortuni, infortuni che sono legati
all'utilizzo in buona parte dell'elicottero, sono circa 350-400
mediamente gli accessi al Pronto Soccorso e sono infortuni che
appunto avvengono in questo numero quando la potenzialità della
stagione è quella che conosciamo ed è quella che abbiamo conosciuto
nell'ultimo periodo. Nell'ultima stagione sono stati circa 3.000
gli infortuni da trauma dati dalla stagione sciistica. In questo
senso e con questo tipo di atteggiamento si è riorganizzata
l'attività dei centri traumatologici e nella fase di apertura,
essendo l'occupazione dell'Ospedale inferiore al 30% dei posti
letto che erano stati dedicati al Covid, si è deciso di avviare la
stagione visto che le presenze in quelle prime giornate non sono
presenze tali da determinare difficoltà di gestione nel nostro
presidio, valutando poi nel proseguo dell'apertura come andare poi
ad attivare il primo centro, che è quello del Breuil-Cervinia e
tutti gli altri centri.
È successo quello che abbiamo visto, il DPCM ha bloccato
l'attività degli impianti a fune, nella giornata di sabato ci sono
state circa 2.000 persone e nella giornata di domenica 2.500-2.900,
che sono numeri di presenza molto molto limitati rispetto ai 60.000
che in generale ci sono durante il periodo delle vacanze. Rispetto
a questo e rispetto anche a questo periodo nel quale il
comprensorio sciistico è utilizzato mediamente da 350-400
sciatori/giorno, abbiamo deciso di mantenere l'attenzione rispetto
ai centri traumatologici in secondo piano rispetto
all'organizzazione sanitaria vista l'esigenza di avere più
professionalità di tipo medico infermieristico a disposizione della
risposta che in questo momento va data al picco della crisi.
Intanto si sono preparati i centri traumatologici, tra l'altro,
sono stati rivisitati alcuni centri cercando di migliorare - visto
che a inizio della stagione l'anno scorso il Covid non era presente
- i percorsi e l'utilizzo di queste strutture in piena rispondenza
all'organizzazione sanitaria che va data e si è dato in questo
momento da parte dell'azienda il compito di lavorare al reperimento
del personale necessario sempre in secondo piano rispetto a questa
criticità che dobbiamo affrontare. Questo perché in questo momento
l'apertura degli impianti è condizionata da due fattori: il primo
quello della gestione della crisi sanitaria nella nostra regione e
nelle regioni limitrofe. Noi abbiamo portato avanti con tutti gli
Assessori delle Regioni, devo dire che c'è stata un'ottima
collaborazione con il Trentino, con il Veneto e con l'Alto Adige...
e il protocollo che andrà in discussione venerdì mattina alla
Conferenza Regioni è stato iscritto in via di urgenza e
straordinaria per cercare di avere un documento che ci permetta di
uniformare l'attività di risposta e di gestione dei nostri centri
per la stagione invernale.
L'approvazione del protocollo permetterà di avviare la
discussione definitiva con il CTS e anche una valutazione di
impatto definitivo con la parte politica con il Governo nazionale.
Le dichiarazioni di questi giorni sicuramente non hanno rassicurato
in questo senso, il Governo è ancora molto chiuso rispetto a una
possibile apertura, noi vorremmo lavorare con tutte le altre
Regioni e credo che le dichiarazioni di tutti i Presidenti di
Regione siano state in questo senso molto responsabili: "abbassiamo
la curva, come si dice in gergo, raffreddiamo l'epidemia e
cerchiamo di trovare poi la possibilità di organizzare
un'apertura", che non sarà l'apertura delle grandi occasioni,
sappiamo che questa stagione avrà mediamente una risposta
inferiore, speriamo solo del 30-40%, qualcuno purtroppo auspica
anche altri numeri, noi puntiamo ad avere una stagione che abbia
comunque una frequenza nei nostri impianti, una frequenza che,
visto che sarà minore a quella del passato, comporterà anche una
minore esigenza di utilizzo dei servizi sanitari.
Nei prossimi giorni e settimanalmente ci lavoriamo insieme al
Presidente, all'Assessore e all'Unità di crisi per capire come
completare l'organizzazione dei nostri servizi e per verificare in
quale maniera inserire ulteriori servizi se ce ne sarà bisogno.
Completo la risposta dicendo che l'obiettivo da parte nostra è
quello di creare le condizioni affinché si possa sciare in
sicurezza, creando anche le condizioni però che a livello
normativo, viste le incertezze che ci sono, ci sia responsabilmente
da parte del Governo un atteggiamento nazionale, un atteggiamento
giusto rispetto al sistema montagna. È per questo che, insieme al
Senatore e, per certi versi, anche al Deputato, insieme a tutta la
rete dell'arco alpino e ai rappresentanti parlamentari, stiamo
cercando di costruire degli emendamenti che creino le condizioni
affinché si possano assumere gli stagionali nel settore degli
impianti a fune e affinché si possano creare le condizioni, nel
caso che malauguratamente ci si ritrovi di nuovo in un
lockdown,
per avere un ristoro da parte del Governo
all'interno del DPCM attuale e della finanziaria futura.
In questi giorni le società hanno iniziato a preparare i
comprensori, un segnale va dato alla comunità, un segnale anche di
resistenza e di speranza che le cose possano andare meglio, è un
segnale che va accompagnato dal segnale che tutti noi stiamo
cercando di portare alla comunità: responsabilità individuale per
cercare di diminuire questo contagio e permettere all'economia di
ritornare ad avere un suo ruolo all'interno della comunità. Le
società stanno anche facendo i colloqui per iniziare ad assumere,
ovviamente tutto questo sta in una condizione in cui c'è la ferma
volontà di far ripartire la nostra economia ma di equilibrarla e di
rapportarla all'attenzione che noi dobbiamo tutti dare all'attuale
situazione sanitaria.
In questo senso quindi lavoreremo ancora nelle prossime
settimane a livello locale e a livello interregionale con i
rapporti con il Governo.
Presidente -
Per la replica, la parola alla consigliera
Spelgatti.
Spelgatti (LEGA VDA) -
La ringrazio, Assessore, mi fa
piacere, tra l'altro, che abbia risposto lei perché mi spiace che
l'assessore Barmasse, che è appena arrivato, si trovi al centro di
tutte queste iniziative non avendo chiaramente responsabilità
essendo lui personalmente arrivato soltanto adesso ma raccoglie i
frutti di quello che è stato fatto fino adesso, mentre lei,
assessore Bertschy, era già al Governo e comunque anche la forza
politica di cui fa parte l'assessore Barmasse.
Mi ha parlato di centri traumatologici e, da quello che mi
risultava, all'epoca proprio su Cervinia comunque non si era ancora
parlato della riapertura e riattivazione non solo dei centri ma
anche di un piano per questo tipo di emergenza e la cosa che però
mi preoccupa è questa: bene, si prevede il fatto che si riaprano i
centri traumatologici ma che sostanzialmente lei mi ha detto il
tutto però viene focalizzato anche molto sul Parini perché fino
adesso si prevede che il carico sarà molto più basso per l'Ospedale
per cui tendenzialmente c'è bisogno di risorse, le risorse vengono
concentrate più che altro sul Parini perché si ritiene di avere i
posti letto e di avere il personale lì adatto e a sufficienza per
poter affrontare il problema. Quelli però che arrivano
sull'Ospedale Parini comunque tolgono dei posti letto essenziali
anche per tutte le altre patologie perché li troviamo per i
traumatizzati ma ricordo che nel frattempo, oltre all'emergenza
Covid, continuano tutti i problemi di salute di tutti i cittadini
normalmente. Continuiamo pertanto ad aumentare i reparti Covid,
cerchiamo altri posti letto, altre strutture e tutto quanto, quanto
viene fatto però è sufficiente per reperire tutto il personale?
Questo lo vedremo il prossimo Consiglio... cioè cos'è stato fatto,
a che punto siamo? Ne parleremo la prossima volta, ma ripeto: anche
si trovano i posti letto e il personale per affrontare questo tipo
di emergenza, ricordo che nel frattempo le persone hanno anche
tutte le altre patologie, tutti gli altri problemi e
quant'altro.
Siamo quindi arrivati, come ho già detto prima, fuori tempo
massimo, ben venga che adesso si corra ai ripari, si cerchi il
personale, si pensi ai centri traumatologici, si pensi ad
affrontare il problema del personale e dei posti letto ma tutto
questo si sarebbe dovuto fare all'epoca, quindi già prima
dell'apertura preventivata di Cervinia perché se non fosse arrivato
il DPCM da Roma che bloccava il tutto, comunque sarebbe partita la
stagione sciistica. Purtroppo la stagione sciistica non è potuta
partire, però evidentemente all'epoca non saremmo stati pronti ad
affrontare anche questo tipo di emergenza, perché non era previsto
che Cervinia stessa aperta un giorno: Cervinia doveva essere
l'apertura di tutta la stagione sciistica un po' per tutti quanti e
si sarebbe dovuti andare avanti in questa direzione ma nel
frattempo comunque l'Ospedale Parini stava chiudendo comunque tutti
i vari reparti perché stava aprendo tutti i reparti Covid. Di
conseguenza, da quello che lei mi ha detto, evidentemente all'epoca
non saremmo stati preparati ad affrontare anche questa ondata,
perché ricordo che uno dei parametri per cui noi siamo, purtroppo,
in vetta a tutte le classifiche è per la mancanza di posti letto,
mancanza di posti letto in terapia intensiva e quant'altro perché
siamo
full,
quindi figurarsi che cosa sarebbe successo se la
stagione sciistica invece fortunatamente fosse rimasta aperta; così
non è stato ma, se fosse stata aperta, sarebbe stata veramente una
tragedia perché l'Ospedale Parini sarebbe letteralmente
esploso.
Ben venga quindi, cercate di fare tutto quello che potete fare
per affrontare questo problema, ovviamente dovete decentrare perché
più caricate l'Ospedale Parini più la situazione sarà esplosiva.
Ricordo che tutto quello che portate lì, comunque se anche lo
reperite, lo togliete agli altri pazienti che hanno mille altre
patologie e che già adesso non vengono curati e non vengono presi
in carico dal sistema, quindi bisogna lavorare in questa direzione,
purtroppo siamo fuori tempo massimo per tutto.
OGGETTO N. 87/XVI - Interpellanze: "Modalità e tempistiche
per il potenziamento o l'adeguamento delle prestazioni del segnale
di rete sul territorio della Regione" e "Azioni
per
garantire una copertura internet totale del territorio
regionale".
Bertin (Presidente) -
Passiamo alla trattazione congiunta
dei punti n. 26 e n. 28 dell'ordine del giorno. Per
l'illustrazione, la parola al consigliere segretario del Consiglio
Distort, ne ha facoltà.
Distort (LEGA VDA) -
Giusto per introdurre
l'interpellanza si prende atto del decreto del Presidente del
Consiglio dei ministri del 3 novembre 2020: "Nuove misure per
fronteggiare l'emergenza epidemiologica da Covid-19", si richiama
altresì l'ordinanza del Ministero della salute del 4 novembre 2020,
che inserisce la Valle d'Aosta nelle cosiddette "zone rosse", con
tutto quello che consegue, sottolineando tra le conseguenze che il
DPCM summenzionato prevede che i datori di lavoro pubblici limitano
la presenza del personale nei luoghi di lavoro per assicurare
esclusivamente le attività che ritengono indifferibili e che
richiedono necessariamente tale presenza anche in ragione della
gestione dell'emergenza. Il personale non in presenza presta la
propria attività lavorativa in modalità agile invitando così ad
aumentare le ore di lavoro prestate in regime di modalità agile o,
come si vuole utilizzare andando a elemosinare dall'inglese,
smart working
. Il modello del lavoro agile a distanza può
essere un'opportunità anche per le professioni private, però, visti
i notevoli problemi di connessione già rilevati durante il periodo
di precedente ondata epidemiologica con la misura di confinamento,
che ha fatto emergere in maniera preponderante il divario digitale
esistente tra le varie parti di territorio, si chiede al Governo
regionale: "se esiste una mappatura della qualità del segnale di
rete, suddiviso per ogni comune del nostro territorio; se sia
intenzione potenziare e/o adeguare le prestazioni del segnale di
rete in modo che lo stesso sia uniforme e idoneo alle esigenze in
questione su tutto il territorio della regione; in caso di risposta
affermativa al precedente quesito, con quali modalità e con quali
tempistiche.
A titolo di precisazione penso non sia necessario ma
repetita
iuvant,
eccediamo anche in precisione per arrivare alla
corretta comprensione della motivazione di questa interpellanza.
Nel momento in cui chiediamo con quali modalità, è chiaro che
abbiamo bisogno di sapere da parte del Governo quali scelte intende
operare perché, dalle conoscenze tecniche di cui dispongo, vedo tre
soluzioni: una soluzione è l'estensione del cablaggio sino alle più
lontane abitazioni del nostro territorio in modo che siano tutte
uniformemente soddisfatte da un segnale di alto livello; la seconda
possibilità è l'adozione di un sistema emittente che possa avere
l'intensità di segnale, la connettività, paragonabile a quella del
cablaggio, da quanto risulta dalla tecnologia vigente, si parla di
5G; esiste una terza ipotesi che è il non fare assolutamente nulla,
ovvero rinunciare alla copertura completa del territorio mantenendo
la disparità delle varie zone di territorio agli effetti del
segnale, che ha in sé una variante: lasciare ai singoli utenti di
stabilire le condizioni contrattuali con i diversi gestori di
rete.
A nome mio personale, a nome dei firmatari della presente
interpellanza ma fondamentalmente a nome dei cittadini valdostani,
vorremmo sapere quale delle due posizioni o la terza, il non fare
nulla, il Governo attuale intende assumere.
Presidente -
Sempre per l'illustrazione, ha chiesto la
parola al consigliere Lavy, ne ha facoltà.
Lavy (LEGA VDA) -
Io credo che le parole che ha detto
prima l'assessore Caveri siano abbastanza eloquenti, quando ha
parlato del fatto che, per esempio, a Moron sulle colline di
Saint-Vincent non ci sia connessione internet adeguata. Questo è un
problema che - è uscito anche l'altro giorno su "Gazzetta Matin",
nel comune di Bionaz ci sono alcuni villaggi non coperti dalla
connessione internet e ci sono anche tantissimi altri casi del
genere -, purtroppo, riguarda una grandissima parte della Valle
d'Aosta, delle zone magari più rurali, nelle zone più lontane dai
vari centri abitati principali.
La scelta di implementare o no il sistema di connessione
internet è una scelta assolutamente politica, mai come in questo
periodo internet ha una funzione sociale per il semplice fatto che
la connessione internet può permettere alle persone di decidere di
tornare a vivere nei villaggi, visto che è in atto una pandemia,
visto che le città sono sempre più viste in una maniera... potremmo
dire negativa sotto gli aspetti della libertà individuale, ecco che
in tanti, ecco che in diversi stanno cercando e stanno decidendo di
tornare in montagna nei villaggi. È ovvio che questo ragionamento
non può essere fatto se non c'è una connessione internet adeguata,
questo è uno dei parametri di scelta della gente per tornare in
montagna, perché è ovvio che con la didattica a distanza, con lo
smart working
è fondamentale avere una copertura
internet.
Se si va sul sito dell'Agcom c'è una bellissima cartina di tutta
l'Italia in cui ci sono tutte le regioni e i vari puntini per
evidenziare le diverse linee. Ebbene, tutte le regioni sono
evidenziate tranne una: la Valle d'Aosta, anche qui forse c'è una
mancanza di trasmissione di dati e quindi chiederei poi a chi mi
risponderà di fornire eventualmente i dati, se ci sono, all'Agcom
per mostrare che comunque anche la Valle d'Aosta non è una zona
totalmente grigia.
C'è un sacco di lavoro da fare, come ha detto comunque il
consigliere Distort, i quesiti sono tanti, i quesiti sono forti e
riguardano essenzialmente, per quanto riguarda la mia
interpellanza, la copertura internet delle varie linee ADSL, FTTC,
FTTC+ e FTTH, quali siano i Comuni con maggiore criticità rispetto
proprio alle linee sopracitate e quali siano le azioni che il
Governo voglia portare avanti per coprire, se non in maniera
totale, almeno io direi quasi tutti i villaggi in cui ci sono
persone, proprio per ridurre il
digital divide
che adesso si
sta mostrando veramente come un grave problema.
Presidente -
Per la risposta, ha chiesto la parola
l'assessore Marzi, ne ha facoltà.
Marzi (AV-SA) -
Provo a interpretare un'interpellanza
sicuramente composita sulla quale abbiamo cercato di fare una
sintesi rispetto a tutte le questioni che sono state poste.
Com'è noto, l'Amministrazione regionale ha avviato, a partire
dal 2009, una serie di interventi strategici ricompresi nel piano
denominato "VdA Broadbusiness", al fine di portare la fibra ottica
quale infrastruttura di rete di dorsale di nuova generazione
abilitante la banda ultralarga, in tutti e 73 i Comuni della
Regione, esclusa Aosta, creando dei percorsi a doppia via fisica
che vengono definiti anelli chiusi per un totale complessivo di
oltre 700 chilometri di fibra ottica. Nell'ambito dello stesso
intervento sono stati inoltre installati altresì 600
hotspot
Wi-Fi
pubblici per l'accesso alla banda ultralarga gratuita
per i cittadini turisti che frequentano la Valle d'Aosta. Il piano
strutturato in più fasi è completato dal 1° novembre 2020 ed è in
gestione a cura dell'appaltatore per dieci anni.
Ricordato che l'intervento autorizzato dalla Commissione europea
prevedeva la realizzazione delle dorsali di telecollegamento in
fibra ottica necessaria agli operatori di telecomunicazione per
l'erogazione dei servizi in banda ultralarga, per velocizzare la
fase di rilascio degli stessi sul territorio regionale a favore dei
cittadini, dei turisti, degli operatori economici e della pubblica
amministrazione, non appena completati i primi lotti funzionali di
infrastrutture in fibra ottica, sono state avviate le procedure per
la concessione della stessa agli operatori di TLC, secondo modelli
che incentivano l'utilizzo dell'intera infrastruttura in modo
propedeutico al rilascio dei servizi all'utenza in banda
ultralarga.
Ad oggi gli operatori di telecomunicazioni che hanno aderito in
tal senso alla manifestazione di interesse sulle infrastrutture
realizzate e ottenuto la concessione sono: Eolo, FastAlp, Fastweb,
Open Fiber, Telecom Italia, Vodafone, Wind 3. Altri operatori, come
Iliad, presenti sui mercati internazionali, oltre che
Adobe
Wi-Fi,
sul mercato locale sono stati informati della
disponibilità dell'infrastruttura di rete in fibra ottica e hanno
espresso, ancorché informalmente, interesse per i loro sviluppi
futuri.
Ricordato che gli operatori di TLC classificano come segreto
industriale le mappe di copertura dei servizi di connettività delle
diverse tecnologie, alla Regione, pur avendo più volte avanzato
richiesta anche in relazione a specifici servizi, queste
informazioni del caso non sono mai state rilasciate.
Per contro ogni operatore di TLC, tra l'altro, come richiamato
anche dal collega Lavy, per promuovere i propri servizi, mette a
disposizione dei potenziali clienti dei sistemi automatizzati di
verifica della disponibilità della connettività basati
sull'indirizzo di rilascio del servizio. Le informazioni in modo
aggregato sono invece accessibili per tramite del sito Agcom
dell'Autorità per le garanzie delle comunicazioni istituita
appositamente per vigilare su tale mercato. Infatti Agcom ha il
duplice compito di assicurare la corretta concorrenza degli
operatori di telecomunicazione e di tutelare il pluralismo e la
libertà fondamentale dei cittadini nello stesso settore di cui
sopra.
Preso atto di quanto illustrato sopra dalle segnalazioni
pervenute ad oggi, tutte le centrali di telefonia fisse sono
abilitate all'ADSL, cioè alla linea asimmetrica di sottoscrizione
digitale utilizzata per il collegamento a internet in banda larga
su cavo telefonico in rame, velocità massima di 200 Mbps e sono in
corso di attività per l'abilitazione di
cabinet
alla
tecnologia in fibra fino all'armadio stradale e gli ultimi mesi su
cavi in rame per collegamenti in banda ultralarga. Tra l'altro, ci
sono stati anche degli articoli di giornale negli ultimi giorni che
evidenziavano il fatto che ci sia tutta una serie di operatori che
stanno di fatto dando corso agli interessi manifestati di cui
sopra.
Altra cosa, mentre il collega Lavy segnalava il fatto che nella
mappa di Agcom la Valle d'Aosta continua a non essere presente, ho
segnalato la cosa e quindi, di conseguenza, speriamo di riuscire ad
essere più efficaci per dar luce alla nostra Regione rispetto a
questa tematica.
Per quanto riguarda invece la fibra fino a casa per collegamenti
in banda ultralarga della velocità massima di 1000 Mbps, oltre al
comune di Aosta sul quale diversi operatori hanno investito, gli
altri comuni del territorio sono oggetto di intervento nel piano
nazionale banda ultralarga gestito dal Mise per il tramite della
propria società Infratel Italia, che ha appaltato le attività alla
società Open Fiber e ad oggi sono stati rilasciati i servizi su 8
comuni: Arnad, Bard, Champdepraz, Donnas, Issime, Issogne,
Rhêmes-Notre-Dame e Verrès.
Come accennato precedentemente, gli operatori non forniscono
informazioni sugli sviluppi delle proprie reti, per contro
procedono con le campagne informative promozionali nei confronti
degli organi di stampa. Nel caso TIM, in un articolo che abbiamo
richiamato poc'anzi, annuncia il rilascio della connettività di cui
sopra, che tecnicamente viene definita da quello che sto
cominciando a cogliere
vectoring,
in ulteriori 7 comuni che
saranno: Rhêmes-Saint-Georges, Sarre, Châtillon, Verrès, Issogne,
Lillianes e Fontainemore, che si aggiungono ai 4 già attivi di
Aosta Charvensod, Donnas e Pont-Saint-Martin.
"Quali sono i comuni con maggiori criticità rispetto alle reti
sopracitate": fermo restando le criticità complessive dello
sviluppo delle telecomunicazioni legate alla complessità del
territorio valdostano, le maggiori criticità - come, tra l'altro,
richiamato nell'oggetto dell'interpellanza - sono naturalmente da
riscontrare nei comuni delle vallate più laterali, tra l'altro,
quelli normalmente meno densamente abitati e magari anche meno
conosciuti a livello turistico.
Tra l'altro, questo tipo di esperienza, per rinfrancare
dell'assoluto buon senso delle interpellanze di cui sopra i due
colleghi proponenti, la vivo personalmente anch'io perché ho la
fortuna di vivere in una località di montagna, che, da questo punto
di vista, riscontra le problematiche richiamate.
Per quanto riguarda la domanda n. 2 delle interpellanze n. 26 e
n. 28, considerata l'importanza strategica delle telecomunicazioni
amplificata dal particolare periodo che tutti noi stiamo vivendo,
l'Amministrazione si sta attivando nei confronti di Open Fiber,
quindi Infratel Italia e il Mise, per sollecitare la realizzazione
della nuova rete di accesso in banda ultralarga prevista
nell'omonimo ambito del piano nazionale banda ultralarga sui comuni
delle aree bianche della Regione. Le aree bianche sono i comuni nei
quali nessun operatore ha dichiarato di voler investire per portare
i servizi in banda ultralarga, per cui è ammesso l'intervento
pubblico. In relazione al nuovo cronoprogramma di avanzamento dei
lavori, si valuterà ogni possibile azione volta ad accelerare e
snellire le procedure di rilascio dei necessari permessi.
Da evidenziare inoltre che, oltre alle tecnologie citate per la
copertura del servizio in banda ultralarga, l'Amministrazione sin
dal 2006 ha sensibilizzato la copertura delle aree meno densamente
urbanizzate con tecnologie via radio, in particolare è opportuno
evidenziare che, a integrazione di quanto ripreso per le reti in
fibra ottica, sono previsti dei collegamenti radio di tipo
fixed
wireless access
, cioè fibra fino al traliccio e ultimo tratto
via ponte radio, in grado di garantire ad oggi velocità fino a 100
Megabit per secondo in modalità multipunto ma anche di un Gigabyte
per secondo, quindi 1.000 Mbps in modalità punto punto.
"In caso di risposta affermativa al precedente quesito, con
quali modalità e quali tempistiche"; questa è la seconda delle
domande del collega Distort. Tutto ciò premesso, è intenzione di
quest'Amministrazione procedere con ulteriori interventi di
supporto all'infrastrutturazione dei collegamenti telematici con
specifici progetti che potranno essere avanzati nell'ambito del
piano nazionale per la ripresa e la resilienza, oltre che nella
programmazione FESR 2021-2027. Per il piano nazionale per la
ripresa e la resilienza sono state presentate le seguenti proposte,
tra l'altro, in una deliberazione delle settimane scorse, e cioè
l'infrastrutturazione dei siti di telecomunicazione del territorio
anche in prospettiva dell'evoluzione delle tecnologie del futuro e
l'obiettivo è di integrare le infrastrutture di TLC presenti sul
territorio in modo da poter distribuire i servizi innovativi sul
territorio della Regione stessa, e il potenziamento ed estensione
dell'infrastruttura di rete della Pubblica Amministrazione sul
territorio della Regione. L'obiettivo naturalmente è il
potenziamento e l'estensione dell'infrastruttura di rete della
Pubblica Amministrazione della Regione per renderla idonea al
trasporto di tutti i nuovi servizi in banda ultralarga erogabili
sul territorio.
Una risposta a un'interpellanza così composita anche frutto di
due domande, di fatto, secondo me, deve tener conto di alcune
peculiarità che la nostra Regione ha avuto la capacità di
sviluppare e che, di fatto, sono collegate a quanto espresso in
premessa, cioè il fatto che noi siamo comunque una Regione che ha
di sua proprietà 700 chilometri di cavi di rete in fibra
ultralarga. Le problematiche che ad oggi stiamo riscontrando sono
problematiche cognite a livello nazionale e probabilmente per la
volontà da parte del Mise e del suo soggetto di riferimento, che a
sua volta ha sub-appaltato a un'altra società, del passaggio di
quello che tecnicamente viene definito "l'ultimo miglio" e questo
tipo di problematica è una problematica assolutamente conosciuta
anche a livello nazionale per la quale nel corso degli ultimi mesi,
ma vi posso assicurare nel corso degli ultimi giorni visto che ero
presente, ci stiamo attrezzando in maniera diretta. C'è cioè
l'assoluta volontà di creare immediatamente un contatto diretto con
il soggetto che si è aggiudicato la gara e che dovrebbe portare a
casa dei Valdostani il grande lavoro che noi abbiamo fatto e per il
quale abbiamo speso, naturalmente con l'Unione europea, 22 milioni
di euro. Questo tipo di passaggio secondo me, oltre a prevedere un
forte incentivo nei confronti dell'operatore che si è aggiudicato
questo tipo di lavoro, dovrebbe anche cominciare a prevedere la
possibilità non soltanto di intervenire direttamente nelle zone
appunto definite territorio bianco, quindi economicamente meno
rilevanti, ma magari anche per le altre di comune accordo con il
soggetto che appunto si è aggiudicato la gara stessa.
Un'altra caratteristica che stiamo riscontrando rispetto a
questo tipo di tematica sta di fatto nella possibilità che viene
data agli operatori economici di arrivare fino a casa loro ma poi,
nel momento in cui tu arrivi al traliccio, piuttosto che al
cabinet
, visto che ti ho portato l'autostrada, tra l'altro,
con soldi pubblici e con una grande capacità di investimento e
anche di strategia che la Valle d'Aosta ha avuto direttamente per
il tramite della sua partecipata di immaginare in tempi non
sospetti di creare questa che possiamo definire un'autostrada del
futuro per la Valle stessa, nel momento in cui io ti do la
possibilità di arrivare fino ad un casello ed è previsto che poi lo
svincolo autostradale spetti all'operatore economico di riferimento
almeno nell'ammodernare la tecnologia e che a quel punto dovrebbe
portare i dati dal cabinet fino alla casa dei Valdostani, quello
può essere sollecitato, può essere incentivato, può essere
"inserito nelle cose" visto che a quel punto spetterebbe agli
operatori economici, come, tra l'altro, qualcuno sta facendo, di
sviluppare l'ultimo miglio ma non può essere assolutamente
obbligato. Se io ho lavorato tanto per mettere in piedi questi 700
chilometri di autostrada, è normale che poi dovrei aspettarmi che,
nonostante gli aspetti di natura economica, anche da un punto di
vista strutturale, l'ammodernamento dell'ultimo pezzo di rete
restante venisse portata avanti dagli operatori economici di
riferimento.
Mi è capitato in questi 27 giorni di cominciare con estrema
umiltà a fare delle domande, a cercare di capire tutto quanto è
stato fatto sia rispetto a questa tematica che altre e ho colto
immediatamente la piena disponibilità da parte sia del soggetto di
indirizzo pubblico che nel braccio operativo della nostra
partecipata di trovare un'occasione velocemente con gli operatori a
tutti i livelli per poter fare un po' il punto e anche per
sollecitarci vicendevolmente nel risolvere questo genere di
problematiche, che in questo momento si stanno oggettivamente
sentendo ancor più del normale viste le problematiche tutte che
stiamo riscontrando nell'accesso ai dati rispetto sia al lavoro
agile, sia alla necessità da parte di tutti di poter utilizzare
ancora di più il futuro e quindi questi mezzi che fanno parte
oramai della nostra quotidianità.
Presidente -
Per la replica, ha chiesto la parola il
consigliere Distort, ne ha facoltà.
Distort (LEGA VDA) -
Già dalle parole della risposta, dai
riferimenti tecnologici delle tecnologie, dalle terminologie e
dalle sigle si percepisce la complessità dell'argomento, però
cerchiamo di riassumere con una visione semplificata senza perdere
assolutamente di vista tutta la complessità del discorso, però
fondamentalmente rimane in piedi il fatto che abbiamo 700
chilometri di linea. Perfetto, è un lavoro che è stato fatto sulla
base dell'utilizzo di fondi europei, ben venga che ogni tanto
riusciamo a utilizzarli e non li mandiamo indietro. Benissimo,
questo è quanto ha fatto la Regione facendo il suo dovere, chi
all'epoca ha svolto né più, né meno il proprio dovere; con questo
non voglio diminuire ma neanche enfatizzare, questo è quanto spetta
a una classe politica che amministra.
Tornando sui 700 chilometri, in ogni caso comunque vanno a
conferire un messaggio a banda larga ai Comuni o nelle migliori
delle ipotesi in prossimità dei propri Municipi, perché, per
esempio, così da notizie che io ho, il Comune di Brissogne ha la
consegna della banda larga in fibra sulla strada statale n. 26
prima del ponte per attraversare la Dora e per arrivare quindi nel
territorio. La situazione quindi è ancora molto da definire. È
chiaro che per l'ultimo miglio inteso in termini simbolici - perché
non si tratta di un ultimo meglio, si tratta di una rete
estremamente più lunga ed estremamente più diramata - cosa succede?
Da quello che mi ha detto, è lasciato agli operatori del settore,
quindi significa che, dal punto di vista politico, di quello che
fanno le aziende private a scopo di lucro... in definitiva, non va
a sostituire l'attività di una classe politica che amministra. La
classe politica che amministra deve curare i rapporti come
partner
di livello con le compagnie telefoniche che si
aggiudicano la prosecuzione della consegna del segnale fino al
singolo utente: questa è una visione fondamentale, è questa la
visione politica, è questo quello che spetta a un Governo.
Poi ho sentito citare Agcom, Co.Re.Com., io vorrei comunque
precisare e ricordare che Co.Re.Com. resta autorità e consulente
della Regione Valle d'Aosta in materia di comunicazione, quindi
l'esperienza, la capacità maturata da quest'organismo nel rapporto
con i gestori è assolutamente fondamentale, deve essere
assolutamente presa in considerazione, non deve essere
semplicemente citata, deve essere il partner principale di
un'azione di governo in questo settore.
In ogni caso, Assessore, su quanto io le avevo posto come
dilemma tra una soluzione a cavo, quindi di cablaggio, e la
prosecuzione fino al punto di consegna, o l'utilizzo di emittenti
con una tecnologia che al momento risulta quella del 5G - io non
prendo posizione né nell'un caso, né nell'altro perché spetta al
Governo - una risposta definitiva non è stata data: è stata data
una risposta relativa agli attori, alle aziende che si occuperanno
della distribuzione. Tra l'altro, mi pare di aver capito che le
informazioni sulla tecnologia che utilizzano le compagnie sono
coperte da segreto e non è dato comunicarle. Io non faccio parte
assolutamente del Co.Re.Com. ma penso che questo dato sia
immediatamente da trasmettere a Co.Re.Com. affinché loro provvedano
con i canali, con le capacità, con le competenze e con l'esperienza
che hanno per andare a risolvere questo fatto. I Valdostani devono
sapere che tipo di tecnologia viene utilizzata.
Presidente -
Sempre in fase di replica, ha chiesto la
parola il consigliere Lavy, ne ha facoltà.
Lavy (LEGAV DA) -
Grazie Assessore per la risposta che ha
dato, chiederò poi eventualmente se sia possibile avere una copia
scritta delle informazioni ricche che ha dato, perché comunque è un
tema molto importante, molto complesso che però può delineare un
futuro diverso per la Valle d'Aosta.
I due principali problemi, com'è stato enunciato, sono
essenzialmente quelli delle tempistiche e quello delle utenze
perché se gli operatori non hanno interesse di investire dove
magari c'è una possibilità di avere un numero inferiore o
relativamente piccolo di utenze, è ovvio che quello è un grave
problema ed è lì che la politica deve intervenire perché si tratta
di scelte politiche quelle di valorizzare i piccoli Comuni proprio
perché è stato detto che le maggiori difficoltà di accesso alle
connessioni riguardano i piccoli comuni posti più forse nelle
vallate, meno centrali, dove c'è proprio anche meno popolazione. Lì
interviene la politica, lì è lo scopo di mantenere la gente in
montagna per il semplice fatto che, come ho detto prima, stiamo
vivendo un momento difficile e la scelta di avere internet o no può
condizionare delle scelte di ritorno in montagna da parte dei
nostri cittadini.
Io quindi la invito veramente ancora a impegnarsi, se segnalerà
all'Agcom la questione cartina, la ringrazierò, questa è puramente
una semplice formalità, ma le chiedo ancora se può girarmi
ulteriori dati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK