Consiglio Regionale della Valle d'Aosta - Oggetto del Consiglio n. 895 del 20 ottobre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula
Oggetto del Consiglio n. 895 del 20 ottobre 1999 - Resoconto
OGGETTO N. 895/XI Stato dei lavori di realizzazione del
complesso sportivo polifunzionale in località Crétaz di
Valtournenche. (Interrogazione)
Interrogazione Venuti a conoscenza del progetto avente per
scopo la realizzazione di un complesso sportivo polifunzionale in
località Crétaz di Valtournenche e della conseguente assegnazione
dell’appalto per i lavori di costruzione, assegnati
dalla Giunta regionale in data 15 novembre 1991;
Considerato che a tutt’oggi i lavori sono ancora
da ultimare;
Tenuto conto dell’importanza di tale struttura
per l’intera comunità, residente e turistica, della
Valtournenche;
i sottoscritti Consiglieri regionali
Interrogano
la Giunta regionale per conoscere:
1) lo stato attuale dei lavori per la realizzazione del
complesso sportivo polifunzionale in località Crétaz di
Valtournenche;
2) il costo totale sostenuto dall’Amministrazione
regionale per detti lavori;
3) il termine di conclusione degli stessi, comprensivo di
collaudo ed installazione degli arredi.
F.to: Lanièce - Collé
Presidente
La parola all'Assessore al territorio, ambiente
e opere pubbliche, Vallet.
Vallet (UV)
Siamo arrivati alla conclusione di una lunga
storia. Infatti, i lavori risultano ultimati ad esclusione di
piccoli interventi di finitura nonché della sistemazione dell'area
esterna che è in fase di esecuzione e che sarà completata entro
l'anno.
Il costo totale dei lavori ammonta a 9,2 miliardi, il collaudo
dell'impianto elettrico sarà effettuato nel mese di novembre,
mentre quello relativo all'impianto termosanitario sarà effettuato
durante il periodo climatico previsto dalla legge, quindi bisogna
aspettare il 1° dicembre per poterlo fare.
Il collaudo del cemento armato è già stato effettuato, il
collaudatore per il collaudo amministrativo è già stato nominato.
Il collaudo si effettuerà in seguito all'acquisizione dei
precedenti collaudi e dovrebbe concludersi entro qualche mese.
Gli arredi relativi alla piscina e alla palestra saranno
aggiudicati in via provvisoria oggi. L'impresa aggiudicataria della
fornitura avrà a disposizione 90 giorni per la fornitura degli
arredi stessi. Credo che, con queste premesse, se non sorgeranno
particolari problemi nell'aggiudicazione della fornitura degli
arredi, la struttura potrà essere consegnata al Comune di
Valtournenche entro i prossimi 3-4 mesi.
Presidente
La parola al Consigliere Lanièce.
Lanièce (Aut)
Prendiamo atto con piacere che finalmente
questa struttura verrà ultimata nei prossimi mesi anche perché,
come diceva l'Assessore, questa vicenda risale a molto tempo fa, a
partire già dal 1987, quando era stato presentato il primo progetto
relativo alla costruzione di questo centro sportivo polifunzionale
in località Crétaz di Valtournenche, poi nel 1990 c'era stato
l'appalto e nel 1991 l'aggiudicazione dei lavori all'impresa
Gransasso per un importo di 7 miliardi.
Da quel momento iniziano i problemi, nel senso che già nel 1993,
quindi a due anni di distanza dall'aggiudicazione dei lavori, c'era
già una prima perizia suppletiva di circa 2 miliardi, quasi un
terzo del valore complessivo per l'opera.
Man mano che si procedeva abbiamo verificato dei ritardi dovuti
in parte minima a problemi relativi alla natura del suolo, ma
soprattutto ad una negligenza da parte della stessa impresa
aggiudicataria che si era permessa di rallentare a tal punto i
lavori tanto che nel 1995 la Giunta regionale aveva concesso una
proroga di 180 giorni su una richiesta specifica della stessa
impresa fino a giungere però al 1997 quando un'ulteriore delibera,
la delibera del 24 novembre 1997, metteva in evidenza il fatto che
l'impresa aveva dimostrato negligenza grave nella conduzione dei
lavori
"? i quali procedono tuttora a rilento?"
e
sottolineava anche il grave ritardo accumulato dall'impresa e la
contravvenzione ai patti per il mancato rispetto dei programmi
cronologici dei lavori. Con questa delibera si era assegnato
all'Ing. Péaquin di provvedere a fare un collaudo sulla situazione
per verificare la possibilità di procedere alla rescissione del
contratto.
La cosa da evidenziare è che dal 1991 al 1996 ci sono voluti ben
sei anni per accorgerci della lentezza di quest'impresa e quindi
riteniamo che sia opportuno da parte dell'Amministrazione regionale
cercare di realizzare al più presto questa infrastruttura
importante. In effetti soprattutto per una zona turistica come la
Valtournenche avere un centro sportivo polifunzionale funzionante è
sicuramente un fiore all'occhiello in grado soprattutto di
rispondere alle esigenze sia dei residenti che dei turisti,
esigenze più che mai importanti in una località fortemente
turistica come la Valtournenche; quindi l'invito è quello di
cercare di evitare di lasciar passare più anni senza intervenire
direttamente visto che quando si aggiudicano i vari appalti ci sono
sempre dei termini indicativi dei tempi: infatti nel 1990, quando
era stato appaltato questo lavoro, si era indicato come termine
conclusivo dei lavori 660 giorni, ora siamo arrivati non dico al
triplo, ma quasi.
Quindi l'input è quello di cercare di intervenire fin da subito
se ci si accorge che l'impresa, per sua incapacità, non è in grado
di portare a termine determinati lavori importanti e questo anche
in riferimento ad alcune iniziative fatte dal sottoscritto, vedi
Palazzetto di Gressoney, auditorium presso l'ex Cinema Splendor,
copertura dell'area megalitica di Saint-Martin de Corléans, tutti
grandi interventi che però procedono con molta lentezza, senza poi
parlare dell'annoso problema dell'Ecole des Neiges che non sappiamo
quando finirà.
Proprio per questo riteniamo opportuno che ci sia da parte
dell'Amministrazione regionale una migliore attenzione sulla
gestione degli interventi infrastrutturali proprio perché riteniamo
opportuno che, se si fanno dei grossi investimenti, come può essere
questo centro sportivo, come quello del Palazzetto di Gressoney e
altri interventi, ci sia da parte dell'Amministrazione regionale la
volontà, oltre che di andare ad appaltare dei lavori per una
determinata somma, anche di seguire attentamente l'evolversi dei
lavori per cercare di pungolare ed eventualmente, nel caso in cui
ci si accorga che c'è negligenza da parte dell'impresa
aggiudicataria, provvedere alla rescissione del contratto perché
occorre sì spendere il denaro, ma anche ottenere in tempi celeri la
struttura per la quale si sono spesi questi soldi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK