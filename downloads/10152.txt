Consiglio Regionale della Valle d'Aosta - Oggetto del Consiglio n. 1145 del 4 aprile 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1145 del 4 aprile 1990 - Resoconto
OGGETTO N. 1145/IX - ISCRIZIONE ALL'ORDINE DEL GIORNO DEL
NUOVO OGGETTO: "PRESA D'ATTO DELLE DIMISSIONI DEL CONSIGLIERE
TONINO ALDER E SUA SOSTITUZIONE".
PRESIDENTE:
Egregi colleghi, è sopravvenuto un fatto
inaspettato ed importante: poiché il Consigliere Tonino mi ha fatto
pervenire una lettera, della quale do lettura qui di seguito, nella
quale annuncia le sue dimissioni da Consigliere regionale, il
Gruppo consiliare del PCI ha chiesto di deliberare di procedere
all'immediata discussione e alla decisione sull'argomento in
oggetto, che riveste carattere di urgenza.
Ecco il testo della lettera:
"Egregio Presidente,
avendo accettato l'invito a partecipare alle elezioni del comune
di Aosta nella lista "Città insieme", con la presente rassegno le
dimissioni da Consigliere regionale della Valle d'Aosta.
Tali dimissioni hanno il senso di sottolineare l'impegno
prioritario per le elezioni del nuovo Consiglio della città
capoluogo, per il ruolo che ritengo debba essere attribuito alla
città di Aosta nell'ambito della politica regionale.
Ringrazio il Presidente del Consiglio, il Presidente della
Giunta regionale e tutti i Consiglieri regionali per la stima e la
collaborazione ricevuta in questi anni di mia permanenza in
Consiglio regionale.
Cordiali saluti.
Aosta, 4 aprile 1990"
Ha chiesto la parola il Consigliere Tonino; ne ha facoltà,
TONINO (PCI):
Ho chiesto che fosse inserita nella seduta
di oggi del Consiglio regionale la presa d'atto delle mie
dimissioni, perché, avendo scelto di partecipare alle elezioni per
il rinnovo del Consiglio comunale di Aosta, come capolista della
lista "Città insieme", ritengo necessario chiarire fin da subito
l'impegno prioritario per una competizione elettorale a cui noi
riserviamo grande importanza per l'impegno che diamo in un momento
particolare della nostra vita politica e per l'importanza che
vogliamo assegnare anche alla città di Aosta, come moderno
capoluogo regionale e come luogo importante anche di dibattito e di
impegno politico nell'ambito della nostra Regione.
Ho accettato di presentarmi in quella lista perché ritengo che
ogni tanto sia opportuno scegliere i posti in cui si ritiene
prioritario impegnarsi politicamente, non intendendo l'impegno
politico soltanto come una scalata verso l'alto, ma anche come la
messa a disposizione, rispetto a richieste che vengono rivolte di
prestare il proprio contributo e la propria passione politica in
altri luoghi.
Credo anche di dover dire che ho accettato di presentare le mie
dimissioni per consentire l'ingresso in Consiglio regionale di una
donna. Questa scelta è del tutto coerente con un impegno che sta
caratterizzando la nostra azione politica anche nella città di
Aosta e più in generale per consentire un riequilibrio della
rappresentanza femminile nelle assemblee elettive.
Chiedo quindi al Consiglio di prendere atto di questa mia
richiesta e naturalmente colgo l'occasione per ringraziare il
Presidente del Consiglio, il Presidente della Giunta, gli Assessori
e tutti i Consiglieri per la collaborazione di questi anni e per
gli attestati di stima che mi sono stati rivolti, nonché per
augurare a tutti un proficuo lavoro in Consiglio regionale.
Grazie.
PRESIDENTE:
Io darei la parola ai colleghi che
intendessero chiederla, ma solo sull'iscrizione in via d'urgenza,
perché il dibattito vero e proprio ed i saluti troveranno spazio al
momento della trattazione dell'argomento in oggetto.
Se nessuno chiede la parola, pongo in votazione l'iscrizione in
via d'urgenza delle dimissioni del Consigliere Tonino.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
IL CONSIGLIO
Ai sensi del secondo comma dell'articolo 53 del Regolamento
inferno del Consiglio;
DELIBERA
di procedere nell'adunanza in corso alla discussione e alla
decisione sull'oggetto: "Presa d'atto delle dimissioni del
Consigliere Tonino Alder e sua sostituzione".
PRESIDENTE:
Il nuovo oggetto sarà iscritto al punto 35
dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK