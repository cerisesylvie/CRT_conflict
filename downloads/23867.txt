Consiglio Regionale della Valle d'Aosta - Oggetto del Consiglio n. 2871 del 11 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2871 del 11 luglio 2007 - Resoconto
OGGETTO N. 2871/XII - Rafforzamento dell'Ufficio di
rappresentanza della Regione a Bruxelles. (Interpellanza)
Interpellanza
Evidenziata la legge regionale n. 8 del 2006 "Disposizioni in
materia di attività e relazioni europee e internazionali della
Regione autonoma Valle d'Aosta " che all'art. 7 istituisce
l'Ufficio di rappresentanza a Bruxelles, quale strumento di
collegamento tecnico, amministrativo e operativo tra le strutture
regionali e gli uffici, gli organismi e le istituzioni dell'Unione
Europea, delegando alla Giunta regionale di stabilire le modalità
di apertura e di organizzazione della suddetta struttura;
Ricordato che attualmente l'ufficio di rappresentanza della
nostra Regione a Bruxelles ha un organico di tre persone, di cui
due dipendenti regionali, tra cui il capo servizio di nomina
fiduciaria a tempo determinato, e uno dipendente da Finaosta,
anch'esso con contratto a tempo determinato, oltre alla presenza di
stagisti afferenti alla finanziaria regionale;
Constatato che il posto di capo servizio ha visto negli
ultimi anni il succedersi di più figure e che la nomina fiduciaria
pare in aperta contraddizione con la necessità di avere un punto di
riferimento stabile, capace di costruire negli anni gli
indispensabili rapporti con le istituzioni europee;
Preso atto che con tale ridotto organico l'ufficio di
Bruxelles non riesce a seguire fruttuosamente i lavori delle
Commissioni tecniche e i differenti
dossiers prima che
vengano formalizzati nelle direttive europee, con la grave
conseguenza per la nostra Regione di non poter approfittare delle
nuove competenze in tema di processo ascendente, a tutela degli
interessi delle valdostane e dei valdostani;
Ribadito inoltre che tale fragilità strutturale riverbera i
propri effetti negativi anche sulla gestione dei progetti europei,
a causa della tendenza delle direzioni regionali di adire agli
uffici europei senza utilizzare la rappresentanza di Bruxelles, con
le immancabili difficoltà conseguenti nei rapporti con i differenti
uffici della Commissione Europea;
il sottoscritto Consigliere regionale
Interpella
il Presidente della Regione per conoscere se intenda:
1) rafforzare la struttura di Bruxelles sia attraverso un
aumento dell'organico, sia attraverso la stabilizzazione dei
contratti di lavoro, anche attraverso procedure
concorsuali;
2) promuovere una fattiva azione di partecipazione alle
Commissioni tecniche comunitarie, sia utilizzando più ampie
professionalità nell'ufficio di Bruxelles, sia attraverso
l'utilizzo di professionalità comunque presenti nella nostra
Comunità;
3) promuovere all'interno dell'Amministrazione regionale una
corretta ed efficace prassi di rapporti con le istituzioni europee,
in modo che i progetti europei siano coordinati e presentati al
Parlamento dalla rappresentanza nella capitale belga e non
direttamente dalle Direzioni o dagli uffici di Aosta.
F.to: Sandri
Président
- La parole au Conseiller Sandri.
Sandri (GV-DS-PSE)
- Devo dire che è con una certa
amarezza che presento questa interpellanza, perché nella storia
della Valle d'Aosta abbiamo avuto una sola occasione di essere
presenti nel Parlamento europeo ed è stato con l'attuale nostro
Presidente della Regione, quindi mi aspetterei da questa Giunta un
atteggiamento più fattivo e più convinto della presenza della
nostra rappresentanza a Bruxelles, invece, con una verifica che
abbiamo potuto fare direttamente all'ufficio di Bruxelles e facendo
un paragone andando a visitare la rappresentanza delle Regioni del
centro Italia, abbiamo potuto constatare un'elevata debolezza
dell'attuale nostra situazione a Bruxelles, che ci ha decisamente
preoccupato. È vero che i nuovi uffici che si andranno ad acquisire
a Bruxelles sono in una zona molto bella, nel senso che siamo
andati anche a vedere la nuova sede della Valle d'Aosta, almeno
dall'esterno perché ancora in costruzione, e sembra sicuramente una
sede molto bella e molto vicina al Parlamento in una zona
particolarmente funzionale, però il problema non è solo il
contenitore, ma anche il contenuto e il contenuto è abbastanza
deprimente, almeno a prima vista.
Abbiamo 3 persone che si occupano di rappresentare la nostra
Regione a Bruxelles, di queste 3 persone una è dipendente di
"Finaosta" - fra l'altro, con contratto a tempo determinato -, le
altre 2 sono dipendenti regionali, di cui uno, il Capo servizio, è
di nomina fiduciaria. Di 3 persone quindi ne abbiamo solo una
stabilizzata con un contratto a tempo indeterminato, non solo, ma,
se si va a vedere la storia degli ultimi anni, si vede che il posto
di capo servizio ha visto un turbinio di presenze: ne sono cambiati
5 negli ultimi 5 anni, anche se c'è stato qualche ritorno, qualcuno
che è stato "limogé", poi è rientrato in qualche maniera e poi è di
nuovo andato via. Tanto per fare un paragone, nelle Regioni del
centro Italia sono 12 anni che i referenti sono sempre gli stessi,
allora è chiaro che a livello di Parlamento sapere che dietro
quella persona vi è la Regione Umbria, la Regione Toscana, la
Regione Marche, la Regione Lazio, perché quello che si presenta è
un legame forte... ma della Valle d'Aosta che immagine hanno i
rappresentanti della Commissione, piuttosto che del Consiglio e del
Parlamento europeo, che si trovano di fronte persone completamente
diverse? L'unica continuità che è il dipendente di "Finaosta"... a
parte che è a tempo determinato, di fatto è appunto dipendente di
"Finaosta" e non dell'Amministrazione regionale.
È un ufficio nettamente sottodimensionato, vi sono altri uffici
regionali che "viaggiano" su numeri notevolmente superiori, ma non
è solo un problema di quantità, è proprio un problema di qualità di
lavoro. Con tale organico non è possibile - e la dimostrazione è
che non si fa - seguire le Commissioni tecniche che seguono i
differenti "dossier" prima che vadano in sede politica, con il
risultato che non abbiamo nessuna possibilità di intervenire nel
processo ascendente, mentre invece altre Regioni, che da quando c'è
stata questa possibilità - circa un anno e mezzo - si sono
attrezzate, partecipano attivamente a tale attività tecnica di
preparazione dei "dossier" ed è lì che si interviene per avere un
effetto fondamentale a livello di direttive, non facendo l'attività
cosiddetta "turistica" o di promozione della nostra Regione, che è
importante, ma sicuramente non ha alcun effetto per quanto riguarda
le istituzioni europee. Noi allora ci chiediamo se tutto questo
possa essere mantenuto per ancora molto tempo e se non invece sia
il momento di "cambiare passo", di mettere questa struttura nelle
condizioni di poter lavorare anche sui "dossier", anche perché
abbiamo scoperto che vi sono emeriti Valdostani che si occupano di
tale settore per altre Regioni: le Isole Baleari, piuttosto che le
Canarie, piuttosto che altre Regioni d'Italia. Abbiamo allora le
competenze tecniche e non le sfruttiamo, mi sembra uno spreco grave
per una squadra che è già piccola di per sé e che rischia di
scomparire nelle 250 e passa Regioni d'Europa.
Vi è ancora un altro punto che ci preoccupa: spesso e
volentieri, proprio per questa debolezza, le direzioni regionali,
quando hanno problemi di progetti europei, li gestiscono
direttamente senza passare dall'ufficio di Bruxelles, andando
incontro a tante porte chiuse, perché non hanno gli strumenti per
conoscere, per avere le possibilità di relazionare con gli uffici
competenti in materia. Qui vi è un altro scoordinamento,
evidentemente bisognerà trovare anche il modo per cui le direzioni
regionali presenti in Valle d'Aosta istituzionalizzino un rapporto
attraverso gli uffici di Bruxelles con la Commissione, con il
Consiglio e con il Parlamento, in modo che i loro progetti possano
avere più facilità di essere accolti. Credo che questa sia una cosa
molto importante, sia una sfida che ci troviamo di fronte e su cui
abbiamo la sensazione di essere "démunis". Volevamo allora chiedere
al Presidente della Regione se intenda "cambiare passo" su tali
temi e, da una parte, stabilizzare il personale esistente;
dall'altra, aumentare l'organico a livello di Bruxelles, utilizzare
una serie di rafforzamenti affinché possa esserci un'effettiva
capacità di intervenire anche sui "dossier" in fase di comitati
tecnici e soprattutto se vuole fare un passo di maggiore
coordinamento a livello dell'Amministrazione regionale affinché
questo ufficio di Bruxelles diventi lo snodo e il "pass" per le
istituzioni europee e che le direzioni regionali non si inventino
in qualche modo europee, quando non è né il loro compito, né è
nelle loro capacità, tutto ciò ovviamente affinché la Regione possa
svolgere il massimo ruolo all'interno del Consesso di
Bruxelles.
Président
- La parole au Président de la Région,
Caveri.
Caveri (UV)
- Intanto suggerirei ai colleghi de "La
Stampa" il titolo per la prima pagina di domani:
"l'ufficio di
Bruxelles fa schifo, il Consigliere Sandri gela il Consiglio"
,
lo consiglierei, perché, trattandosi "La Stampa" dell'ufficio
stampa del collega Sandri, sarebbe interessante suggerire loro
anche il titolo.
In merito all'interpellanza del Consigliere Sandri, prima di
rispondere alle richieste puntualmente formulate nella medesima,
occorre procedere ad alcune precisazioni relativamente alle
affermazioni ad esse preliminari: in primo luogo, la nomina
fiduciaria del Capo dell'Ufficio di rappresentanza a Bruxelles
nulla ha a che vedere con i supposti rischi di instabilità
paventati dal Consigliere Sandri... o che comunque tali rischi si
manifestano in maniera esattamente identica anche nel caso della
rappresentanza italiana permanente d'Italia a Bruxelles, perché il
rappresentante è nominato dal competente Ministro per gli affari
esteri, così come nel caso di innumerevoli altre figure
professionali, pubbliche e private cui sono affidati compiti di
rappresentanza. Lei noterà che il rappresentante... della
rappresentanza in questi anni ha avuto un grande "turnover". La
natura del contratto a tempo determinato e la nomina fiduciaria non
sono in alcun modo un limite alla possibilità, per usare le parole
del Consigliere Sandri: "di avere un punto di riferimento stabile,
capace di costruire negli anni gli indispensabili rapporti con le
istituzioni europee". Vede, collega Sandri, vi sono degli autentici
"brontosauri" di alcune rappresentanze delle Regioni a Bruxelles,
non credo sia stare 12 anni nello stesso posto una garanzia di
stabilità e di professionalità.
Va peraltro segnalata un'ulteriore inesattezza relativamente al
fatto che, come si afferma nelle premesse all'interpellanza:
"il
posto di capo servizio ha visto negli anni il succedersi di più
figure"
, infatti, solo nel corso del 2006 è stato istituito il
posto di capo servizio, che è stato coperto da un'unica persona,
proprio a partire dal medesimo anno, e lo sarà fino alla fine della
legislatura, anche se lei un giorno ha telefonato a questa persona
chiedendo se era vero che lo avrei fatto secco, anche con "e-mail"
che ho conservato nelle cose care; quindi i timori del Consigliere
Sandri si dimostrano del tutto infondati.
Relativamente poi alla lagnanza secondo cui, a causa
dell'organico ridotto, l'ufficio non sarebbe in grado di seguire i
lavori delle Commissioni tecniche e dei diversi "dossier",
successivamente formalizzati nelle direttive o nei regolamenti
europei, con ciò rinunciando di fatto ad esercitare le nuove
competenze in materia di fase ascendente, va precisato come, da un
lato, sia l'inerzia statale e non la dimensione degli organici
dell'Amministrazione regionale ad impedire la piena partecipazione
della Regione alla fase ascendente e, dall'altro, che il processo
di costituzione dell'Euroregione con Piemonte, Liguria, PACA e
Rhône-Alpes avrà presto risvolti positivi anche da questo punto di
vista. Il tema della fase ascendente... evidentemente lei,
occupandosi in maniera pluridisciplinare di tante cose, non ha la
possibilità di studiare approfonditamente i "dossier" ed è una
superficialità che preoccupa perché, quando si trattano gli
argomenti, bisognerebbe avere una contezza delle questioni, sulla
partecipazione alla fase ascendente... essa è stata virtualmente
assicurata alle Regioni già dalla legge cosiddetta "La Loggia" nel
lontano 2003. Questa partecipazione si distingue in 2 settori: il
primo concerne la partecipazione al processo di formazione della
posizione italiana sugli atti che al Governo italiano giungono
dalle istituzioni europee; e su questo l'attuale Governo, in
particolare il Ministero per le politiche comunitarie, è del tutto
inerte, non avendo a tutt'oggi ancora né organizzato la segreteria
dei tavoli tecnici di confronto e nemmeno convocato alcuno di tali
tavoli. Il secondo tema è relativo alla partecipazione regionale ai
comitati tecnici - tecnicamente comitologia -, richiamati dal
Consigliere Sandri, ma giunge fino alla partecipazione dei
Presidenti delle Regioni ai Consigli dei ministri. Ebbene,
relativamente a questa partecipazione più concreta e fisica ai
lavori delle istituzioni comunitarie, va segnalato come sia di
freno un altro Ministero della Repubblica, questa volta il
Ministero degli affari esteri, il quale non ha finora ammesso che
nessun funzionario regionale partecipasse ai suddetti comitati e,
quando la Presidente Bresso ha ottenuto di prender parte ad un
Consiglio dei Ministri, ha dovuto scoprire, suo malgrado, di non
essere stata neppure accreditata dalla "Farnesina".
La questione, dunque, Consigliere Sandri, è ben più complessa di
quanto da lei prospettata. Sarei ben lieto, e molto più di lei,
glielo assicuro, se la piena partecipazione della Valle d'Aosta
alla fase ascendente... fra l'altro, la "legge La Loggia" prevedeva
addirittura una possibilità di partecipazione ai Consigli europei e
alla comitologia espressamente di un rappresentante delle Regioni
autonome o delle Province autonome, ma per adesso tutto ciò è
rimasto "lettera morta".
In merito alle supposte difficoltà di relazione tra i servizi
dell'amministrazione e quelli della Commissione europea, sarei
lieto di sentire da lei, Signor Consigliere, a quali eventi
specifici fa riferimento, dal momento che a me non consta notizia
di tali particolari problematicità. Mi è capitato moltissime volte,
nel corso dei miei incontri a Bruxelles, di avere dei colloqui con
membri della Commissione, che siano Commissari europei, che siano
funzionari di alto rango, e devo dire che la considerazione per la
nostra Valle è sicuramente positiva, se invece ci sono stati gravi
disservizi, sarò lieto di approfondire con lei l'esame degli
episodi che vorrà portare alla mia attenzione.
Lei mi domanda se io intenda rafforzare l'ufficio di Bruxelles
per il tramite dell'aumento dell'organico, della stabilizzazione
dei rapporti di lavoro e con l'eventualità dell'attivazione di
concorsi. Ebbene, la prima risposta è certamente e indubbiamente
affermativa: è intenzione di questa Presidenza un rafforzamento
costante della struttura di Bruxelles, anche dal punto di vista
fisico per così dire, perché i nuovi uffici in collaborazione con
le altre Regioni dell'Euroregione, con l'unica eccezione della
Liguria, che ha creato un proprio palazzetto autonomo che si chiama
"Casa Liguria"... e non si tratta di un'iniziativa estemporanea,
bensì di un "trend" chiaro che ha avuto inizio a partire dai primi
mesi di questa legislatura, quando con la delega agli affari
europei accorpata al turismo... abbiamo fin dal 2004 con
un'approfondita attività di studio riorganizzato l'ufficio e ciò ha
portato successivamente all'approvazione della legge regionale
estremamente innovativa sotto il profilo della politica europea: la
legge regionale n. 8/2006, con la trasformazione solo con quella
legge dell'ufficio in struttura dirigenziale e che oggi si appresta
a trovare una collocazione unitaria nella nuova sede
dell'Euroregione a Bruxelles: primo tassello tangibile e concreto
di un progetto politico di ampio respiro.
Per quel che è della stabilizzazione dei rapporti di lavoro,
rinvio a quanto già precisato precedentemente, mentre, per quanto
riguarda la possibilità di attivare nuove assunzioni anche tramite
procedure concorsuali, ogni decisione in merito sarà conseguente
alle determinazioni da assumersi nell'ambito della ripartizione
delle responsabilità dentro questo nuovo contenitore istituzionale:
l'Euroregione, perché ci sarà un'attività congiunta degli uffici
che saranno situati nella nuova sede condivisa. Uno degli obiettivi
dichiarati è infatti non solo la condivisione degli spazi comuni e
del conseguente incremento e miglioramento dei rapporti tra i
diversi "staff" regionali a Bruxelles, ma anche e soprattutto il
raggiungimento di importanti economie di scala nella gestione
condivisa di taluni "dossiers" di interesse comune.
Dato per scontato quello che ho già detto sulle Commissioni
tecniche comunitarie, ossia le difficoltà esistenti a livello
nazionale, aggiungendo come sia intenzione delle Regioni, in
collaborazione con la rappresentanza permanente d'Italia, l'avvio
di una fase sperimentale che vedrà coinvolto il personale delle
Regioni - di stanza sia a Bruxelles, sia in Italia -, a cui
dovrebbe essere consentita la partecipazione a questi comitati
tecnici, e questa sperimentazione risulterà sicuramente utile,
credo che tutto ciò debba essere considerato propedeutico al vero
coinvolgimento delle Regioni nella definizione della politica
europea dell'Italia. Ovviamente, in esito a tale esperienza, ossia
la prima partecipazione ai comitati... di recente in una Conferenza
delle Regioni abbiamo espresso delle opzioni per macroaree e
abbiamo anche concordato con le altre speciali una linea di azione
comune a copertura, quando lo si potrà fare, delle intere
materie... credo che avremo modo di continuare ad informare su
questo il Consiglio.
Per quel che riguarda l'ultima domanda, quella che lei definisce
"corretta ed efficace prassi"
, ossia che
"i progetti
europei siano coordinati e presentati al Parlamento dalla
rappresentanza nella capitale belga e non direttamente dalle
Direzioni o dagli uffici di Aosta"
, otterremmo come primo
risultato la bocciatura in blocco dei medesimi, dal momento che il
Parlamento europeo non è titolare di alcuna competenza in merito ai
progetti, ai programmi e ai fondi comunitari, risiedendo la
medesima in capo alla Commissione europea. Secondariamente non si
tratta di istituire prassi o consuetudini, Consigliere Sandri, ma
di definire processi e procedure, che già esistono e prevedono un
ruolo specifico e definito negli "skill" del personale per
l'ufficio di Bruxelles, che nulla ha a che fare con l'istruzione di
programmi e progetti. All'ufficio competono altre funzioni, per
così dire, di sostegno e complementari, ma non sostitutive rispetto
alle strutture di Aosta, che sono e devono restare baricentriche
rispetto alla costruzione dell'attività programmatrice e
progettuale dell'amministrazione. Trasferire queste competenze a
Bruxelles significherebbe di fatto trasferire a Bruxelles l'intero
Dipartimento degli affari europei, che si occupa di tali materie e
tuttavia non basterebbe dal momento che molte altre strutture
regionali - l'Agricoltura, ma anche il Turismo, i Trasporti, il
DSI, la Protezione civile - sono coinvolte nella preparazione di
programmi e progetti europei.
La sua è una visione non condivisibile dell'Europa: è quella di
un'Europa che sta solo a Bruxelles e che resta lontana e distante
dai territori. Fortunatamente la Giunta che ho l'onore di
presiedere, i suoi dirigenti e i suoi funzionari hanno una visione,
prospettive e ambizioni diverse: "in primis" quella di vedere
l'Europa come la quotidianità del lavoro qui di ciascuno di noi,
l'Unione europea funziona solo se è presente anche a Milano, a
Vienna, a Budapest e anche ad Aosta. Se la Valle facesse la scelta
organizzativa bulimica di creare un mega ufficio, come hanno fatto
alcune Regioni italiane, poi "bacchettate" da quel libro che lei
ieri ha fatto vedere: "La casta" di Gian Antonio Stella, ebbene se
questa fosse la logica, non farebbe l'interesse dei Valdostani, non
saprebbe interpretare i bisogni autentici del proprio territorio,
né cogliere le opportunità di sviluppo che proprio l'Europa offre.
Per queste ragioni, l'ufficio di Bruxelles, pur essendo
fondamentale e degno di costante rafforzamento, non potrà mai
essere sostitutivo rispetto al lavoro quotidiano che ciascuna delle
strutture regionali svolge nell'ambito delle politiche comunitarie.
La vera sfida dunque - e so, Consigliere Sandri, che su questo
possiamo dirci d'accordo - è quella di portare molta più Europa in
Valle d'Aosta, senza trascurare, ne convengo, di rafforzare la
nostra presenza a Bruxelles.
Président
- La parole au Conseiller Sandri.
Sandri (GV-DS-PSE)
- Non sono soddisfatto della risposta
del Presidente Caveri, perché mi sembra debole e incattivita
proprio dalla sua debolezza. Innanzitutto sul problema degli
avvicendamenti è chiaro che si potrà trovare che il Ministero degli
esteri... ma non siamo uno Stato ancora per adesso... abbia fatto
degli avvicendamenti... la sua storia personale... ma, se qualcuno
si butta in Dora, non è che noi gli dobbiamo andare dietro! Mi
dispiace che lei si attacchi formalmente alla figura del capo
servizio, chiamiamolo responsabile. Lei non si ricorda di un tal
dottor Donati, o di un tal dottor Germano, o di un tal dottor Paolo
Linty, tutte persone che si sono avvicendate all'ufficio di
Bruxelles negli ultimi anni più volte come responsabili del
servizio e li conosce bene perché se li è anche portati nel suo
"giardino personale" - dopo spiegherò perché parlo di "giardino
personale" - come responsabili del Gabinetto, almeno uno di
questi... allora in 5 anni abbiamo almeno 5 persone diverse che
hanno avuto tale funzione di responsabile: questa è una cosa che
non va bene, perché significa che il punto di riferimento rispetto
alle istituzioni europee è che le istituzioni europee non sanno chi
è della Valle d'Aosta. Adesso abbiamo un funzionario che è lì da un
certo periodo di tempo, speriamo che duri, perché, da questo punto
di vista, abbiamo molto da fare e sicuramente gli esempi negativi
non devono essere portati da una persona che ha responsabilità a
difesa e a giustificazione del proprio comportamento: primo
problema.
Il secondo problema è che questo ufficio di Bruxelles è visto
dall'Amministrazione regionale come una specie di "giardino
personale", perché? Perché la figura del fiduciario diventa
fondamentale; su 3 persone, quando 2 sono di nomina fiduciaria,
perché una lo è direttamente e l'altra perché - lei si è rifiutato
di rispondermi su questo punto - tramite "Finaosta" con dei
contratti a tempo determinato fiduciario deve comunque diventarlo,
è evidente che la struttura non è una struttura normale della
Regione in cui c'è l'80-90% di persone che sono assunte per
concorso, poi c'è qualche dirigente che è fiduciario... ma è tutto
fiduciario, è tutto dipendente dall'Amministrazione regionale e dal
Presidente della Regione, senza possibilità di controllo da parte
di nessuno: questa è la verità! Ed è un "terreno" che si vuole
tenere ben stretto, perché significa poter utilizzare tale
strumento quasi come una specie di "test match", poi, se "viene
fuori" qualche "giocatore" particolarmente bravo, lo si porta nel
Gabinetto. Dopodiché c'è questa scoperta fantasmagorica, per cui,
come al solito, si scarica sul Governo nazionale che impedisce il
processo ascendente, allora mi deve spiegare in base a quale
autonomia speciale le Regioni del centro Italia partecipano da mesi
e mesi...
(interruzione del Presidente della Regione, fuori
microfono)
... ma certo che è vero! Sono andato a vederlo io personalmente!
E sono mesi e mesi e tutti i "dossier" glieli posso mandare
tranquillamente, sono stati seguiti dalla Regione Toscana nei
comitati tecnici, allora loro hanno autonomie speciali che noi non
abbiamo? Ma chiediamola! Vogliamo essere come la Regione Toscana?
Ma perché non si può fare questo? Qui di nuovo vengono fuori...
perché poi nei "giardini personali" vi sono ovviamente le questioni
personali, per cui una persona può essere simpatica... e noi
ribadisco - e lei non ha risposto su questo - abbiamo grosse
professionalità in Valle legate a questi settori che non
utilizziamo. Non faccio i nomi, ma lei li sa meglio di me, e trovo
che sia un drammatico spreco della nostra Regione non utilizzare le
teste e le competenze esistenti.
Sull'ultimo punto, per quanto riguarda le difficoltà di
coordinamento fra le direzioni regionali, vi è un errore: non è
"Parlamento"
, ma
"Commissione europea"
, è un
"lapsus", me ne scuso, ma dall'altra parte nessuno ha detto che
dobbiamo fare di Bruxelles una mega struttura che si occupi di
tutto, ma Bruxelles deve essere quel portale che consente alle
differenti direzioni di avere una possibilità di rapporto gradito,
accolto, perché basato sulla confidenza, sulla consuetudine che
solo l'Ufficio di rappresentanza può dare, altrimenti arrivano da
questi funzionari... dicono: "ma questi chi sono" e, se ci sono dei
problemi, non si risolvono. Gli esempi li faremo nei prossimi mesi,
ci sarà più di un caso. Questo non vuol dire che l'ufficio di
Bruxelles si deve occupare dei progetti, ma deve essere
l'interfaccia, per cui i progetti sono portati a Bruxelles dai
dirigenti regionali di Aosta, ma insieme con la delegazione di
Bruxelles, perché solo loro possono avallare con la confidenza e la
conoscenza e la consuetudine questo tipo di validità dei progetti.
Mi pare strano che lei dica questo, perché, confondendo spesso il
pubblico con il privato, lei riempie i suoi discorsi con "questo lo
conoscevo", ieri parlando di amianto citava un Deputato
responsabile di qualcosa o un membro del Governo che conosceva da
tanti anni, proprio perché lei dimostra che molte cose sono più
facili se con certe persone si è vissuta insieme un'esperienza
parlamentare piuttosto che un'esperienza in un gruppo di lavoro...
è chiaro che questo rende utile, ma chi può fare questo se non
quelli dell'ufficio di Bruxelles? Ma dobbiamo metterli in
condizione di poterlo fare.
Trovo sia grave che lei non abbia risposto a queste 2 parti
fondamentali: la prima, l'utilizzo delle persone che abbiamo a
disposizione come competenze regionali; la seconda, la non voglia
di stabilizzare l'ufficio di Bruxelles dandogli la possibilità di
lavorare serenamente e toglierlo dal suo "giardino personale". È
chiaro, quando ci sono delle persone a tempo indeterminato, il
politico deve fare i conti con loro, benissimo, ma questo è un modo
per il politico di garantirsi di non avere sempre e solo degli "yes
men" dietro: questo è un dato negativo che credo sia pericoloso per
tutti, in particolare per chi ha alte responsabilità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK