Consiglio Regionale della Valle d'Aosta - Oggetto del Consiglio n. 404 del 10 marzo 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 404 del 10 marzo 2021 - Resoconto
OBJET N° 404/XVI - Communications du Président du
Conseil.
Bertin (Presidente) -
Alla presenza di 35 Consiglieri,
possiamo dare inizio ai lavori del Consiglio regionale.
Punto n. 1 all'ordine del giorno.
In apertura di questo Consiglio, a nome di tutta l'assemblea,
esprimo le nostre più sentite condoglianze alla famiglia per la
scomparsa di Erik Patrocle, già Sindaco, Vicesindaco e Consigliere
comunale del Comune di Allein.
La Valle d'Aosta ha perso un uomo schietto e appassionato che
per anni si è messo al servizio della sua comunità e del suo
paese.
Chiedo ai Consiglieri se qualcuno vuole prendere la parola.
Consigliere Marquis, ne ha facoltà.
Marquis (AV-SA) -
È con molta emozione e con tristezza
che mi accingo a ricordare Erik Patrocle, un amico che ci ha
lasciato prematuramente lo scorso primo di marzo.
Era membro del coordinamento regionale di Stella Alpina e
referente della Coumba, a cui era profondamente legato.
All'età di 27 anni si è messo attivamente a disposizione della
sua comunità di Allein, un Comune in cui è nato, cresciuto e
vissuto. Da allora ha svolto con competenza, tanta passione e
fierezza il ruolo di amministratore comunale per 25 anni. In questo
periodo ha ricoperto per 3 anni il ruolo di Vicesindaco, 17 anni
quello di Sindaco e 5 anni quello di Consigliere comunale.
Erik era profondamente conoscitore del territorio, un Valdostano
autentico e un autonomista convinto, non perdeva ultimamente
occasione per esternare l'insofferenza riguardo alla frammentazione
del quadro politico regionalista.
La sua storia di vita, personale e politico-amministrativa, lo
ha portato a porre al centro della propria visione la difesa dei
piccoli Comuni e ad adoperarsi anche nella assemblea dei Sindaci
per garantire agli enti locali prospettive di sopravvivenza e di
sviluppo.
La sua formazione tecnica di geometra lo ha politicamente
ispirato a porre attenzione in particolare alle questioni inerenti
all'ambiente, l'urbanistica, i lavori pubblici e l'edilizia,
settori verso cui non mancava mai di offrire le proprie idee che
esprimeva nei momenti di confronto politico sulle iniziative
legislative in corso di definizione, come voce proveniente dal
territorio, dalla base della comunità.
Caro Erik, non avremmo mai immaginato che il tuo percorso
terreno si potesse interrompere così presto. A te va il nostro
grazie per tutto ciò che hai dato nel percorso politico amicale che
abbiamo condiviso. Un contributo da uomo di montagna, sincero,
schietto e generoso. In questo momento di grande dolore a nome del
gruppo regionale Stella Alpina, Alliance Valdôtaine, del Movimento
Stella Alpina e a titolo personale esprimo vicinanza e sentite
condoglianze alla moglie Cristina e alla figlia Cecilia, al papà
Paolino e al fratello Edy con la rispettiva famiglia. Poudzo,
Erik.
Presidente -
Consigliere Jordan, ne ha facoltà.
Jordan (VdA Unie) -
A nome mio personale - e credo di
rappresentare la comunità della Valle del Gran San Bernardo e della
Valpelline - desidero anche io ricordare Erik Patrocle.
Fiero delle sue origini, tenace sostenitore del grande valore
delle piccole realtà, da Sindaco ha amministrato con passione e
dedizione e ha dedicato tempo ed energie per il suo Comune di
Allein e in generale per la nostra vallata.
Ho avuto il piacere di collaborare con lui per parecchi anni e
ho sempre riscontrato in lui entusiasmo e lucidità nell'affrontare
sia le questioni amministrative che politiche, anche quando eravamo
su posizioni diverse. Bastavano poche parole per capire che Erik
era appassionato della politica, con coerenza è stato un convinto
sostenitore del suo Movimento, la Stella Alpina.
Con lungimiranza immaginava quanto prima, come già detto dal
collega Marquis, la riunificazione di partiti autonomisti.
Dopo Carlo Cerise, Allein perde un altro riferimento importante
per la sua comunità.
Presidente -
Presidente della Regione Lavevaz, ne ha
facoltà.
Lavevaz (UV) -
Mi associo anche io, a nome a del Governo
e a nome del mio Gruppo, alle condoglianze alla famiglia per la
perdita di Erik Patrocle.
All'inizio di questi Consigli ci ritroviamo spesso a ricordare
delle persone scomparse e nell'ultimo periodo, ahimè, ancora più
spesso a causa del Covid, ma quando è una persona di soli 53 anni a
lasciarci, peraltro una persona, come ha ricordato il collega
Marquis, che è stata impegnata per tanti anni, nell'ambito
dell'amministrazione pubblica, in particolare dell'amministrazione
del suo Comune, questo ovviamente è ancora più doloroso e richiede
da parte di tutti la vicinanza alla famiglia.
Il suo lavoro, come è stato detto, è stato un esempio di cosa
significhi amministrare con amore il proprio paese, il proprio
territorio. Era schietto, come ha detto il Presidente del
Consiglio, una persona molto diretta. Erik ha rappresentato a lungo
lo spirito di servizio a cui sono chiamati gli amministratori
locali, ma in generale gli amministratori pubblici. Un impegno che
ha unito la conoscenza del territorio a un forte senso etico, a una
grande conoscenza delle problematiche del territorio e a una grande
umanità.
Ci uniamo tutti al dolore della famiglia, della moglie, della
figlia e di tutti i concittadini del suo Comune per la perdita di
Erik.
Presidente -
Il 24 febbraio scorso il Gruppo della Lega
Valle d'Aosta ha depositato una proposta di legge che modifica la
norma n. 17/2007, che disciplina gli interventi regionali a favore
delle imprese in difficoltà.
L'atto è stato inviato alla struttura regionale competente in
materia di aiuti di Stato al fine di verificare se occorra dare
corso al procedimento di notifica della proposta alla Commissione
Europea.
Il 25 febbraio la Giunta ha presentato due disegni di legge: il
primo è la legge di manutenzione dell'ordinamento regionale del
2021, assegnata a tutte le cinque Commissioni; il secondo disegno
di legge contiene l'esposizione in materia di uffici stampa e di
personale ed è stato assegnato alla II Commissione.
Il 26 febbraio il Gruppo Progetto Civico Progressista ha
depositato una proposta di legge contenente disposizioni in materia
di rifiuti. L'atto è stato assegnato alla III Commissione.
Il 2 marzo scorso, inoltre, il Gruppo Lega Valle d'Aosta ha
depositato una proposta di legge assegnata alla III Commissione in
materia di tutela di libere professioni e di equo compenso,
proposta di legge volta a modificare la legge regionale
19/2007.
È stato inoltre depositato il programma di dismissione di beni
immobili di Vallée d'Aoste Structure, assegnato alla II
Commissione.
La conferenza dei capigruppo, riunitasi ieri, facendo seguito a
due richieste pervenute, ha deciso di audire nella tarda mattinata
di oggi nella Sala Viglino le associazioni di categoria della CNA
Confartigianato imprese e FAI della Valle d'Aosta in merito alla
crisi economica del settore trasporti e tour operator e, a seguire,
i sindacati dei trasporti in merito ai progetti futuri sulla rete
ferroviaria valdostana.
Il 26 febbraio, si è riunita l'assemblea plenaria della
conferenza delle assemblee legislative delle Regioni e delle
Province autonome, rinnovate proprio ora; coordinatore della
conferenza è stato eletto il Presidente del Consiglio regionale del
Veneto Roberto Ciambetti.
Come Consiglio Valle ho assunto il coordinamento per la
valutazione delle politiche pubbliche attraverso il progetto
"Capire", che ha il compito di diffondere degli strumenti
innovativi per il controllo sull'attuazione delle leggi per la
valutazione degli effetti delle politiche pubbliche e per dare una
nuova centralità alle assemblee elettive.
Nella seduta del 4 marzo scorso, l'Ufficio di Presidenza ha
approvato una convenzione con i Consigli delle Regioni Autonome
Valle d'Aosta e Friuli Venezia Giulia, della Provincia Autonoma di
Trento e Bolzano e con l'Università di Udine, per la realizzazione
e l'approvazione di progetti scientifici su temi d'interesse
comune, potendo contare sulla specifica presenza dell'Osservatorio
sull'Autonomia speciale attivato dal dipartimento di scienze
giuridiche dell'Università di Udine e del gruppo di lavoro
Autonomie Speciali Alpine, detto ASA.
Nella seduta del 4 marzo scorso, l'Ufficio di Presidenza ha
dichiarato l'ammissibilità di due petizioni popolari, depositate in
Consiglio a metà febbraio, la prima promossa dal comitato "Vallée
Santé" riguardante il progetto salute 2030 ed è stata assegnata
alla III e alla IV Commissione.
La seconda petizione, promossa dal Coordinamento Giovanile
Valdostano e denominata "Apriamo aule studio in Valle d'Aosta", è
stata assegnata alla V Commissione.
Infine vi comunico che nella giornata di ieri ho ricevuto una
lettera del Presidente del Parlamento della Catalunya che mi ha
fatto parte delle preoccupazioni riguardo alla continua violazione
dell'esercizio delle libertà e dei diritti fondamentali del suo
paese.
Mi ha inoltre informato che, insieme ad altri tre componenti
dell'Ufficio di Presidenza del Parlamento, è stato messo sotto
accusa per non aver impedito che il Parlamento si esprimesse su
questioni riguardanti l'unità dello Stato e la monarchia
spagnola.
Ieri, tra l'altro, il Parlamento europeo ha tolto l'immunità
parlamentare a tre parlamentari europei, tra cui l'ex Presidente
della Generalitat de Catalunya Puigdemont e l'Europa ancora una
volta ha deciso di guardare da un'altra parte, non favorendo così
una soluzione alla questione catalana.
Il Consiglio regionale più volte è intervenuto su questo
argomento e ci siamo convinti che la via giudiziaria e i tribunali
non sono in grado di risolvere una questione così complessa come
quella catalana che può trovare soluzione soltanto attraverso il
confronto politico.
Siamo pertanto vicini a tutti quelli che a Barcellona, come
altrove nel mondo, si impegnano a risolvere i conflitti in modo
pacifico e democratico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK