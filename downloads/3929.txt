Consiglio Regionale della Valle d'Aosta - Oggetto del Consiglio n. 202 del 29 aprile 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 202 del 29 aprile 1981 - Resoconto
OGGETTO N. 202/81 - DISEGNO DI LEGGE CONCERNENTE: "MODIFICHE ED
INTEGRAZIONI ALLA LEGGE REGIONALE 22 GENNAIO 1980, N. 2:
ORGANIZZAZIONE DEI SERVIZI SANITARI E SOCIO-ASSISTENZIALI DELLA
VALLE D'AOSTA PER LA COSTITUZIONE DEL SERVIZIO SOCIO-SANITARIO
REGIONALE".
Presidente
- La parola all'Assessore alla Sanità ed
Assistenza Sociale, Rollandin, per la relazione.
Rollandin (UV)
- Il provvedimento riguarda un aspetto
specifico del funzionamento dell'Unità Sanitaria Locale che dal 1°
maggio finalmente dovrebbe entrare nel pieno dell'attività, in
quanto in tale data saranno trasferite ufficialmente tutte le
competenze, essendo ormai approvati dall'Assemblea e dagli Organi
competenti e vistati dagli Organi di Controllo tutti gli atti
necessari per il suo funzionamento. Nel contempo l'avvenuta
approvazione della legge sui servizi permetterà di dare anche
all'interno dell'Unità Sanitaria Locale quell'organizzazione che è
necessaria per permettere l'attuazione definitiva.
Nel momento in cui questi organismi si accingono ad operare a
tempo pieno era necessario rivedere quanto era previsto per le
indennità ai componenti, in relazione al fatto che nella legge non
si era tenuto conto del fatto che l'indennità per gli Assessori
comunali e per coloro che ricoprono altre cariche chiaramente sono
poco remunerative, per cui chi si trovava dimezzata questa
indennità in relazione a quella, minima, che veniva al livello
comunale, non era in grado di svolgere o almeno di svolgerlo questo
lavoro, a tempo pieno, avendone l'indennità confacente.
È stato quindi previsto questo provvedimento, che è stato
illustrato anche in Commissione, e in Commissione sono stati fatti
dei rilievi in rapporto alle cifre e la richiesta di sapere se i
componenti erano d'accordo o meno. Io mi sono premurato di
trasmettere tale richiesta al Presidente, e la risposta è stata
affermativa. Pertanto queste nuove indennità sono considerate
sufficienti a tener conto delle distanze e dell'impegno che viene
portato, tenuto conto che i rappresentanti, provenendo dai singoli
Distretti, devono coprire delle distanze che, in relazione alla
morfologia della nostra Valle, sappiamo essere molto difformi e
quindi notevolmente varie anche come impiego di tempo.
Dalla considerazione di queste esigenze è scaturito questo
articolo unico che tiene conto di quanto ho detto e che quindi
dovrebbe essere sufficiente a coprire le difformità o comunque le
inadeguatezze che erano presenti nella legge n. 2.
Presidente
- È già stato detto dall'Assessore che la
Commissione ha espresso parere favorevole a questo disegno di
legge, del quale do lettura:
ARTICOLO UNICO
Alla legge regionale 22 gennaio 1980, n° 2, sono apportate le
seguenti modifiche ed integrazioni:
Il secondo, terzo ed ultimo comma dell'art. 15 sono così
sostituiti:
"Al Presidente dell'Assemblea generale dell'associazione
compete un'indennità di carica mensile lorda pari al 30%
dell'indennità spettante ad un componente di comitato di gestione.
L'ammontare di tale indennità può essere modificato, con decreto
del Presidente della Giunta regionale - su conforme deliberazione
della Giunta stessa, in rapporto alle funzioni esercitate
dall'associazione dei Comuni ai sensi dell'art. 2, secondo comma,
della presente legge.
Al Presidente ed ai componenti di comitato di gestione è
corrisposta una indennità di carica mensile lorda pari a quella
prevista dalle vigenti norme per il Sindaco di un Comune con
popolazione corrispondente a quella dell'associazione, nonché una
diaria mensile lorda per spese inerenti all'espletamento delle
funzioni ed alla partecipazione alle riunioni o commissioni del
comitato di gestione.
Per i componenti il comitato di gestione dell'Unità Sanitaria
Locale la diaria è così determinata a seconda del distretto
sanitario di base di appartenenza di cui alla legge regionale 5
febbraio 1979 n° 8:
- L. 60.000, per i componenti in rappresentanza del distretto
numero cinque;
- L. 170.000, per i componenti in rappresentanza dei
distretti numero: due, tre, quattro, sei, otto, nove;
- L. 220.000, per i componenti in rappresentanza dei
distretti numero: uno, sette, dieci, undici, dodici, tredici,
quattordici.
La diaria, a partire dal mese di gennaio del 1982, viene
annualmente adeguata, con provvedimento dell'Assessore alla Sanità
ed Assistenza Sociale, nella misura dell'aumento dell'indice medio
del costo della vita nell'anno precedente rilevato dall'Istituto
Centrale di Statistica.
Ai componenti dell'assemblea residenti ed effettivamente
dimoranti da una distanza superiore ai 5 chilometri da Aosta, per
la partecipazione alle adunanze o commissioni dell'assemblea sono
rimborsate le spese di viaggio in ferrovia o, in caso di viaggio
compiuto con proprio automezzo della benzina super per ogni
chilometro di percorrenza per raggiungere la sede di
riunione.
In caso di cumulo delle funzioni di componente di comitato di
gestione dell'associazione dei Comuni con le funzioni di Presidente
dell'assemblea dell'associazione dei Comuni, Sindaco o Assessore
comunale, Presidente o componente di direttivo di comunità montana,
compete all'interessato, previa opzione scritta dello stesso
trasmessa alle amministrazioni competenti, una sola delle indennità
di carica fra quelle previste per le cariche cumulate.
Ai componenti dell'assemblea, di comitato di gestione, di
comitati di zona per la partecipazione a gestione sociale non
competono altre indennità o altri compensi oltre a quelli previsti
dal presente articolo.
L'indennità ed i compensi previsti dal presente articolo sono
corrisposti a decorrenza dal 1° gennaio 1981.
La presente legge sarà pubblicata nel Bollettino Ufficiale
della Regione. È fatto obbligo a chiunque spetti di osservarla e di
farla osservare come legge della Regione Valle d'Aosta.
Presidente
- È aperta la discussione generale. Ci sono
dei colleghi che intendono prendere la parola?
Ha chiesto di parlare il Consigliere Péaquin, ne ha facoltà.
Péaquin (PCI)
- Abbiamo fatto già una discussione su
questo articolo unico di modifica dell'art. 15 della legge n. 2 in
Commissione, ed erano state avanzate delle proposte per la modifica
delle indennità. L'Assessore ci ha detto adesso che ha portato
delle proposte vorrei sapere se verranno incluse nel testo che
abbiamo noi, oppure se vengono riconfermate quelle previste. Perché
se ci sono modifiche noi non abbiamo le proposte. Non ci sono
modifiche. Va bene. È stato necessario precisare meglio quanto
disposto dalla legge n. 2 del 1980 proprio per venire incontro alle
esigenze e differenziare il lavoro del Presidente dell'Assemblea da
quello dei componenti il Comitato di gestione, e stabilire questa
diaria per distretti; diaria che viene a dare un compenso più
giusto in relazione alla distanza dei vari distretti dalla sede
dell'Unità Sanitaria Locale. Bisogna dire che quasi sempre i primi
problemi a sorgere sono quelli di natura economica, perché diventa
difficile operare se non c'è un indennizzo adeguato, e con questo
articolo unico andiamo incontro a tale esigenza. Però io mi chiedo,
anche in relazione al discorso che si faceva questa mattina sul
funzionamento della riforma sanitari, se questa lontananza dalla
sede dell'unica Unità Sanitaria Locale non inciderà in qualche modo
nell'attuazione della riforma. Non voglio riaprire un vecchio
discorso, che non ci porterebbe oggi a nessuna conclusione, ma
probabilmente con l'istituzione di due Unità Sanitarie Locali
questi inconvenienti non ci sarebbero stati più vicini alla loro
realtà e avrebbero potuto, forse, essere più presenti. Io mi auguro
che non sia così, perché se così fosse, sarebbe ancora una volta il
funzionamento sanitario della nostra Regione a soffrirne.
Comunque, termino dicendo che siamo favorevoli all'approvazione
di questo articolo unico.
Presidente
- Ci sono altri che chiedono la parola?
Ha chiesto di parlare il Consigliere Viberti, ne ha facoltà.
Viberti
(DPROL)
- Sono d'accordo con il collega
Péaquin nel dire che non è il caso di riaprire oggi tutta la
polemica che c'è stata in occasione dell'approvazione della legge
n. 2 del 1980; fatto sta che noi eravamo contrari all'approvazione
di quel disegno di legge; facemmo addirittura una proposta
alternativa, che però non giunse mai in discussione in questo
Consiglio. Abbiamo a più riprese espresso le nostre critiche a
quella legge, e non crediamo che questo articolo unico che va a
modificarla migliori sostanzialmente la legge n. 2; infatti si
tratta soltanto di accrescere notevolmente i lauti introiti dei
componenti il Comitato di gestione, e purtroppo di allargare i
criteri di discrezionalità in materia di denaro da parte del
Presidente della Giunta e dell'Assessore alla Sanità. I componenti
del Comitato di gestione sono, forse non a caso, in parecchi casi
dei notabili dei vari partiti; è probabilmente per questo che si
chiede di adeguare il trattamento economico o il cosiddetto gettone
di presenza. Comunque il carente raccordo con il quale viene
motivata la presentazione di questo disegno di legge integrativo
della legge n. 2 secondo noi è stato determinato dallo stato
confusionale e anche dall'atteggiamento arrogante che la Giunta a
suo tempo tenne nei confronti del Consiglio circa l'impostazione
della discussione e la conseguente approvazione muro a muro di quel
disegno di legge.
Potremmo in questa sede proporre degli emendamenti che
potrebbero andare ad infastidire ed a provocare una discussione,
come per esempio a suo tempo feci per quel che riguardava le
assenze dal Consiglio, ma ci sono molte leggi, molti provvedimenti
da discutere, e so benissimo che così facendo farei esclusivamente
perdere del tempo. Mi permetto soltanto di dire che sarebbe il caso
di prevedere che le assenze in qualche modo vengano a pesare,
perché siamo d'accordo che è giusto che chi svolge un determinato
compito al servizio della collettività riceva, se del caso, un
riconoscimento anche economico - perché in certi casi sappiamo che
è difficile svolgere certe funzioni - però è anche doveroso
prendere atto del fatto che purtroppo la responsabilità da parte di
molti amministratori va scemando, e forse sarebbe il caso, anche se
questo provoca scandalo nella mente di qualcuno, di riprendere i
meno attenti. Noi stessi abbiamo presente come non siamo mai 35 in
Consiglio, e non solo perché qualche Assessore è obbligato ad
assentarsi per impegni inerenti alla carica che ricopre, ma perché
anche i semplici Consiglieri sono spesso assenti dalle riunioni di
Consiglio. Quindi, ripeto, potremmo farlo, ma non è nostra
intenzione fare della mera provocazione. Teniamo presente, però,
che premiare è forse meglio farlo dopo che si è visto che chi ha
lavorato ne ha merito. Non aggiungo altro; dico semplicemente che
voteremo contro questo articolo unico, che va ad inserirsi in una
legge sulla quale abbiamo espresso a più riprese il nostro non
accordo.
Presidente
- Altri Consiglieri intendono prendere la
parola?
Ricordo ai colleghi che ai sensi dell'ultimo comma dell'art. 73
del regolamento quando un progetto di legge consta di un solo
articolo si provvede senz'altro alla votazione per scrutinio
segreto.
L'Assessore Rollandin intende replicare prima della votazione?
Nessuno più chiede la parola; non ci sono richieste di
dichiarazione di voto, si passa alla votazione segreta, come è
previsto dall'art. 73 del regolamento, trattandosi di un disegno di
legge con articolo unico.
Presidente
- Metto in approvazione per votazione a
scrutinio segreto l'articolo unico del disegno di legge n. 271:
Votazione a scrutinio segreto
Esito della votazione:
Presenti: 28
Votanti: 28
Maggioranza: 15
Favorevoli: 23
Contrari: 5
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK