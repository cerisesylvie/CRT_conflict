Consiglio Regionale della Valle d'Aosta - Oggetto del Consiglio n. 4050 del 16 dicembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4050 del 16 dicembre 1992 - Resoconto
OGGETTO N. 4050/IX Interventi nei confronti della FISI per la
mancata designazione di Courmayeur per una gara di Coppa del mondo
di sci alpino.
(Interrogazione e interpellanza)
Presidente
Do lettura dell'interrogazione presentata
dai consiglieri Trione, Lanièce e Ricco, iscritta al punto 8
dell'ordine del giorno, e dell'interpellanza presentata dal
Consigliere Pascale, iscritta al punto 10 dell'ordine del
giorno.
Interrogazione Appreso dagli organi di stampa che il
sottocomitato Coppa del mondo della FIS, nella discussione per il
programma della Coppa 93-94, ha deciso di assegnare al Sestrière la
gara di apertura della prossima stagione;
Rilevato altresì che la designazione di Courmayeur, già data in
massima parte per scontata, sarebbe venuta a cadere perché, a detta
di un rappresentante della FIS stessa, la stazione valdostana "...
non ha più i requisiti richiesti perché l'arrivo non è situato in
paese, ma deve essere raggiunto con funivia";
Ricordata l'importanza che tali manifestazioni rivestono ai fini
promozionali del nostro turismo;
i sottoscritti consiglieri regionali
interrogano
l'Assessore competente per conoscere:
1) se le notizie riportate dalla stampa corrispondono a
verità;
2) in caso affermativo, quali iniziative sono state messe in
atto per riproporre nell'immediato futuro candidature valdostane a
sede di gare di Coppa del mondo nella specialità alpina.
Interpellanza Il 14 novembre 1991, in un incontro avvenuto a
Berna con il Segretario generale della FIS, alla presenza del
Segretario generale della FISI, la delegazione valdostana
dell'Assessorato al turismo aveva definitivamente acclarato che il
requisito dell'arrivo in paese per le località ospitanti le gare di
Coppa del mondo di sci non era una norma cogente della FIS ma solo
una raccomandazione fatta alle federazioni nazionali per
l'indicazione di nuove località, tant'è che non venivano
minimamente messe in discussione località classiche come Wengen,
che non possiede tale requisito, e quindi parimenti non era in
discussione una località come Courmayeur, già sede in passato di
tali gare.
In tale occasione il rappresentante della FIS aveva anche
ribadito che in sede europea vengono ripartite le gare di Coppa del
mondo tra le varie nazioni, mentre la scelta delle località
all'interno della singola nazione viene effettuata essenzialmente
dalla Federazione nazionale, essendo la ratifica della FIS una pura
formalità.
Sulla base di tali chiarimenti l'Assessorato al turismo aveva
richiesto ed ottenuto che il consiglio direttivo della FISI, nella
seduta del 23 novembre 1991, approvasse la scelta di Courmayeur per
l'effettuazione di una gara di Coppa del mondo nel dicembre
1993.
Alla luce di tali risultati raggiunti e mai più rimessi in
discussione, stupisce l'intenzione attuale della FIS, riportata
dagli organi di stampa, di modificare la proposta della FISI, ma
ancor più oscura appare la posizione della FISI che non ha difeso,
tramite i propri rappresentanti, la decisione assunta dal proprio
consiglio direttivo.
Mentre è palesemente puerile e strumentale ricollegare tali
fatti con la vicenda olimpica, da tempo superata sia
istituzionalmente che sul piano personale con il Presidente della
FISI, emerge invece in modo preoccupante un nuovo stato di tensione
nei rapporti tra la Valle d'Aosta e la FISI e comunque una caduta
di immagine complessiva della Valle d'Aosta sciistica nel contesto
nazionale ed internazionale, aggravata dalla rinuncia ai campionati
mondiali di bob di Cervinia.
Ciò premesso, il sottoscritto Consigliere regionale
interpella
l'Assessore al Turismo, Sport e Beni culturali per
conoscere:
a) qual è attualmente lo stato dei rapporti tra la Regione Valle
d'Aosta e la FISI;
b) in che modo l'Assessorato ed i rappresentanti dell'ASIVA in
seno alla FISI intendono difendere l'immagine della Valle d'Aosta
e, in particolare, la scelta già effettuata dalla FISI di far
disputare a Courmayeur una gara di Coppa del mondo nel dicembre
'93;
c) quali iniziative si intende assumere nei confronti della
FISI, qualora venisse confermata la cancellazione di Courmayeur
quale sede di gara per la Coppa del mondo del '93.
Presidente
Ha chiesto la parola il Consigliere
Pascale; ne ha facoltà.
Pascale (PSI)
Sugli organi di stampa abbiamo letto che
in una riunione della FIS è stata contestata la località di
Courmayeur come sede di gara di Coppa del mondo, perché non ha
l'arrivo direttamente in paese.
Ho presentato questa interpellanza per fare un po' la storia di
questa vicenda, perché il problema era sorto anche l'anno scorso in
sede FISI. Allora, con una delegazione dell'Assessorato, avevamo
avuto un incontro a Berna, nella sede della FIS, con il Segretario
generale. In quell'occasione era stato chiarito che i criteri
stabiliti dalla FIS dovevano essere intesi come una raccomandazione
alle varie federazioni nazionali soprattutto nella segnalazione
delle nuove località che aspiravano ad essere sedi di gare, ma non
potevano valere per quelle considerate classiche, come Courmayeur,
che per tanto tempo era stata sede di gare di Coppa del mondo, così
come lo è tuttora Wengen, che pure non ha questi requisiti.
Da quell'incontro traemmo l'impressione che in definitiva la FIS
si limita a ratificare le decisioni che sono fortemente volute
dalle federazioni nazionali. In pratica ci è stato detto: "Se la
FISI decide di assegnare una gara a Courmayeur, noi ben
difficilmente, anzi è quasi impossibile che la rimettiamo in
discussione solo per questo criterio". Tra l'altro, all'incontro di
Berna era presente anche il Segretario della FISI, il dott.
Conterno, che poi ha fedelmente riferito al Presidente tutto il
colloquio.
Su questa base la FISI nel novembre 1991 aveva deciso le
proposte di assegnazione delle varie gare, includendo Courmayeur
per la gara di Coppa del mondo femminile, che doveva aprire la
stagione 1993-94.
Questa proposta era passata a maggioranza all'interno del
Consiglio direttivo della FISI e poi doveva essere ratificata dalla
FIS. In sede di ratifica, pochi giorni fa, si è saputo che la FIS
ha contestato, ma i rappresentanti della FISI, che erano
all'interno della Federazione, non hanno minimamente difeso la loro
stessa proposta, cioè quella del Consiglio direttivo.
Pertanto, a me pare che il discorso riguardi essenzialmente i
rapporti tra la Valle d'Aosta nel suo complesso, quindi non solo
l'Assessorato al turismo, ma anche i rappresentanti dell'ASIVA in
seno alla FISI, e la FISI stessa. Quando questi rapporti sono tesi,
come era successo tre anni fa a seguito delle vicende olimpiche,
ecco che si verifica questo raffreddamento e avvengono queste prese
di posizione della FISI.
Queste cose però sono state successivamente chiarite. Io, però,
ho saputo che qualcuno continua ancora a rivangare le vicende
olimpiche come causa di tutto questo. Non è affatto vero, perché le
vicende olimpiche erano state poi chiarite, riguardavano le gare di
Coppa del mondo del 1992 e non quelle successive dal 1993 in poi,
tant'è che per il 1993 la FISI aveva votato l'assegnazione a
Courmayeur.
Ecco perché le domande che io pongo all'Assessore cercano di
capire qual è oggi lo stato dei rapporti tra la Regione Valle
d'Aosta e la FISI. Vorrei poi sapere perché la FISI non ha difeso
all'interno della FIS la sua stessa decisione di proporre
Courmayeur come sede di gara di Coppa del mondo e se su questo ha
eventualmente influito anche la rinuncia ai campionati del mondo di
bob di Cervinia. Complessivamente questo può forse aver influito
sulle intenzioni della Federazione europea.
Nel caso poi che queste cose dovessero essere confermate, vorrei
sapere che intendiamo fare nei confronti della FISI, anche perché
in fin dei conti noi alla FISI diamo tanto: per conto della FISI
noi ci addossiamo gare che nessuno vuole; abbiamo imposto alle
società funiviarie della Regione di concedere uno sconto a tutti i
soci FISI... Noi cerchiamo di dare alla FISI tantissime
agevolazioni, ma vorremmo la FISI prendesse in considerazione anche
le esigenze della Valle d'Aosta, dove ci sono località diverse
località degne di essere sede di gare di Coppa del mondo come nelle
altre regioni.
Presidente
Ha chiesto la parola l'Assessore del
turismo, sport e beni culturali, Voyat; ne ha facoltà.
Voyat (UV)
Concordo pienamente con le conclusioni del
Consigliere Pascale, nel senso che dovremmo essere tenuti nella
debita considerazione dalla FISI alla quale effettivamente noi
diamo molto.
Senza voler rifare la storia dal 1991, che è già stata ricordata
molto meglio di me dal Consigliere Pascale, che ne ha vissuto in
prima persona tutte le fasi da Berna all'assegnazione della gara di
Coppa del mondo del 1993, ribadisco solo che oggi i rapporti con il
Presidente della FISI sono buoni.
Abbiamo avuto tre incontri, compreso l'ultimo a Saint Vincent,
in cui abbiamo avuto modo di spiegarci sulla questione della pista
di bob e della relativa gara di Coppa del mondo che si sarebbe
dovuta svolgere a febbraio a Breuil-Cervinia. Egli ha precisato che
la nostra rinuncia non era assolutamente motivo di contestazione
nei confronti della Valle d'Aosta ed ha riconosciuto che noi
avevamo fatto bene a dire per tempo che non eravamo in grado di
farla ed ha convenuto che la spesa era eccessiva.
Quindi, per quanto riguarda la pista di bob, noi abbiamo chiesto
alla FISI - e stiamo aspettando una risposta - di dirci se ritiene
indispensabile la pista di bob di Cervinia. Se la risposta sarà
positiva, cercheremo di trovare una soluzione, sia per la
costruzione sia per sua gestione sulla base dell'accordo già
attualmente vigente con la FISI.
Abbiamo però anche chiesto - e ciò è stato accettato dal gen.
Valentino - che, qualora la Regione dovesse affrontare altre spese
oltre quelle che già attualmente sopporta, l'ulteriore sforzo
finanziario dovrebbe trovare un certo riscontro da parte della
FISI.
Giustamente il Consigliere Pascale ha ricordato che noi offriamo
degli sconti sugli impianti di risalita agli affiliati alla FISI,
provvediamo al recupero di gare di coppa del mondo rifiutate da
altri...
Comunque, dai contatti con il gen. Valentino o, meglio, con i
suoi collaboratori, affiora ogni tanto una certa acredine nei
confronti della Valle d'Aosta per una parte del passato, tant'è che
spesso ci giungono delle frecciatine del tipo: "La Valle d'Aosta
vuol fare sempre tutto da sola... Vuol fare per conto suo senza
tenere nella debita considerazione l'organizzazione nazionale...",
riferendosi forse al fatto che la FISI centrale, specie nella fase
iniziale della candidatura della Valle d'Aosta alle Olimpiadi, era
stata messa da parte. Qualcuno ha detto: "Solo ogni tanto ci
chiedeva dei consigli..., ma non ci ha mai coinvolti direttamente
ed intensamente nella questione".
In ogni caso ritengo che per il presidente gen. Valentino tutto
questo è superato, infatti mi ha personalmente confermato che i
rapporti con l'allora assessore Pascale erano ottimi; credo che lo
stesso si possa dire per quanto attiene al presente.
Veniamo alle novità avviate nel mese di ottobre di quest'anno.
Al fax del 14 ottobre del nuovo responsabile per la Coppa del
mondo, Tito Giovannini, indirizzato al presidente gen. Valentino e
per conoscenza ad Herich Demetz e ad Helmut Shmaltz, in cui si dice
che la località di Courmayeur non è da considerarsi valida per la
Coppa del mondo, perché non rispecchia le indicazioni di larga
massima che la FIS si era date alcuni anni fa, cioè che l'arrivo
deve essere in prossimità del paese, il gen. Valentino ha risposto
riconfermando il calendario italiano per il 1993-94 e dicendo che
Courmayeur può organizzare la Coppa del mondo. In un passaggio egli
dice testualmente:
"Ritengo pertanto che, alla luce di quanto
sopra, la FISI debba riconsiderare il problema, riconfermando
Courmayeur quale località che ospiterà lo slalom maschile del 14
dicembre 1993, sottolineando, se necessario, che Courmayeur è
collegata con il campo di gara con mezzi di risalita funiviari
moderni e molto efficienti, che in pratica eliminano ogni
difficoltà per lo spostamento di atleti, tecnici, giornalisti,
addetti all'organizzazione e pubblico"
.
Io ho scritto al gen. Valentino per ringraziarlo della lettera e
per dichiarare la nostra disponibilità per un sopralluogo a
Courmayeur o eventualmente in altre stazioni della Valle d'Aosta.
Attendo ancora una risposta. Il 5 dicembre era previsto un incontro
in Val d'Isère tra il gen. Valentino, il sottoscritto, il dott.
Parini ed il sig. Zampieri, per discutere anche altri problemi
concernenti i rapporti FISI-Valle d'Aosta. Purtroppo quel giorno
era in corso un'adunanza del Consiglio regionale che aveva
all'ordine del giorno l'approvazione della nuova legge elettorale e
quindi l'incontro non ha potuto aver luogo.
Nel frattempo, tra la fine di ottobre e l'inizio di novembre, si
è svolta una riunione del Consiglio federale, alla presenza dei
rappresentanti internazionali della FISI, Demetz, Conci e Audjord,
durante la quale i nostri rappresentanti ed altri hanno fatto
presente quanto già detto dal Consigliere Pascale ed accennato dal
sottoscritto, cioè che Courmayeur è collegata con una funivia
ultramoderna alla zona di competizione, che la pista è in fase di
miglioramento, che il collegamento garantisce circa 4.000
persone/ora, che vi si sono già svolte gare con oltre 10.000
spettatori senza alcun problema, che altre stazioni (Wengen,
Adelboden, Grindelwald, Morzine, Maribord, Kraniska-Gora,
Lech-Oberlecht...) non sono collegate direttamente con il paese,
anzi hanno un collegamento con mezzi meccanici molto meno
efficiente del nostro oppure sono collegate con strade che in caso
di nevicate mettono addirittura in forse lo svolgimento della
gara.
Alla fine i nostri rappresentanti hanno sollecitato un
sopralluogo in Valle d'Aosta, perché, in caso di problemi per
Courmayeur, la Valle d'Aosta abbia comunque la possibilità di
proporre altre stazioni. A noi, infatti, interessa soprattutto che
la Coppa del mondo si disputi in Valle d'Aosta. Il Consiglio
federale ha accettato all'unanimità questa posizione ed ha chiesto
al nostro rappresentante in seno alla FIS di appoggiarla.
In questi giorni ho cercato di nuovo il gen. Valentino, che però
era fuori sede, perché stava seguendo le varie gare di Coppa del
mondo. Oggi c'è un'altra riunione del Consiglio federale. Se ci
saranno dei problemi, dovremmo esserne presto informati.
Dopo il mancato incontro di Val d'Isère con il gen. Valentino,
ci eravamo riproposti di incontrarci durante le festività di
Natale. Mi auguro di poterlo incontrare quanto prima, così poi
potrò inviare a Tito Giovannini, responsabile delle gare di Coppa
del mondo, la richiesta ufficiale d'un sopralluogo in Valle
d'Aosta, che consenta di stabilire definitivamente che il 14
dicembre 1993 la gara di Coppa del mondo si disputerà a Courmayeur
o comunque in Valle d'Aosta.
PresidenteHa chiesto la parola il Consigliere Trione; ne ha
facoltà.
Trione (DC) Ringrazio l'Assessore Voyat per la risposta
esauriente che ci ha fornito. Ovviamente noi non possiamo
condividere alcune affermazioni del gen. Valentino. Credo che la
FISI ed il suo presidente dimentichino quanto è stato detto dal
Consigliere Pascale e dallo stesso Assessore Voyat, cioè che la
Valle d'Aosta dà molto all'attività della FISI, forse quanto
nessun'altra regione. Se il gen. Valentino si nasconde dietro una
mancata collaborazione, che poi è tutta da chiarire e definire, nel
periodo della candidatura olimpica, si arrampica sui vetri...
(...interruzione dell'Assessore Voyat...)
...ah, ecco; ma allora mi riferisco alla FISI in generale.
Mi solleva un po' il fatto che sia stata ancora presa alcuna
decisione definitiva. Noi auspichiamo che in questo brevissimo
lasso di tempo sia possibile ottenere qualcosa e gettare le basi
affinché in un prossimo futuro possiamo avere queste designazioni
che riteniamo particolarmente importanti per la promozione del
nostro turismo.
Vanno benissimo i sopralluoghi per avere una conferma
definitiva, ma credo che la FISI conosca molto bene la Valle
d'Aosta e non le dovrebbero occorrere ulteriori indagini o
approfondimenti per capire che qui c'è sicuramente la possibilità
di ospitare una gara di Coppa del mondo di sci alpino...
(...interruzione dell'Assessore Voyat...)
... Ah, ecco. Comunque ringrazio l'Assessore Voyat per la
risposta.
Presidente
Ha chiesto la parola il Consigliere
Pascale; ne ha facoltà.
Pascale (PSI)
Ringrazio anch'io l'Assessore per la sua
esauriente risposta. Mi fa piacere sapere che i rapporti con la
FISI sono ancora buoni, perché questa è la condizione più
importante per avere la conferma dell'assegnazione. Voglio ripetere
che la proposta di Courmayeur, che era già stata fatta dalla FISI
l'anno scorso, di fatto, in una situazione normale avrebbe già
significato un'assegnazione definitiva a Courmayeur, perché, come
mi era stato riferito, in sede FIS si trattava solo di ratificare
la proposta.
Poiché noi non possiamo essere presenti in sede europea, dove
però saranno presenti proprio i rappresentanti della FISI, è chiaro
che quello sarà il momento della verifica: se la FISI appoggerà in
maniera determinante la proposta del consiglio direttivo, allora la
gara sarà confermata. Quindi sarà quello il momento per verificare
effettivamente la volontà della FISI ed in modo particolare del suo
presidente di dare alla Valle d'Aosta ciò che essa merita. Detto
questo, ci riserviamo di seguire questa vicenda, augurandoci che
tutto vada come previsto.
Si dà atto che dalle ore 10,31 presiede il Vicepresidente
Trione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK