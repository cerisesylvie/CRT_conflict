Consiglio Regionale della Valle d'Aosta - Oggetto del Consiglio n. 1354 del 7 giugno 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula
Oggetto del Consiglio n. 1354 del 7 giugno 2000 - Resoconto
OGGETTO N. 1354/XI Predisposizione di un disegno di legge per
disciplinare l'installazione e l'esercizio di impianti per
radiodiffusione televisiva e sonora. (Interrogazione)
Interrogazione Richiamata la lettera del Comitato Prevenzione
Onde Elettromagnetiche di Aosta del 15 aprile 2000, inviata al
Presidente della Giunta regionale, ai Capigruppo del Consiglio
regionale della Valle d’Aosta ed ai responsabili dei
movimenti e partiti politici della nostra regione;
Tenuto conto che, in base alle indicazioni esposte nella lettera
in oggetto, le Regioni sono impegnate, dall’articolo
4 comma 3 del Decreto Ministeriale 381/98, al controllo
dell’osservanza di eventuali obiettivi di qualità
che non sono riportati nel decreto, e che, il disegno di Legge
quadro sui campi elettromagnetici, atto Senato 4273, stabilisce che
la tutela dei campi elettromagnetici sia assicurata attraverso
limiti di esposizione, valori di attenzione o di cautela e
obiettivi di qualità;
Considerate le azioni svolte anche dalle regioni Lombardia,
Liguria, Emilia Romagna, Veneto e dal Consiglio comunale di Roma
atte a garantire il controllo dell’osservanza degli
obiettivi di qualità sui campi elettromagnetici, scegliendo come
limiti di esposizione, valori di cautela o di attenzione i valori
esposti nel Convegno internazionale "Inquinamento elettromagnetico:
tutela della salute e dell’ambiente", tenutosi a
Trento il 25 e 26 novembre 1999;
Preso atto delle indicazioni espresse in tale convegno da
eminenti studiosi ed esperti internazionali che consigliavano come
valore di cautela un massimo di 3 volt/m per
l’esposizione della popolazione a radiofrequenze
modulate in ampiezza di frequenza superiore a 3 Mhz e come
obiettivo di qualità gli 0,5 volt/m per emissioni in radiofrequenza
superiori a 3 Mhz;
Ritenute corrette le richieste del C.P.O.E. di Aosta che, in
base ai dati sopra espressi, ha chiesto
all’Amministrazione regionale di conoscere gli
intendimenti in merito a questa problematica;
Tenuto conto altresì che la Giunta regionale non ha ancora
provveduto all’approvazione del disegno di legge
regionale avente per oggetto la "Disciplina per
l’installazione e l’esercizio di
impianti per radiodiffusione televisiva e sonora e
telecomunicazioni", in applicazione del D.M. n. 381/1998;
i sottoscritti Consiglieri regionali
Interrogano
la Giunta regionale per conoscere:
1) se è conoscenza della lettera di cui in premessa e quali sono
le considerazioni in merito;
2) la situazione in Valle d’Aosta nel garantire
il controllo dell’osservanza degli obiettivi di
qualità sui campi elettromagnetici, e le attuali scelte in merito
ai limiti di esposizione, valori di cautela e obiettivi di
qualità;
3) la possibilità di valutare l’adozione, per
quanto riguarda i parametri sopra indicati, dei valori esposti nel
Convegno internazionale "Inquinamento elettromagnetico: tutela
della salute e dell’ambiente", tenutosi a Trento il
25 e 26 novembre 1999, come da suggerimento del C.P.O.E. di Aosta,
ed in caso di risposta negativa le relative motivazioni;
4) se è a conoscenza delle motivazioni in base alle quali il
disegno di legge regionale, in applicazione del D.M. n. 381/1998,
non è stato ancora approvato, indicando i tempi entro i quali si
pensa di approvarlo.
F.to: Lanièce - Curtaz - Collé
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
La nota del Comitato Prevenzione Onde
Elettromagnetiche di Aosta del 15 aprile, a cui fa riferimento
l'interrogazione, riassume le conclusioni di un convegno
internazionale sull'inquinamento elettromagnetico, che si è svolto
nel novembre dello scorso anno a Trento.
In tale ambito sono state presentate da alcuni scienziati le
conclusioni di ricerche e indagini sui danni causati dai campi
elettromagnetici sulla salute dell'uomo e sono stati individuati i
valori limiti di sicurezza che si vorrebbero adottare in ossequio
al principio di precauzione.
La nota richiede pertanto che siano adottati limiti di
esposizione più restrittivi, almeno in corrispondenza dei siti
particolari quali possono essere scuole, spazi per l'infanzia,
parchi urbani, e procedure autorizzative per l'installazione di
nuovi impianti che generano radiazioni non ionizzanti.
I limiti richiesti sono pari a 3 volt/m per le radiofrequenze
superiori a 3 Mhz, come valore di cautela, e a 0,5 volt/m, come
obiettivo di qualità; vengono cioè indicati limiti per il solo
campo elettrico.
Prima di rispondere ai quesiti formulati cercherò di chiarire,
sulla base di una sintetica relazione tecnica, alcuni aspetti della
problematica che è complessa e che non è di immediata
comprensione.
Alcune puntualizzazioni quindi su campi elettrici magnetici ed
elettromagnetici. Al naturale livello di fondo elettromagnetico,
generato dalla terra stessa, dall'atmosfera e dal sole, si sono
aggiunti come conseguenza del progresso tecnologico i campi
prodotti dalle sorgenti derivanti dall'attività dell'uomo,
innalzandolo notevolmente.
I campi elettromagnetici si propagano come onde di diversa
frequenza; gli impianti fissi per telecomunicazioni o le linee
elettriche di impianti connessi generano onde elettromagnetiche con
frequenza compresa fra 0 e 300 Ghz.
È possibile poi dividere i campi elettromagnetici in campi a
frequenze estremamente basse, cosiddetti ELF, fra 0 e 3 khz, e
campi a radiofrequenze e microonde, a cui corrispondono rischi,
misure precauzionali e preventive differenti.
Da un punto di vista normativo si distinguono i valori di campo
alle diverse frequenze e le densità di potenza ammissibili. Dal
punto di vista degli effetti sugli uomini, diventa anche
impossibile distinguere gli effetti del singolo campo rispetto
all'altro.
L'espressione "inquinamento elettromagnetico" comprende due
problemi diversi: i campi elettromagnetici a radiofrequenza
irradiati in ambiente dagli impianti di radiodiffusione televisiva
sonora e per telecomunicazioni e i campi elettrici e magnetici a 50
hz generati dalle linee di trasporto e di distribuzione
dell'energia elettrica.
Per quanto riguarda i rischi per la salute, sulla base della
letteratura attuale, l'organizzazione mondiale della sanità ritiene
che non esista alcuna evidenza convincente che l'esposizione a
campi generati da radiofrequenze abbrevi la durata della vita
umana, né che induca o favorisca il cancro. Si riconosce tuttavia
l'esigenza di condurre ulteriori studi per migliorare la conoscenza
dei fattori di rischio.
I campi elettromagnetici a bassa frequenza possono provocare
alterazioni nei potenziali di azione di cellule eccitabili,
stimolazioni neuromuscolari, fibrillazione cardiaca. I campi ad
alta frequenza possono comportare aumenti globali o localizzati
della temperatura corporea.
La mancanza di evidenza scientifica non significa
automaticamente sicurezza di assenza di rischi, risultando quindi
opportuno assumere come regola per le decisioni in materia di
salute pubblica il principio di cautela.
Allo stato attuale, non è quindi possibile affermare con
assoluta certezza che non esistono rischi per l'uomo in relazione
all'esposizione a campi elettromagnetici di qualsiasi
frequenza.
Le informazioni del Comitato Prevenzione Onde Elettromagnetiche,
quindi, non aggiungono né tolgono nulla rispetto alla grande massa
di dati e risultati disponibili, soprattutto per quanto riguarda
gli effetti a lungo termine. Gli effetti acuti sono al contrario
ben noti.
Voglio fare anche una rapida panoramica della normativa vigente
comunitaria e nazionale.
Per quanto riguarda le radiofrequenze, il D.M. n. 381/98 ha
adottato livelli di cautela molto bassi, 6 volt/m, pari a circa 1/4
di quelli europei. Il medesimo decreto ministeriale contempla la
possibilità di definire obiettivi di qualità più restrittivi.
Per quanto riguarda i campi a 50 hz il DPCM del 23 aprile 1992
ha introdotto limiti che possono considerarsi efficaci nella
prevenzione dell'insorgenza di effetti acuti, ma in nessun caso
possono considerarsi cautelativi dall'insorgenza di eventuali
effetti a lungo termine.
La legge regionale n. 48/99 della Regione Veneto, alcune
circolari del Ministero dell'ambiente e una bozza di DPCM allo
studio sempre da parte del Ministero, relativi a campi di
esposizione a campi elettrici e magnetici a 50 hz, convergono su
valori di riferimento di cautela di 0,5 microtesla per le zone
residenziali e di 0,2 microtesla per le aree e strutture dedicate
all'infanzia.
Conclusione: dal panorama sopra delineato emerge che fisicamente
i fenomeni di cui si discute possono essere diversificati in
particolare in funzione delle frequenze dei campi elettromagnetici
in gioco, potendosi quindi distinguere le problematiche relative
alle linee elettriche a bassa, media e alta tensione, dagli
apparati di radio e telecomunicazioni.
La rilevanza sociale ed economica dei fenomeni è pertanto
diversa a seconda dell'apparato considerato e quindi dell'utenza
interessata.
Le normative nazionali pongono limiti inferiori a quelli
stabiliti a livello comunitario e internazionale. I limiti attuali
sono abbondantemente cautelativi per esposizioni acute; non si può
escludere che i valori di riferimento possano ulteriormente ridursi
per considerare in particolare i possibili effetti sinergici
derivanti da un'esposizione cronica contemporanea a campi
elettromagnetici a bassa e ad altra frequenza.
Ancora, è vero che alcune norme regionali fissano limiti più
restrittivi secondo l'ambito disciplinato.
Con riferimento ora alle interrogazioni in oggetto, ho già detto
in premessa che la nota riferisce di esperienze e studi che sono
considerati con scetticismo in parte almeno dagli istituti di
ricerca e dalle organizzazioni nazionali ed internazionali di
tutela della salute. Non siamo noi in grado di entrare nel merito
della bontà scientifica dei risultati, quindi ci si deve rimettere
alle conclusioni alle quali perviene l'organizzazione mondiale
della sanità, che ritiene non esista alcuna evidenza convincente
che l'esposizione a campi generati da radiofrequenze abbrevi la
durata della vita umana e che ne induca o favorisca il cancro;
riconosce l'esigenza di condurre ulteriori studi per migliorare la
conoscenza dei fattori di rischio.
Poiché la mancanza di evidenza scientifica non significa
automaticamente sicurezza di assenza di rischi, risulta opportuno
assumere come regola per le decisioni in materia di salute pubblica
il principio di cautela.
La nota del Comitato Prevenzione Onde Elettromagnetiche richiede
l'adozione di limiti solo per il campo elettrico, ritenendo che gli
altri limiti siano quelli già previsti dalle leggi attuali. Il
riferimento è al decreto n. 381/98 per quanto riguarda gli impianti
di telecomunicazioni. I limiti fissati da quel decreto parrebbero
essere rispondenti.
In tale materia bisogna poi ricordare che le problematiche delle
linee elettriche sono diverse da quelle connesse con le
radiofrequenze, così che diventa difficile proporre valori
indiscriminati senza un supporto scientifico, considerato che le
ricadute in campo economiche sono poi notevoli.
Le recenti normative delle Regioni Basilicata, Marche, Toscana,
disciplinano le procedure di rilascio dell'autorizzazione per gli
impianti di radiocomunicazione, confermando i valori limiti del
decreto n. 381/98.
Attualmente, limiti più restrittivi sono stati proposti in sede
di predisposizione del nuovo disegno di legge in materia,
attualmente all'esame del Senato, che sono divenuti oggetto anche
di circolari del Ministero dell'ambiente per aree destinate ad
attività specifiche.
Pur in questa confusione di limiti e di assenza di indicazioni
chiare, si potrebbe operare continuando nell'opera di censimento
delle situazioni a rischio sia per le linee elettriche, sia per gli
apparati di radiotelecomunicazione, adottando i limiti più
restrittivi del campo elettrico per le nuove costruzioni, in
corrispondenza dei siti particolari quali scuole, spazi per
l'infanzia, parchi urbani, e per i siti attrezzati per
radiotelecomunicazioni, in attesa dell'adeguamento della normativa
nazionale che fisserà modi e tempi anche per il risanamento
dell'esistente. Vista la rilevanza economica dell'eventuale
risanamento, ci sembra opportuno attendere iniziative generali.
Per quanto riguarda il secondo quesito, va detto che in Valle
d'Aosta il controllo dei limiti di esposizione fissati dalla
normativa, sia per le linee elettriche, sia per le radiofrequenze,
è garantito in sede di rilascio delle autorizzazioni per realizzare
le opere dall'ARPA.
La stessa ARPA svolge sul territorio attività di misura dei
campi a radiofrequenza e dei campi elettrici e magnetici a 50 hz,
valutando i livelli di campo misurati o stimati con i livelli di
riferimento normativi, che per i campi a 50 hz non sono solo quelli
del DPCM 23 aprile 1992, ma anche con i valori di cautela, verso
cui si è orientati oggi.
Sono poi in corso due distinte attività di censimento. La prima
è nei Comuni di Châtillon e di Hône per la quantificazione
dell'esposizione complessiva della popolazione comunale ai campi a
50 hz generati da elettrodotti. Il metodo che l'ARPA sta
sperimentando potrà poi essere esteso a tutta la regione.
La seconda iniziativa di monitoraggio, avviata a seguito di una
comunicazione del Ministero dell'ambiente, riguarda il censimento
delle aree dedicate all'infanzia che sono interessate da linee
elettriche ad alta tensione. Abbiamo deciso di estendere il
censimento a tutte le linee elettriche.
Ad oggi, hanno risposto 40 comuni; per 12 di essi non esistono
aree che si trovino nelle condizioni richieste, mentre gli altri
hanno segnalato spazi dedicati all'infanzia o alla ricreazione
attraversati da linee elettriche.
L'ARPA è poi coinvolta insieme con l'Istituto zooprofilattico,
l'Istituto superiore di sanità e l'Assessorato regionale alla
sanità, per attivare un'indagine esplorativa sugli effetti
dell'esposizione prolungata di animali domestici a campi di 50
hz.
Il D.M. n. 381/98 introduce all'articolo 4 la definizione di
obiettivi di qualità, cioè dei valori entro i quali contenere il
campo elettromagnetico, che le Regioni potrebbero disciplinare per
l'installazione e la modifica degli impianti di
radiocomunicazione.
Non sono fissati al momento obiettivi di qualità, ritenendo
necessario accompagnare tale iniziativa anche da una concreta
azione di risanamento dei siti non conformi, secondo tempi definiti
per conseguire i valori limite prefissati.
Considerato che è in dirittura di arrivo una nuova normativa
nazionale che andrà a definire le azioni di risanamento, visti i
contrasti che essa sta suscitando per l'onerosità dei compiti da
svolgere da parte dei titolari degli impianti stessi, e considerato
che i limiti attualmente validi sono ritenuti comunque cautelativi
e maggiormente conservativi rispetto alle altre normative europee,
non sembra opportuno fissare in questo momento limiti più
restrittivi quali sono gli obiettivi di qualità, senza avere
certezze sulla concreta possibilità giuridica di imporre ai
titolari le azioni di recupero.
Per quanto riguarda l'ultimo quesito, il disegno di legge
regionale in applicazione del D.M. n. 381/98 è stato trasmesso
all'Ufficio legislativo della Giunta e all'Assessorato alle finanze
per i pareri di competenza in data 2 maggio 2000; prevediamo di
poter approvare il disegno di legge in Giunta entro la fine del
mese di giugno.
Tale disegno di legge non fissa limiti di esposizione, ma norma
la pianificazione in materia e stabilisce competenze e procedure
autorizzative; prevede, fra l'altro, la realizzazione del catasto
degli apparati di emissione per radiotelecomunicazioni; non fissa
limiti di esposizione, tenuto conto che per quanto riguarda gli
impianti di radiotelecomunicazioni i limiti fissati dal D.M. n.
381/98 sono ritenuti cautelativi.
Président
La parole au Conseiller Lanièce.
Lanièce (Aut)
Prendo atto della risposta che ci ha fornito
l'Assessore, risposta che dal punto di vista tecnico è stata
abbastanza approfondita, ma dal punto di vista dei contenuti non
sono, ma penso di esprimere anche il parere del collega che poi
interverrà, non siamo pienamente soddisfatti.
Il problema dell'elettrosmog è un problema molto diffuso sia in
campo nazionale che regionale, basti pensare alla famosa vicenda
dei coniugi Praduroux di Hône, che hanno dovuto abbandonare la
propria abitazione per i problemi collegati all'inquinamento
elettromagnetico.
Di fronte a questa situazione, con questa interrogazione
volevamo chiedere delucidazioni alla Giunta regionale in merito
alle iniziative, a cosa vuole porre in essere per affrontare questo
problema, anche perché come ha detto l'Assessore i limiti
attualmente previsti riguardano gli effetti acuti, mentre non ci
sono indicazioni sugli effetti a medio e lungo termine, che sono
poi quelli più preoccupanti per tutti quanti. Infatti, mentre
l'effetto acuto si può verificare ed è anche ovvio, gli effetti a
medio e lungo termine sono quelli che destano maggior
preoccupazione, perché ancora la ricerca scientifica non è andata a
fondo nell'analizzare gli effetti sulla persona umana.
Quindi ci saremmo aspettati una maggiore attenzione da parte
della Giunta regionale soprattutto nell'accelerare l'iter di
presentazione di questo disegno di legge, anche perché facendo
riferimento al DM n. 381, all'articolo 4 si diceva che le regioni e
province autonome disciplinano l'installazione e la modifica degli
impianti di radiocomunicazioni al fine di garantire il rispetto dei
limiti, e via dicendo; questo decreto è entrato in vigore il 1°
gennaio 1999, è passato un anno e mezzo e quindi si potevano
accelerare un po' i tempi, pur sapendo che i limiti esistenti sono
quelli che sono e non si potevano facilmente introdurre limiti
diversi.
Anche se a tal proposito bisogna prestare attenzione
all'esperienza del Veneto, che ha portato avanti un disegno di
legge con limiti più restrittivi e alla fine c'è stato pure un
ricorso al TAR che è stato vinto dalla stessa Regione Veneto,
proprio perché è stato riconosciuto che aveva diritto di mettere
dei limiti più restrittivi proprio per tutelare la salute pubblica
dei propri abitanti.
Président
La parole au Conseiller Curtaz.
Curtaz (PVA-cU)
Volevo intervenire brevemente, visto che
il tempo a mia disposizione è pochissimo, per sollecitare tre cose
che sono anche il seguito di quanto il nostro gruppo aveva fatto
con delle iniziative ispettive, a cui aveva risposto l'anno scorso
l'Assessore Vicquéry.
I tre solleciti sono questi: uno, è già stato accennato
dall'Assessore, ma credo che sia proprio basilare, ed è quello di
arrivare ad un censimento complessivo di tutte le situazioni a
rischio e pericolo in Valle d'Aosta. Questo mi sembra basilare,
perché possiamo fare dei ragionamenti soltanto se abbiamo un
panorama preciso di questa situazione.
Il secondo sollecito, e questo me lo ricordo meglio, in
occasione della discussione di un'interpellanza l'Assessore
Vicquéry ci aveva garantito che sarebbero stati presi dei contatti
con l'ENEL sia in riferimento ad iniziative specifiche, sia in
riferimento al lavoro di valutazione, di censimento, di studio
complessivo del fenomeno.
Sarebbe interessante capire se questi contatti sono stati presi,
se hanno dato dei risultati, se anche l'ENEL si sta attivando,
eccetera, perché è chiaro che deve essere un lavoro questo di
studio da fare in sinergia con l'ENEL che è il principale
responsabile dell'inquinamento elettromagnetico.
Terzo stimolo che sottolineo: abbiamo visto delle regioni che
sono più avanti di noi. Abbiamo sentito dall'Assessore, adesso non
voglio essere polemico a discutere sull'opportunità di aspettare la
legge nazionale, però mi sembra che in materia ambientale la
sussidiarietà e il federalismo in questa regione siano dimenticati;
sono spesso sbandierati in altri settori, mentre in questo settore
il dire in maniera arrendevole che si aspetta di vedere cosa
succede a livello nazionale mi sembra un atteggiamento
contraddittorio e rinunciatario.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK