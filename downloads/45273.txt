Consiglio Regionale della Valle d'Aosta - Oggetto del Consiglio n. 2048 del 30 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2048 del 30 novembre 2022 - Resoconto
OGGETTO N. 2048/XVI - D.L. n. 84: "Disposizioni in materia di
strade regionali. Modificazioni alla legge regionale 20 novembre
2006, n. 26 (Nuove disposizioni per la classificazione, la
gestione, la manutenzione, il controllo e la tutela delle strade
regionali. Abrogazione della legge regionale 10 ottobre 1950, n. 1,
e del regolamento regionale 28 maggio 1981, n. 1)".
Bertin (Presidente) -
Alla presenza di 34 Consiglieri
riprendiamo dal punto n. 7.02. Il disegno di legge in questione ha
otto articoli ed è stato depositato un emendamento da parte della
II Commissione. Il relatore è il presidente della III Commissione,
il consigliere Chatrian, che si è prenotato e al quale passo la
parola.
Chatrian (AV-Vda Unie) -
Questo disegno di legge n. 84
reca: "Disposizioni in materia di strade regionali", in particolare
modifica la legge del 2006, la n. 26, avente a oggetto la
classificazione, la gestione, la manutenzione, il controllo e la
tutela delle strade regionali. La legge regionale 26/2006 ha subito
una prima modifica con la legge n. 11/2016, la quale ha previsto il
trasferimento ai Comuni territorialmente competenti, con decorrenza
dal 1° gennaio 2017, del rilascio delle concessioni e
autorizzazioni nei tratti di strada correnti all'interno dei centri
abitati. In capo all'Amministrazione regionale è rimasto così il
rilascio delle autorizzazioni e concessioni per i soli tratti di
strade regionali correnti fuori dai centri abitati con
l'assoggettamento delle stesse al pagamento di un canone di
occupazione ridotto rispetto a quello precedentemente previsto
dalla legge regionale 26/2006.
Il disegno di legge oggi alla nostra attenzione si propone di
razionalizzare la disciplina relativa alle strade regionali per gli
aspetti che riguardano il procedimento di declassificazione, la
competenza in ordine alla manutenzione e l'eliminazione dei canoni
relativi agli accessi di nuova realizzazione. La principale
modifica quindi è questa, la terza, l'eliminazione dei canoni
relativi agli accessi di nuova realizzazione. Con riferimento agli
accessi, il disegno di legge prevede di uniformare a livello
economico il rilascio delle concessioni e autorizzazioni lungo la
rete viaria regionale, superando la differenziazione esistente
rispetto al pagamento del canone tra i tratti di strada regionale
correnti all'interno dei centri abitati, di competenza dei Comuni,
e i tratti di strada regionale correnti all'esterno dei centri
abitati, di competenza della Regione. Il disegno di legge prevede
quindi di eliminare, con decorrenza dal 1° gennaio del 2023, anche
nei tratti di strada di competenza regionale i canoni per gli
accessi di nuova realizzazione.
Il presente disegno di legge consente altresì di regolarizzare
gli accessi fuori dai centri abitati privi di concessione o con
concessione scaduta, previo pagamento in un'unica soluzione
all'atto del rilascio della concessione stessa di un'indennità
forfettaria maggiorata di una percentuale che varia in base alla
data di presentazione della domanda. L'importo di tale indennità,
al fine di non creare disparità di trattamento tra i soggetti che
hanno già provveduto alla regolarizzazione e coloro che
regolarizzeranno con la nuova normativa, rimane praticamente
invariato rispetto a quello previsto nella precedente legge
regionale: la n. 11 del 2016.
Con riferimento invece agli interventi di manutenzione, di
gestione e di pulizia delle strade regionali, il disegno di legge
in esame specifica i casi rientranti nella competenza regionale
ovvero comunale. Infine, con riferimento alla declassificazione
delle strade regionali, il disegno di legge demanda alla Giunta
regionale la disciplina degli aspetti procedimentali.
Il presente disegno di legge si compone di otto articoli e due
allegati, procedo a una brevissima disamina degli stessi per sommi
capi.
L'articolo 1 rinvia a successiva deliberazione della Giunta
regionale la disciplina di ogni aspetto procedimentale riguardante
la declassificazione di tratti di strade regionali dismessi a
seguito della realizzazione di varianti.
L'articolo 2 disciplina la manutenzione, la gestione e la
pulizia delle strade regionali e dei beni a esse connessi,
stabilendone la competenza regionale ovvero comunale. La
disposizione specifica altresì che la manutenzione ordinaria
dell'isola centrale delle rotatorie, dello spartitraffico, della
zona salvagente e degli attraversamenti pedonali spetta sempre ai
Comuni.
Gli articoli 3 e 4 prevedono che, a decorrere dal 1° gennaio del
2023, il rilascio di concessioni per la realizzazione di nuovi
accessi, di diramazioni e di innesti, anche provvisori, non sarà
più soggetto al pagamento di alcun canone, anche per superare la
differenziazione ora esistente tra il centro abitato e fuori dal
centro abitato. Gli altri canoni inerenti alle occupazioni o
all'uso delle strade regionali sono rimasti invariati rispetto alla
normativa vigente.
L'articolo 5, "Disposizione transitoria", dispone che la
regolarizzazione delle occupazioni e dell'uso delle strade
regionali fuori dai centri abitati privi di autorizzazione o con
autorizzazione scaduta alla data del 1° gennaio del 2023 avviene
con il pagamento del canone previsto dalla tabella C maggiorato in
base alla data di presentazione delle domande di regolarizzazione.
Per le strade regionali correnti nei centri abitati si applicano i
regolamenti comunali. Tale articolo prevede, inoltre, che le
disposizioni di cui ai commi 2, primo periodo, e 4, lettera f),
dell'articolo 14bis della legge regionale 26/2006, come modificato
dall'articolo 3 del presente disegno di legge, si applichino a
decorrere dal 1° gennaio 2023.
L'articolo 6 abroga il comma 5 dell'articolo 5 della legge
regionale 11/2016 relativo al ripristino dei luoghi in caso di
mancata regolarizzazione delle occupazioni o uso delle strade
regionali.
Gli articoli 7 e 8 recano infine rispettivamente le disposizioni
da una parte finanziarie e dall'altra le dichiarazioni
d'urgenza.
Abbiamo cercato, come Commissione, di essere rapidi nel portare
alla discussione in questo Consiglio questo disegno di legge
proprio per il fatto che la decorrenza è 1° gennaio del 2023, dopo
aver audito il responsabile, l'assessore Marzi e i suoi dirigenti,
con il parere favorevole dei Sindaci, anche perché, da una parte,
ci sono delle novità e, dall'altra, come vi ho esposto nella breve
relazione, soprattutto l'eliminazione, come vi dicevo, dei canoni
relativi agli accessi di nuova realizzazione, questa è la
principale modifica e la seconda è che la decorrenza è dal 1°
gennaio del 2023.
Presidente -
Con la relazione apriamo la discussione
generale sul disegno di legge n. 84. Qualcuno intende intervenire?
Nel caso in cui nessuno si prenoti, chiudo la discussione generale.
Per il Governo replica l'assessore Marzi, ne ha facoltà.
Marzi (SA) -
Un brevissimo intervento per ringraziare
innanzitutto il relatore per aver ottimamente rappresentato sia
l'atto in sé che il percorso amministrativo che c'è stato in III
Commissione, quindi anche gli uffici che nel corso di questi mesi
hanno operato in sincrono con la Commissione stessa e soprattutto
anche con il CELVA per arrivare a definire la situazione di
riferimento e quindi l'adeguamento della 26, tutto questo con
l'obiettivo dal 1° di gennaio di riuscire a risolvere un problema
che si protraeva da tempo e creare allo stesso tempo equilibrio
sulla parte delle strade regionali di pertinenza territoriale a
livello comunale e quella invece di pertinenza prettamente
regionale, per cui solo per ringraziare gli uffici, il lavoro della
Commissione e il relatore.
Presidente -
Vi sono dichiarazioni di voto? La parola al
consigliere Marquis per dichiarazione di voto.
Marquis (FI) -
Ho ascoltato l'intervento dell'Assessore e
credo che questa sia una problematica che si trascini da parecchio
tempo: quella della regolarizzazione soprattutto degli accessi
carrai, che sono al di fuori dei centri abitati e negli ambiti
comunali.
L'impatto economico è di meno 10 mila euro di incasso l'effetto
di questa manovra, quindi va già da sé a capire qual è il
significato di questa regolarizzazione che dico finalmente viene
messa in atto, perché l'ANAS è già da qualche anno che anche sulla
statale non fa più pagare gli accessi carrai annualmente.
Io mi volevo soffermare sull'articolo 3 in particolare: quello
che tratta degli interventi che vengono autorizzati di occupazione
temporanea o permanente per realizzare dei lavori da parte delle
imprese, di posa di tubazioni, piuttosto che di allacciamenti. Qui
così si dice che, rispetto a prima, viene fatta una modifica che
prima si pagava in tre rate quinquennali e adesso si paga tutto in
contanti all'atto di approvazione dell'autorizzazione.
Io credo che questo non sia un bell'esempio in un momento di
difficoltà economica nei confronti dei Comuni, nei confronti delle
imprese e nei confronti delle società che devono fare degli
allacciamenti ma anche dei privati ma al netto di quest'aspetto,
perché non conosciamo quanto è il
quantum
che interessa
quest'iniziativa, andando a vedere l'allegato A che vedo gli
importi che vengono riscossi per fare un allacciamento, mi viene da
fare una riflessione: se la Regione per istruire queste pratiche
deve spendere del tempo e creare burocrazia, i Comuni, quando
chiedono l'autorizzazione, devono fare altrettanto, le partecipate
nella stessa misura, tutto questo fa riferimento al mondo della
Pubblica Amministrazione, a quello che poi paga il cittadino, così
come le imprese e così come i privati, ma vale la pena mettere
questi balzelli, Assessore? Io le chiederei di fare una verifica se
per cercare di dare una mano sia ai Comuni che alle imprese ha un
senso di riscuotere queste piccole somme. Non so quanto determinano
all'anno il bilancio regionale, però credo sicuramente che se
andiamo a fare la somma, sono più i costi che i benefici. Questo
vuol dire semplificare la Pubblica Amministrazione, è questo che,
secondo me, si aspetterebbe la gente e chi vive il territorio. Mi
rendo conto che adesso l'atto è stato predisposto, ma la inviterei
a fare una verifica per quanto concerne poi i successivi atti che
ci sono di manutenzione legislativa, se c'è la possibilità di
prendere in carico questa situazione visto che non ci sono degli
obblighi di legge per far pagare questi canoni, questi costi e di
vedere se si può togliere tutto, perché francamente a mio e a
nostro avviso, non ha senso. È questo che riteniamo che voglia dire
semplificare la Pubblica Amministrazione, perché le imprese hanno
bisogno di essere messe nella condizione di lavorare, perché tante
volte, quando emerge anche l'esigenza di fare un allacciamento, è
durante i lavori in corso. Ci vanno dei mesi per fare queste cose,
queste pratiche per tirar su quattro soldi. Se quindi si potesse
andare incontro al mondo imprenditoriale e alle altre
Amministrazioni che collaborano con la Regione, credo che ne
avremmo un vantaggio tutti. Pertanto, per quanto ci compete,
nonostante il riconoscimento dell'azzeramento del canone sugli
accessi carrai, ci asterremo su questo provvedimento.
Presidente -
Ha chiesto la parola l'assessore Marzi, ne
ha facoltà.
Marzi (SA)
In dichiarazione di voto per Stella Alpina, mi
scuso se mi esprimo dal banco del Governo ma di fatto utilizzo la
dichiarazione di voto a favore del disegno di legge n. 84 anche per
rispondere e replicare in parte al collega Marquis. Sicuramente
l'attenzione che lei evidenzia è un'attenzione che può essere
sicuramente presa in esame anche con i prossimi disegni di legge,
che avranno comunque sia anche merito da un punto di vista
economico-finanziario.
L'unica cosa sulla quale mi sento di rassicurarla è legata al
fatto che gli allegati che lei richiama al disegno di legge, quindi
sia l'allegato A che l'allegato B, di fatto sono tutti quanti
inerenti ad attività produttive con le quali la Regione firma
convenzione. Nel caso specifico stiamo parlando di grandi attività
imprenditoriali, che, di fatto, spessissimo intervengono sulle
strade regionali, non stiamo parlando della piccola attività
locale, che, in una qualche maniera, dovrebbe pagare la COSAP di
riferimento, ma stiamo parlando di grandi imprese che sovente fanno
dei lavori sulla rete viaria e quindi, di conseguenza, hanno questo
tipo di intervento. Di fatto, quindi sono tutte quante attività
produttive, soltanto i cartelloni pubblicitari, che, tra l'altro,
anche in questo caso hanno a che fare con attività produttive quasi
sempre più che con privati, di fatto possono riguardare anche i
privati, pertanto nel momento in cui si possono fare gli
approfondimenti che lei richiama per i prossimi appuntamenti,
sicuramente tutto quello che riguarda le attività produttive,
quindi, tanto per essere chiari, tutte le voci tranne una,
resteranno
tel quel.
Quello che è importante verificare da un punto di vista
economico-finanziario è il fatto che innanzitutto non ci sono stati
assolutamente degli aumenti e, in secondo luogo, stiamo parlando di
dare la possibilità di avere un'equiparazione sulle strade
regionali anche in termini di costi, perché di fatto, dal 1° di
gennaio non si pagherà più per questo tipo di accessi, oltre ad
aver regolamentato, come utilmente richiamato dal relatore, anche
tutta una serie di deleghe rispetto alla manutenzione delle strade
regionali con l'intervento anche degli Enti locali.
C'è da aggiungere un pezzo e in questo modo andiamo anche a
sanare un'entrata di natura extra tributaria, che, a tutti gli
effetti, nel corso degli anni, ha visto tutta una serie di
interventi che hanno richiesto, da parte degli uffici, anche molto
tempo da profondere per poter arrivare all'incasso.
Con questo disegno di legge pertanto non soltanto non aumentiamo
le tasse, ma le abbassiamo e andiamo a dare la possibilità a tutti
coloro i quali non si sono ancora regolarizzati comunque di poterlo
fare. Si può intervenire a migliorare ancora la situazione da
questo punto di vista, ma ritengo che con questo disegno di legge
si stia facendo già un ottimo lavoro. Aggiungo e ripeto per
l'ennesima volta un passaggio che, nonostante l'attenzione che
viene da lei richiamata e che è stata richiamata anche in
Commissione da altri Commissari nei confronti del territorio sulla
possibilità di non intervenire nelle tasche dei cittadini, questo
disegno di legge interviene proprio in tal senso e inoltre non va
ad aumentare l'imposizione, ma in più permetterà di fatto ai
privati eventualmente di non andare a pagare neanche quella piccola
parte, che, in teoria, potrebbe riguardarli perché di privati che
possono inserire dei cartelloni pubblicitari sulle strade regionali
ce n'è pochissima documentazione.
Presidente -
Vi sono altre dichiarazioni di voto? Ha
chiesto la parola il consigliere Cretier, ne ha facoltà.
Cretier (FP-PD) -
Devo esprimere il voto favorevole del
gruppo a una disposizione importante per le strade regionali che
sono in capo alla Regione, sono le strade fuori dai centri abitati
per chiarire e per consentire la regolarizzazione e uniformità di
trattamento per accessi carrai e accessi pedonali. Dal 1° gennaio
2023 è possibile regolarizzare la posizione con domanda e, per
un'efficace azione è opportuna, direi una bella campagna
informativa rivolta ai cittadini, alle imprese e ai Comuni.
Come ho detto in Commissione, è bene che la norma prenda in
considerazione anche i reliquati esistenti per una sistemazione
definitiva, perché non diventino delle piccole cattedrali nel
deserto abbandonate a sé stesse, come fa l'ANAS per molte varianti
al tracciato delle SS 27 e 26, che hanno lasciato non dei reliquati
ma porzioni di strada di centinaia di metri ed è bene che vengano
recuperati, anche per esclusione degli accessi agricoli quelli
pedonali inferiori al metro e sessanta. In passato ci sono stati
molti contenziosi con l'ANAS, è vero che non farà pagare ma ha reso
difficili gli accessi con securvia penalizzando molte attività
agricole.
Comunque il voto del gruppo è favorevole a questo disegno di
legge.
Presidente -
Ha chiesto la parola il consigliere
Chatrian, ne ha facoltà.
Chatrian (AV-VdA Unie) -
Solo due considerazioni a
seguito delle riflessioni che il collega ha fatto. Noi pensiamo che
questo disegno di legge innanzitutto faccia un po' di ordine e
questa è la parte più importante, la seconda che va a uniformare
quello che fino ad oggi non era assolutamente uniformato, collega,
e quindi penso che questo sia un passo assolutamente avanti.
L'obiettivo qual è? L'obiettivo è che si parte dal procedimento di
declassificazione e la competenza in ordine alle manutenzioni e
infine il procedimento applicabile agli accessi carrai. Con
riferimento a quest'ultimo aspetto, agli accessi carrai, il disegno
di legge quindi si propone di uniformare il procedimento di
concessione e autorizzazione.
Per quanto ci riguarda, forse sembrano dei passaggi di
tecnicismo legislativo ma invece hanno delle ricadute di uniformità
sul nostro territorio superando la differenziazione esistente,
quindi c'è una criticità, immagino che il collega Marquis conosca
bene quali sono le criticità, l'obiettivo di questo disegno di
legge è di trovare una soluzione e uniformare dove ci sono delle
criticità rispetto al pagamento del canone tra i tratti di strada
regionale corrente all'interno nei nostri centri abitati di
competenza dei Comuni e i tratti di strade regionali correnti
all'esterno dei centri abitati di competenza della Regione, anche
questo sembra molto tecnico ma, ad oggi, non erano ancora stati
uniformati. Nel primo caso infatti i regolamenti comunali non
prevedono nella quasi totalità dei Comuni della Valle d'Aosta il
pagamento di alcun canone; penso che questo sia il passaggio più
importante. Nel secondo caso, invece, la legge regionale 26/2006,
prevede l'applicazione del canone di cui all'allegato A.
Considerato che la normativa statale di riferimento non
subordina il rilascio delle concessioni e autorizzazioni al
pagamento di canoni, qual è la proposta all'interno di questo
disegno di legge? Si propone di prevedere che a decorrere dal 1°
gennaio del 2023 non sia più dovuto dai proprietari di accessi
carrai il canone di occupazione e uso delle strade regionali e
delle relative pertinenze di cui all'allegato A. Queste sono
praticamente le principali due modifiche all'interno di questo
disegno di legge, quindi fare ordine da una parte e, dall'altra,
uniformare quello che ad oggi non era stato uniformato. Dopodiché,
per quanto riguarda eventualmente il terzo passaggio, penso che da
parte dell'Assessore ci sia un impegno di andare a verificare
ulteriormente se ci sia poi spazio per meglio ancora codificare il
quadro in essere.
Presidente -
Altre dichiarazioni di voto? Non vedo
prenotazioni, possiamo passare a questo punto all'analisi
dell'articolato, in particolare alla votazione dell'articolo 1 del
disegno di legge n. 84. Metto in votazione l'articolo n. 1. La
votazione è aperta. La votazione è chiusa.
Presenti: 35
Votanti: 18
Favorevoli: 18
Astenuti: 17 (Aggravi, Baccega, Brunod, Carrel, Distort,
Foudraz, Ganis, Guichardaz Erika, Lavy, Lucianaz, Manfrin, Marquis,
Minelli, Perron, Planaz, Rollandin, Sammaritani)
L'articolo n. 1 è approvato.
Stesso risultato per l'articolo n. 2? Stesso risultato. Articolo
n. 3. Stesso risultato. Articolo n. 4. Stesso risultato. Articolo
n. 5. Stesso risultato. Articolo n. 6. Stesso risultato.
All'articolo n. 7 c'è l'emendamento della II Commissione. Posso
dare lo stesso risultato o metto in votazione? Emendamento della II
Commissione. Stesso risultato. Articolo n. 7 come modificato.
Stesso risultato. Stesso risultato per l'articolo n. 8. Poi vi sono
gli allegati. Allegato A. Stesso risultato. Allegato B. Stesso
risultato. Possiamo adesso passare alla votazione della legge nel
suo insieme. La votazione è aperta. La votazione è chiusa.
Presenti: 35
Votanti: 18
Favorevoli: 18
Astenuti: 17 (Aggravi, Baccega, Brunod, Carrel, Distort,
Foudraz, Ganis, Guichardaz Erika, Lavy, Lucianaz, Manfrin, Marquis,
Minelli, Perron, Planaz, Rollandin, Sammaritani)
La legge è approvata.
Passiamo ora al punto n. 8 dell'ordine del giorno... il
consigliere Manfrin ha chiesto la parola per mozione d'ordine, ne
ha facoltà.
Manfrin (LEGA VDA) -
Solo per chiedere una sospensione a
nome dei gruppi Lega, Forza Italia e Pour l'Autonomie.
Presidente -
Il Consiglio è sospeso.
La seduta è sospesa dalle ore 15:33 alle ore 16:29.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK