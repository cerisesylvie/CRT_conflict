Consiglio Regionale della Valle d'Aosta - Oggetto del Consiglio n. 1528 del 15 dicembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1528 del 15 dicembre 2010 - Resoconto
OGGETTO N. 1528/XIII - Relazione ai sensi dell'articolo 4,
comma 2, della legge regionale 18 giugno 2004, n. 10 recante:
"Interventi per il patrimonio immobiliare regionale destinato ad
attività produttive e commerciali".
Président
- La parole au Président de la Région,
Rollandin.
Rollandin (UV)
- Grazie Presidente.
Come è stato detto, la legge n. 10/2004, che prevedeva:
"Interventi per il patrimonio immobiliare regionale destinato ad
attività produttive e commerciali", ha disciplinato il conferimento
di beni dal patrimonio immobiliare regionale destinato ad attività
produttive e commerciali. Con successive deliberazioni fra novembre
2006 e dicembre 2007 gran parte degli immobili produttivi e
commerciali regionali furono conferiti a Vallée d'Aoste Structure.
A seguito delle modifiche apportate alla legge citata dalla recente
legge n. 31/2010 in via di esecuzione, un ulteriore conferimento
trasferirà a Vallée d'Aoste Structure tutti gli immobili regionali
a destinazione industriale o artigianale entro il 31 dicembre 2012.
Infatti saranno trasferiti a Vallée d'Aoste Structure gli immobili
destinati da Finaosta in gestione speciale, ovvero l'immobile
ex
Fera
in Comune di Saint-Vincent e due lotti dell'immobile
Les Arcades
di Pont-Saint-Martin, oltre agli impianti e alle
attrezzature delle
pépinières
di Aosta e di
Pont-Saint-Martin.
Faccio presente che l'insieme del rapporto è stato distribuito
ed è a disposizione dei colleghi, vorrei solo riprendere i punti
essenziali della relazione, che focalizza cosa è avvenuto in questo
periodo e cosa si sta facendo. Ad oggi, quindi, l'Amministrazione
regionale ha conferito a Vallée d'Aoste Structure un valore
complessivo di 51.000.000 di euro pari a 28 fabbricati e complessi
industriali, 3 aree industriali connesse in superficie a terzi e 5
aree non edificate. Questi immobili sono localizzati in vari
comuni: Arnad, Chambave, Châtillon, Donnas, Gignod, Gressan, Hône,
Morgex, Pont-Saint-Martin, Saint-Marcel, Saint-Pierre, Verrès,
Verrayes e Villeneuve. Di essi la quasi totalità è in locazione con
contratti di lunga durata, nella cui gestione Vallée d'Aoste
Structure è subentrata alla Regione con impegno di rispettare
condizioni e termini. Tutti questi immobili naturalmente sono
legati all'esigenza di diventare punti importanti per la presenza
di aziende ed imprese che possano dare come conseguenza un
risultato alla soluzione del problema lavoro. Naturalmente Vallée
d'Aoste Structure ha operato nella gestione del patrimonio
immobiliare considerando che molti immobili richiedono interventi
per rimediare all'usura del tempo o per il loro adeguamento e messa
a norma e per tutti gli immobili a sua disposizione è richiesta una
regolare attività di interventi per conservare nel tempo il valore
e la fruibilità degli stessi. La continua vigilanza e il prudente
interessamento contribuiscono a mantenere gli immobili adeguati
all'uso che di volta in volta ne viene fatto.
I costi sostenuti nello svolgimento dell'attività societaria di
Vallée d'Aoste Structure ammontano per il 2009 a 6.056.000 euro con
una riduzione di 576.000 euro rispetto all'esercizio precedente.
Nello stesso periodo i ricavi di affitti e per proventi diversi
ammontano a 3.720.000 euro con un incremento di 413.000 euro
rispetto all'esercizio precedente; la differenza fra costi e ricavi
afferenti all'attività caratteristica mostra una perdita di
2.326.000 euro, che risulta poi mitigata dall'effetto di proventi
finanziari e partite straordinarie per complessivi 730.000 euro,
che conducono per l'esercizio 2009 ad una perdita di 1.581.000 euro
contro i 2.883.000 euro dell'anno precedente. Si segnala che per il
2010 si ritiene di conseguire un'ulteriore riduzione della perdita
di esercizio. Pur confortato sotto questo profilo da tale
andamento, si conferma nella materia una differenza negativa fra
ricavi e costi della gestione ordinaria dovuta, oltre che alle
oggettive difficoltà di adeguare i ricavi per affitti ai costi di
gestione, anche all'impostazione di fondo volta a sostenere
iniziative imprenditoriali per indurre ricadute positive sul
tessuto produttivo. È evidente che, se l'indirizzo fosse quello di
fare cassa, noi dovremmo molte volte prevedere degli affitti molto
più onerosi, il che non rientra nella politica che abbia un
minimo... anzi dobbiamo dire che abbiamo cercato di fare il
possibile per adeguare al ribasso, tenendo conto del periodo di
crisi, gli affitti in precedenza attuati anche con norme piuttosto
severe, sapendo però che c'è un limite al di sotto del quale non ci
sono più i parametri, altrimenti entriamo nella logica di falsare
la concorrenza, di non essere adeguati, quindi c'è anche qui una
barriera sottile che non può essere superata. Su questo con
l'Assessore Pastoret e Finaosta abbiamo avuto diverse riunioni sia
con le forze sindacali, sia con gli imprenditori per cercare di
capire qual era la possibilità di operare nel modo più consono
possibile e ultimamente, per diverse di queste infrastrutture, c'è
stato un adeguamento al ribasso legato alla possibilità di operare
le minime trasformazioni che permettessero di avere una minore
incisività nell'ambito dei bilanci delle aziende tenendo conto
della situazione. Ricordo che anche nel Piemonte nel piano che è
stato fatto per attrarre le imprese si è cercato con Finpiemonte di
fare operazioni di marketing da una parte e di strumenti che
potessero attrarre le imprese, ma al di sotto di un certo limite
anche lì non si è potuti andare, come non si può pensare di dare
soldi a fondo perso. L'unica cosa che si può fare e che stiamo
facendo è di dare fondi per la ricerca per le imprese che vengono,
a fronte di programmi che interessano le strutture.
Le ristrutturazioni sono state fatte secondo i programmi
attivati nel tempo, le
pépinières d'entreprises
di Aosta e
Pont-Saint-Martin... l'Assessore ha portato poco tempo fa un
provvedimento che estendeva anche per la
pépinière
di
Pont-Saint-Martin la possibilità di utilizzarla come punto di
riferimento per la ricerca e al 31 dicembre 2009 si sono insediate
6 imprese nella
pépinière
di Pont-Saint-Martin e 13 nella
pépinière
di Aosta. Si segnala che è stato deliberato il 10
dicembre un provvedimento da sottoporre al Consiglio contenente una
proposta di integrazione del programma di dismissioni e
acquisizioni allegato alla delibera del Consiglio del 2007, che si
riferiscono all'acquisizione della società Fincap in liquidazione
di proprietà della Regione, una permuta con la MDM di Châtillon per
favorire la riallocazione dello stesso o la cessione alla società
Telcha di terreni in Aosta già oggetto di un diritto di superficie,
la cessione di terreni in Comune di Morgex in applicazione
dell'accordo di programma approvato nel 2009 fra l'Amministrazione
regionale e il Consorzio artigiano, anche questa un'operazione
importante, perché va a chiudere un processo iniziato molto tempo
fa e che si chiude oggi con soddisfazione degli operatori
locali.
Vallée d'Aoste Structure ha provveduto alla gestione del
consistente patrimonio immobiliare nel rispetto della legge,
conciliando, dove è possibile con l'adattamento delle regole,
l'esigenza di risultato economico con il perseguimento degli
interessi collettivi di carattere pubblico, sociale, occupazionale.
Una significativa ricaduta è attesa sui livelli di occupazione,
secondo le informazioni che sono state fornite, la forza lavoro
occupata negli immobili conferiti dalla Regione risultava nel 2008
pari a 1.409 dipendenti operanti in 32 imprese, ai quali vanno
aggiunti 1.108 dipendenti in forza alla Cogne Acciai Speciali e 122
addetti alle imprese insediati nelle
pépinières
. Nel 2009 le
imprese attive negli stessi immobili portavano 1.368 dipendenti,
operanti in 34 imprese, quindi c'erano due imprese in più, ma gli
addetti in meno e 1.028 dipendenti di Cogne Acciai Speciali, che
durante l'anno precedente, come sapete, ha avuto un periodo di
cassa integrazione piuttosto lungo.
Nell'ambito del programma approvato dal Consiglio regionale si
sono assunte azioni per la cessione di immobili industriali con
prezzi non inferiori ai valori determinati da perizie asseverate,
in particolare si sono cedute a fine gennaio a GPS Standard la
proprietà di una piccola superficie di terreno industriale ad
Arnad, a fine giugno 2009 la piena proprietà del terreno detto
ex Cipa
in Pont-Saint-Martin ai proprietari di unità
immobiliari a tempo realizzate con diritto di superficie, a fine
ottobre 2010 la proprietà dell'area detta
H2
in Espace Aosta
al Consorzio artigiani e piccole imprese, quindi si dà atto che a
dicembre 2009 è andato deserto il terzo tentativo di cessione con
asta pubblica dell'immobile
ARN04
detto anche immobile
ex
Giovanetto Marmi
.
Questo è in breve quello che la relazione a vostre mani ha
"dato", poi sono a disposizione per gli interventi con l'Assessore
Pastoret... Questa relazione credo porti a puntualizzare tutto
quello che è stato fatto, il resto degli indirizzi sta a questo
Consiglio ed eventualmente poi sulla base di questo immaginare se e
come ci sono delle suggestioni che possano essere oggetto di
intervento. Per oggi il senso della relazione è di mettere a
conoscenza i colleghi di quello che è stato fatto, come è stato
fatto e quali sono i risultati economici che ne conseguono con
trasparenza, dicendo che sulla gestione del patrimonio non
dimentichiamo c'è ancora una serie di interventi che saranno, come
ci auguriamo, possibili nel 2011 in base alle strutture regionali
che non sono ancora utilizzate. Penso a Tecdis che finalmente
adesso è di completa proprietà della Regione, finalmente si può
entrare per far vedere la struttura, cosa che fino a qualche mese
fa non era possibile, quindi ci auguriamo che questa relazione, che
fotografa l'esistente, possa anche darci lo spunto per fare delle
valutazioni su alcuni provvedimenti laddove si rendessero possibili
e necessari. Grazie.
Président
- La parole au Conseiller Secrétaire
Tibaldi.
Tibaldi (PdL)
- Grazie Presidente.
Abbiamo ascoltato la relazione consueta che ci è stata proposta
dal Presidente della Regione sull'attività di una società di
amministrazione immobiliare, una delle tante società della
holding
regionale che si occupa di immobili e che sta
amministrando un patrimonio di cospicua entità, un patrimonio che
ha una finalità specifica, che è quella della destinazione
produttiva e, di conseguenza, anche degli sbocchi occupazionali di
sviluppo che si auspica questa Valle debba perseguire. Dalla
fotografia che è stata tracciata emerge che comunque è una società
pesante, nel senso che è dotata di strumenti e di risorse umane e
professionali sicuramente più che sufficienti per il lavoro che
deve svolgere; è una società che ha larghi tributi per poter far
fronte alle diverse situazioni, ma una società che, nonostante
queste doti, si muove con una certa lentezza.
Lei ha fatto riferimento "a volo di uccello" ad alcune
situazioni più significative, alla cessione di alcune proprietà
immobiliare, che, se vogliamo, sono minutaglie rispetto al montante
del patrimonio costituito. Sicuramente più di un decennio, o forse
addirittura quindici anni fa venne fatta una scelta strategica che
si inserì nel quadro di acquisire le proprietà di questi
insediamenti più significativi nel fondo Valle, proprio per
l'esiguità del territorio valdostano, acquisirli al patrimonio
pubblico, prima era la Regione, adesso è questa S.p.A., al fine di
avere sotto controllo la detenzione dell'immobile da affidare al
miglior imprenditore. Venne poi approvata la legge n. 10/2004 e io
credo che qualche riflessione sia doveroso farla a distanza di 6
anni, perché questa società ha le qualifiche professionali per
amministrare il patrimonio che ho detto, però soggiace a delle
lentezze burocratiche e a delle carenze di scelte politiche di
fondo che impediscono di ovviare a delle situazioni che come
sapete, guardo l'Assessore Pastoret, giacciono da tempo
immemorabile insolute. Non voglio qui ricordare le traversie di
qualche artigiano che nell'insediarsi nell'ex GPS di Arnad, la
Saiform, ha dovuto superare dei gineprai burocratici, anche questi
memorabili, per addivenire all'acquisizione, in fondo gente che
aveva del capitale da investire per l'acquisizione del proprio
opificio, si è trovata di fronte un muro di burocrazia regionale in
questo caso, che è auspicabile rifletta degli esempi che
appartengono ormai al passato.
Voglio soffermarmi con maggiore attenzione su un caso
emblematico, non solo come la Giovanetto che lei ha citato, ma come
l'ex Tecdis di cui si fa un cenno come avvenimento di particolare
interesse avvenuto dal 1° gennaio 2010 al 1° giugno 2010. Leggo poi
qual è il particolare interesse di questo avvenimento e qua
testualmente si dice che il 24 aprile si è tornati in pieno
possesso del complesso ex Tecdis a conclusione della controversia
già sollevata nel 2009 contro il fallimento Tecdis per la
liberazione dello stabilimento poi denominato con un codice,
eccetera, in Châtillon. Ricordo che nel 2007, Caveri, allora
Presidente, forse La Torre allora Assessore annunciavano con grande
enfasi di stampa che finalmente avevano le chiavi dello
stabilimento, da quella consegna delle chiavi ad arrivare ad oggi
sono passati tre anni, si parla in questa relazione di avvenimenti
di particolare interesse in questo semestre e si dice che si è
tornati in pieno possesso. Normalmente le chiavi sono un sinonimo
di possesso, quando una parte consegna le chiavi all'altra parte
gli conferisce anche il possesso dell'immobile. Qui, dopo tre anni,
si è ritornati in pieno possesso del complesso, complesso che si
dice indebitamente occupato fin dal suo conferimento nel 2007.
Con la curatela fallimentare si è trattato e ottenuto che i beni
immobili invenduti, essendo andate deserte tutte le aste bandite
per la loro vendita - ricordo il famoso tentativo sempre curato da
Caveri e La Torre per la vendita alla Nakam giapponese, che si
rivelò come quelle stelle che pulsano: una luce forte violenta che
ti colpisce, ma che poi si spegne e non c'è più nulla... -, siano
lasciati nella disponibilità della Regione per il valore simbolico
di 50.000 euro; tutto quello che era dentro alla modica cifra di
50.000 euro viene pagato dalla Regione e lasciato alla sua
proprietà. La trattativa ha trovato formale conclusione dopo che il
fallimento Tecdis ha provveduto ad asportare i documenti sensibili
per quanto riguarda trattamento e conservazione, perché lì c'era il
caos, ho avuto occasione di fare un sopralluogo nel 2009 e lì era
il caos totale nonostante la disponibilità delle chiavi da parte
dell'ente pubblico.
Fatta questa considerazione, sentite le risposte che l'Assessore
Pastoret aveva dato ad un'interpellanza proposta dal gruppo ALPE,
ci sono novità più significative di quelle di particolare interesse
citate in questa relazione, in questo documento cartaceo in merito,
oppure si continua a "navigare a vista" o, meglio, al buio?
Presidente
- Vi comunico che sono pervenute alla
Presidenza le relazioni relative ai disegni di legge. Io per
questioni di tempo evito di darne lettura, invito invece gli
uscieri a distribuirle.
La parole au Vice-président Chatrian.
Chatrian (ALPE)
- Grazie Presidente.
Ritengo sempre importante il dibattito in merito ad una
relazione di una società così importante in questo momento, fare il
punto della situazione legato, come diceva prima il Presidente
della Regione, all'andamento occupazionale e soprattutto quali le
prospettive.
Dato che la relazione si riferisce principalmente al 2009 e che
tutte le analisi vengono fatte sempre sullo stesso anno, oggi siamo
a metà dicembre 2010, chiediamo per il prossimo anno se fosse
possibile anticipare questo dibattito, come prevede la legge ma, a
prescindere da questo proprio perché riteniamo l'argomento di
capitale importanza; quindi parlare l'anno prossimo nel mese di
luglio, prima della pausa estiva e fare il punto della situazione
in riferimento al 2010, ma soprattutto alla prospettiva... penso
che sia interessante per questo Consiglio.
Vorrei fare qualche considerazione di carattere generale e non,
sulle singole voci, come è stato fatto dal Presidente della
Regione, voci operative sostenute dalla società durante il 2009.
Vorrei ribadire quali sono stati gli indirizzi strategici che
questo Consiglio aveva delineato per Vallée d'Aoste Structure,
scelte fatte nel 2004 per quanto riguarda la legge e nel 2007 il
Consiglio approvò gli indirizzi strategici: valorizzare i beni
immobili conferiti, salvaguardandone la destinazione produttiva, ma
soprattutto accrescere l'efficienza nella gestione di beni immobili
e, di conseguenza, creare occasioni per il consolidamento e lo
sviluppo delle iniziative imprenditoriali. L'anno scorso, nel mese
di dicembre, il dibattito era uscito fuori dal tema discutendo
ancora della legge n. 1/1998 delle percentuali di affitto, che si
riferivano all'uno, due percento se si parlava di cooperativa o se
si parlava di impresa proprio in riferimento al valore
patrimoniale, tralasciando non per un'importanza minore, ma perché
rientra in una gestione ordinaria di una società; constatiamo
invece che vengono riproposte al Consiglio una serie di tabelle
molto simili sui programmi per gli immobili non locati 2008-2009 e
sull'attuazione del programma per la dismissione degli immobili. Mi
soffermo su queste due non solo tabelle, ma su queste due strade
principali che sono praticamente simili, riportate nella relazione
2009; a mio avviso, sono i due punti cardine, tralasciando
l'ordinaria amministrazione e la manutenzione che lei ha già
esplicitato e soprattutto che in questi ultimi due, tre anni ha
generato la messa a punto per quanto riguarda la gestione e
l'ordinaria amministrazione. Questo per dire che considero le
azioni più difficili da mettere in campo e da concretizzare proprio
per valorizzare e utilizzare al patrimonio immobiliare esistente
non ancora locato e non ancora alienato.
Mi sarei aspettato quest'anno una relazione più dinamica
relativa a questi due punti, più prospettica, mettendo nero su
bianco le azioni fatte o eventualmente quelle da fare, soprattutto
in questi due punti, una relazione meno ragionieristica;
evidentemente non ci sono ancora le condizioni e ci si limita a
riportare le criticità espresse l'anno scorso. Su queste due
tabelle vi assicuro c'erano 8 immobili nel 2008, ci sono gli stessi
immobili nel 2009, ci sono gli stessi immobili ancora sfitti nel
2008 e sono gli stessi nel 2009. Non intervengo sul discorso Tecdis
piuttosto che ex Saiform piuttosto che Pont-Saint-Martin, piuttosto
che Verrès legato alla Lavazza o presunta operazione, non abbiamo
tutti gli elementi per approfondire di più. Credo che la Giunta
debba in questo momento prima fare una riflessione e in seconda
battuta mettere in campo delle azioni non semplici, delle leve per
rendere appetibili al più presto questi beni sfitti e vuoti,
conferiti ormai a Vallée d'Aoste Structure da diversi anni.
L'ordinaria amministrazione è praticamente a regime, la società ha
chiuso un altro bilancio in perdita per tutte le motivazioni che
sono state dette in aula, ma la sfida più difficile e importante è
consolidare tutto il patrimonio disponibile per due motivi
principali: il primo motivo perché vorrebbe dire nuove imprese,
nuovi occupati e nuovi posti di lavoro; il secondo motivo perché la
società, tramite gli stimoli del Consiglio e l'operatività del
Governo, dovrebbe energicamente mettere a reddito non per fare
cassa, perché non è quello l'obiettivo di questa società, ma
mettere a reddito e così poter raggiungere al più presto un
equilibrio finanziario in tempi rapidi. Da una parte quindi creare
quelle condizioni perché questa parte antropizzata e non
utilizzata... quindi creare dei posti di lavoro, creare delle nuove
imprese e dare la possibilità a nuove imprese di consolidarsi e di
installarsi e, d'altra parte, questo aiuterebbe per un presunto
pareggio finanziario che in questo momento non c'è, ma è in seconda
battuta il presunto pareggio finanziario, perché in questo momento
la parte più importante è l'utilizzo della parte già antropizzata e
soprattutto creare nuovi posti di lavoro. La sfida è importante, ma
va stimolata e probabilmente anche rimodellata, avevamo utilizzato
queste parole lo scorso anno, ma in tempi brevi.
Prima il collega Tibaldi citava delle difficoltà burocratiche ed
organizzative. Andiamo oltre il discorso di sburocratizzazione
proprio per utilizzare al meglio tale patrimonio, che al momento
non è ancora stato riempito e che la crisi in questo momento
dovrebbe rendere ancora più interessante. Le poche azioni messe in
campo ci sembrano deboli, legate solo all'ordinaria
amministrazione, volte quasi esclusivamente ad operazioni
manutentive in una previsione gestionale degli anni successivi.
Auspichiamo un cambio di marcia che vada nella direzione di
utilizzare tutti questi siti già antropizzati dell'Amministrazione
regionale. Condividiamo la prima parte della relazione dove si dice
tutto quello che è stato fatto dal punto di vista ordinario, ma per
il domani è una fotocopia, gli immobili inseriti nelle due tabelle
principali sono gli stessi. Un nuovo dibattito in Consiglio con
nuovi indirizzi, una nuova operatività della Giunta, penso che lì
la forbice è molto ampia... non vorremmo, in sintesi, che Vallée
d'Aoste Structure si occupasse di pura gestione ordinaria e non di
volano, perché mi ricordo il dibattito politico di sei anni fa: la
volontà non era quella. Il fatto di trasferire le proprietà ad una
società di scopo ben mirata non era legato solo alla prima fase di
start up
e di riorganizzazione gestionale, ma era
soprattutto legato alla sfida di riempire questi grandi spazi che
ad oggi non sono purtroppo ancora utilizzati. Grazie.
Président
- La parole au Conseiller La Torre.
La Torre
(FA)
- Grazie Presidente.
Sia la relazione che le parole del Presidente introducono alcune
riflessioni che devono essere raccolte, anche per rispondere ai
compiti del Consiglio, ossia dare degli indirizzi specialmente in
materie delicate e importanti come quella generale del ruolo delle
società partecipate dalla Regione, in particolare di società come
Vallée d'Aoste Structure, che diventano elementi centrali in
situazioni di crisi di tipo industriale ed economico come
l'attuale. Già lo avevo anticipato in occasione del bilancio, nella
riflessione generale sulle partecipate, che le situazioni imposte
dalle crisi nazionali e mondiali, e che stanno facendo rivedere
anche l'impostazione statale - che conseguentemente deve essere
recepita dalle Regioni rispetto agli strumenti operativi che usa -,
stanno cambiando. Non a caso si dice con chiarezza che per il
futuro le perdite delle società partecipate non potranno essere più
ripianate con gli aumenti di capitale sociale, ma dovranno essere
iscritte a bilancio e finanziate dagli enti che le partecipano,
come un debito che la società mantiene nei confronti dell'ente;
questo è un primo elemento che ci deve far riflettere sul ruolo che
tali società svolgono o hanno svolto. Non ci dimentichiamo che
queste società nascono con degli obiettivi e dei compiti precisi,
quelli che in inglese - come piace a Lattanzi - vengono definiti
mission
. La lettura che dobbiamo fare di relazioni
riguardanti queste società allora sta intanto sulle
mission
,
che erano quei famosi indirizzi che diceva il Presidente, ma anche
sui risultati che tali società conseguono, sostanzialmente un
semplice rapporto costi-benefici, sempre per parlare in termini
generali, perché gli enti pubblici, ossia i cittadini si accollano
il costo del complesso della macchina pubblica in funzione degli
obiettivi che si aspettano di raggiungere. Dobbiamo allora ben
focalizzare... ecco gli indirizzi che devono essere dati alle
mission
e dobbiamo anche riflettere su chi queste
mission
deve portare avanti, che sono poi gli operativi, i
consigli di amministrazione che in queste società devono fare
proprie quelle
mission
. È quindi importante capire le
motivazioni che devono essere date alle società, ma anche i
convincimenti e soprattutto la capacità operativa dei consigli di
amministrazione, perché voglio ricordare che lo Stato sta parlando,
oltre che di sfiduciare i politici quando non raggiungono il
pareggio di bilancio nella sanità, e lo trovo eccessivo, di
sfiduciare i consigli di amministrazione che per tre volte portano
dei bilanci in negativo. Queste sono cose oggetto di discussione in
ambito nazionale e io non ho nessun problema a parlarne qui,
perché, come ho detto in occasione del bilancio, bisogna che
cominciamo a far passare questi concetti all'interno delle nostre
partecipate. Bisogna aver chiarezza della
mission
, bisogna
avere un rapporto costo-beneficio, devono essere giustamente
motivati... e, se volete, ve la dico tutta: trovo scorretto che
paghiamo questi amministratori poco perché, se vogliamo della
responsabilità di amministratori seri che si impegnino e si
occupino della loro
mission
, dobbiamo anche remunerarli per
le responsabilità che gli chiediamo di assumersi. Perché, quando si
chiede ad amministratori di rispondere all'interno di collegi
sindacali o di consigli di amministrazione per centinaia di milioni
di euro e ne rispondono mettendo la firma all'interno delle loro
delibere, non si può pensare di dargli 3-5.000 euro lordi all'anno,
altrimenti avremmo persone che faranno solo opera di presenza
all'interno dei consigli di amministrazione e questo non è più
accettabile, ci vogliono persone motivate all'interno di società
motivate.
Parliamo adesso di Vallée d'Aoste Structure, una società
importantissima nel nostro scacchiere delle partecipate, perché è
lo strumento operativo di politica industriale centrale per la
proposta che possiamo fare verso l'esterno. La proposta verso
l'esterno non è solo una proposta di marketing, perché se "sotto il
vestito non c'è nulla", il marketing si infrange al primo incontro:
ci vuole una proposta operativa verso l'esterno che sia supportata
da concretezza e l'aspetto logistico è uno dei primi, perché
qualunque insediamento di tipo industriale richiede una
soddisfazione logistica. Qui ci infrangiamo sotto alcune
strutturazioni mentali burocratiche. È evidente che se il concetto
dell'applicazione dell'utilizzo della struttura logistica è in
funzione di un affitto che deve essere proporzionato in base ad un
criterio, qualcuno dice europeo, o altre cose, noi ci troviamo
nella condizione di essere fuori mercato, allora la domanda l'ha
posta bene il Presidente - infatti spero che il mio venga accolto
come un intervento costruttivo e non assolutamente critico -, che
dice:
"come possiamo fare noi per continuare invece ad essere
attrattivi rispetto all'esterno"
. Noi dobbiamo guardare anche
quello che fanno gli altri, perché Vallée d'Aoste Structure è in
questa difficoltà, perché è chiaro che, se è iscritto nel valore
immobiliare un capannone da 10.000.000 di euro e nella sua mente è
convinta che deve prendere il 6 percento, è chiaro che chiederà
600.000 euro di affitto, ma questa non è la logica! Com'è che le
altre Regioni hanno superato questo concetto e quindi sono riuscite
ad integrare la parte logistica in un processo di reinvestimento
industriale? Ma attraverso la creazione di un pacchetto che è stato
definito ad esempio in Piemonte - io ne avevo discusso a lungo con
l'Assessore Bairati -, che era quello del contratto di
insediamento, qualcosa di molto più importante e significativo e al
cui interno si vanno a collocare le risposte che un'impresa
industriale chiede quando va ad inserirsi in una regione. Perché
l'unica domanda che ci dobbiamo porre, e a cui dovremmo dare una
risposta, è: perché un'impresa deve venire in Valle d'Aosta? Qual è
il motivo per cui un'impresa industriale deve venire in Valle
d'Aosta? Perché è bella? Certo, perché è bella io lo sostenevo
dicendo che chi viene a lavorare qui ha dei vantaggi di tipo
familiare e ambientale, ma non è sufficiente. Dobbiamo metterci in
condizione che... alla data di oggi, io mi sono informato solo
ieri, fra l'altro casualmente... ad ieri la Regione Piemonte
all'interno dei suoi contratti di insediamento prevedeva che un
metro quadro di un immobile venisse dato in affitto a 2,2 euro;
l'affitto più basso che in questi giorni offre Vallée d'Aoste
Structure è 3,7 e già questo è significativo di una situazione di
sofferenza su cui dobbiamo intervenire, che non può risolvere
Vallée d'Aoste Structure da sola, ecco perché raccolgo il discorso
degli indirizzi, ma questi indirizzi dobbiamo darli tutti
insieme.
Mi fa piacere che in questi giorni Finaosta - io lo avevo
proposto, ma non c'era stata l'opportunità di proseguire nel
ragionamento - stia riprendendo il contratto di insediamento,
finalmente hanno capito che la strada è quella, è qualcosa che può
dare un senso a Vallée d'Aoste Structure come uno strumento
operativo integrato all'interno di un ragionamento più importante,
che prevede la formazione, la ricerca e lo sviluppo, l'insediamento
logistico, tutta una serie di cose, compresi i finanziamenti che
non vengono più sganciati rispetto ad una logica complessiva
industriale. Ecco perché Vallée d'Aoste Structure è sofferente,
perché, finché essa si trova a dover gestire un patrimonio di
51.000.000 di euro con un costo annuo di 6.500.000, che grosso modo
è il 12 percento di manutenzioni e costi di funzionamento, è
impossibile che questa società, mantenendo una logica di affitti
concorrenziali, possa andare in attivo. Ecco che allora tale
società si trova veramente in una situazione critica: da un lato,
non raggiunge la sua
mission
, ossia quella di essere lo
strumento operativo determinante per l'insediamento logistico, e,
dall'altro, non raggiunge neanche quello che dovrebbe essere il
buon senso dell'amministrazione: l'equilibrio di bilancio! Non si
va da nessuna parte così: o si cambia l'impostazione che è a monte
e si va a costruire un insieme in cui Vallée d'Aoste Structure ha
un ruolo fondamentale... io vi posso dire che alla data di oggi,
come alla data di ieri, ci sono numerosissime imprese che vogliono
venire in Valle d'Aosta, che hanno pronti i
business plan
,
si presentano anche in Finaosta e si trovano in situazioni
difficili, intanto per la questione logistica perché Finaosta,
essendo sganciata da Vallée d'Aoste Structure, dice come prima
risposta:
"non c'è problema, vai a vedere se ci sono le
metrature"
, uno va a vedere le metrature:
"ma sì, questi
2.500 metri vanno bene"
, Finaosta allora dice:
"parla con
Vallée d'Aoste Structure"
e quest'ultima fa il suo prezzo: 3,7
euro al metro quadro. L'impresa dice:
"scusa, in Piemonte me ne
chiedono 2,2..."
. Chiaramente va in Finaosta, dove gli dicono:
"aspetta, fai il business plan, vediamo..."
, perché in
Finaosta fanno bene il loro lavoro, anzi voglio fare a Trisoldi un
complimento, perché è un funzionario che svolge ottimamente il suo
lavoro. In Finaosta cercano di trattenerli proponendo le
opportunità che noi possiamo dare, ma se queste opportunità non
vengono raccolte in quello che è definito il contratto di
insediamento, difficilmente riusciamo ad arrivare ad una
conclusione. Vi faccio un esempio: quando un'azienda che nel 2010
deve investire nella sua attività - e oggi sappiamo che l'aspetto
più delicato nell'investimento di un'attività è la liquidità
economica che si mette nell'azienda - va in Vallée d'Aoste
Structure e dice:
"a me questo capannone va bene, ma per andare
a funzione della mia attività ho bisogno di queste
modifiche..."
, voi sapete qual è la risposta che riceve? Una
risposta che apparentemente è anche intelligente e corretta, ma che
non è adeguata ai tempi:
"non c'è problema, quanto c'è da
spendere per mettere a norma e in funzione di quello che ti serve?
400.000 euro? Bene, li spendi e io te le scalo dall'affitto"
.
Ma questa non è la risposta! I 400.000 euro quell'azienda deve
inserirli negli investimenti della sua attività, non nella
ristrutturazione di un capannone in teoria nuovo che affitta! Non
può essere questa la logica che il soldo liquido, che dovrebbe
essere quello che fa muovere l'azienda, viene investito... quante
aziende in Valle d'Aosta si sono distrutte in questo quadro? Potrei
fare dei nomi anche di aziende in bassa Valle che, a fronte di una
riduzione dell'affitto, hanno investito milioni di euro per fare il
capannone e oggi sono in difficoltà e non voglio fare nomi, perché
ci sono queste aziende. È evidente che la colpa non è di nessuno,
ma noi dobbiamo dare degli indirizzi precisi alle nostre società
partecipate, in particolare credo a Vallée d'Aoste Structure,
altrimenti la prospettiva è che questa società si trova in
difficoltà.
È chiaro che anche la gestione deve essere una gestione motivata
ritengo anche economicamente, motivata anche nelle persone e lo
dico rivolgendomi a me stesso in primis, ossia a tutti, alla
politica, anche fatta da persone che non devono più pensare che
vanno nei consigli di amministrazione perché hanno concluso la
carriera, o perché è di prestigio: devono pensare che si va a
lavorare all'interno dei consigli di amministrazione, così come ci
dobbiamo impegnare a lavorare tutti! Perché lo abbiamo detto al
bilancio, è cambiata marcia, bisogna cambiare marcia e le
osservazioni credo siano osservazioni che continuano a dire cose al
positivo, sono osservazioni che il Presidente ha già cercato di
introdurre... perché ho apprezzato quando il Presidente ha
affermato al Congresso dell'Union sul lavoro:
"noi non siamo
disposti a dare stipendi a chi non lavora!"
. Non possiamo più
dare stipendi a chi non lavora e allora gli stipendi devono essere
proporzionati, ma anche guadagnati, ecco perché sono d'accordo sul
fatto che lo Stato ci dica che nelle società che hanno i bilanci
per tre volte in passivo devono essere mandati a casa, a meno che
non ci siano delle giustificazioni valide e, siccome non siamo
degli stupidi, se le giustificazioni sono valide, possono essere
comprese, ma non è sufficiente dare delle giustificazioni del tipo:
"ma è così, è un momento difficile..."
, eh no!
Abbiamo il problema degli impianti a fune, che sappiamo quanto
costano e che dobbiamo sostenere fino in fondo, così come dobbiamo
sostenere tutte le nostre partecipate, così come dobbiamo sostenere
Vallée d'Aoste Structure, che perde 2.000.000 di euro all'anno.
Quello che conta è che Vallée d'Aoste Structure... quando queste
società - poi possiamo fare i nomi e aprire una discussione su
questo... - vengono qui, trovino le risposte che cercano. Siccome
Vallée d'Aoste Structure non può fornirgliele da sola... credo che
- aprendo anche un dibattito con il collega Pastoret, che è un
amico e che supporto in tutti i modi possibili - l'industria
valdostana, avendo gli strumenti, come questo che è uno strumento
eccezionale, possa tornare ad essere un'industria attrattiva in
parecchi settori. La Valle d'Aosta è una regione piccola, può
essere una sorta di laboratorio per alcune realtà, non in contrasto
né in conflitto, né in concorrenza con altre realtà industriali, ma
al contrario possiamo occupare degli spazi che sono assolutamente
praticabili. Il lavoro va fatto con Finaosta e mi permetto di dire
che dobbiamo intervenire su Vallée d'Aoste Structure e su Finaosta,
affinché si crei questa offerta all'interno di un contratto di
insediamento, che diventa lo strumento centrale per portare tale
società al pareggio.
Si dà atto che dalle ore 12,10 assume la presidenza il
Vicepresidente André Lanièce.
Presidente
- La parola al Consigliere Donzel.
Donzel (PD)
- Egregio Presidente, cari colleghi,
coup
de théâtre
si direbbe: il ruolo che deve svolgere la minoranza
di critica anche forte al lavoro svolto dalla Giunta regionale se
lo assume un Consigliere di maggioranza, riprendendo molte
considerazioni che noi per due anni abbiamo fatto. Siamo stati
buggerati circa il fatto di dire che c'era un problema degli
affitti, siamo stati scherniti in quest'aula.
Coup de
théâtre
: è la maggioranza stessa che si fa carico di giocare
all'opposizione e "tirata di orecchie all'Assessore Pastoret"... ci
sta! Noi avremmo rischiato di ripetere e di far passare nel
silenzio mediatico il nostro intervento, perché generalmente si ha
la maggioranza compatta su tutte le norme esistenti, quindi non se
ne parla delle piccole sollecitazioni che arrivano dai banchi della
minoranza.
Vorrei ribadire una cosa che abbiamo sempre sostenuto, ovvero -
per usare un termine italiano e non anglosassone - la vocazione del
patrimonio immobiliare che è stato allocato presso Vallée d'Aoste
Structure è sempre stata quella di creare opportunità di impresa e
conseguentemente di lavoro: questa è la grossa sfida. Non è da
sottovalutare in una fase di crisi economica l'aspetto anche di
tutela patrimoniale di questi beni, noi abbiamo spesso
paradossalmente detto che è un costo pubblico difendere tali beni,
ma è importante difenderli, perché in un territorio piccolo come la
Valle d'Aosta il non avere dei siti industriali... adesso scopriamo
che nella maggioranza c'è questa passione di nuovo riscoperta non
solo per il turismo, ma per l'industrializzazione: "ci sono le
imprese che premono alle porte della Valle d'Aosta, spalanchiamogli
le porte!". Noi è da mesi che diciamo: "spalanchiamogli le porte",
non sapevamo che c'erano dei consigli di amministrazione che
chiudevano queste porte! Fra l'altro, ricordo che nel Consiglio di
amministrazione di Vallée d'Aoste Structure siedono degli
importanti politici valdostani come il Presidente dell'Union
Valdôtaine, ne avrete forse parlato nel Congresso dell'Union
Valdôtaine sul lavoro, che forse bisogna spalancargli le porte
visto che ci sono tutte queste aziende che premono. Noi qualsiasi
provvedimento che va in quella direzione lo accogliamo a braccia
aperte, non siamo lì per dire: "non fate venire imprese in Valle
d'Aosta" ma, dicevo, c'è un aspetto di tutela di questi beni che è
molto importante, perché, anche in un momento di crisi economica,
la tentazione di dismettere, di trasformare siti industriali in
aree commerciali è una tentazione che attraversa molte aree,
soprattutto quelle turistiche e, in realtà, scopriamo che invece il
lavoro che va svolto è quello di perseverare nello sforzo di creare
condizioni di impresa e di lavoro. Per cui io lo vedo un po' più
complicato del collega La Torre questo difficile compito di Vallée
d'Aoste Structure, perché chiedere di svolgere un compito di tutela
e mantenimento di un patrimonio industriale in attesa di una sua
piena attivazione, che noi naturalmente sollecitiamo, è un compito
che ha dei costi gravosi, è un compito che non esito a dire
pubblico.
Queste società che hanno dei funzionamenti privati quindi si
trovano spesso a stridere nei confronti della realtà, a giocare fra
quello che è il ruolo pubblico, che comporta alle volte dei costi
che non sono immediatamente trasformabili in rendita economica, e
il desiderio di fare incassi, perché, se andiamo nella filosofia
della società che deve avere i bilanci in ordine, ma con la
missione di raggiungere il pareggio, si possono anche ottenere
delle distorsioni non indifferenti come quella di abbandonare degli
insediamenti, perché "tanto quelli non riusciamo ad utilizzarli,
svendiamo" e rischiamo di privarci di quelle che sono aree che
definisco vitali per lo sviluppo della Valle d'Aosta. La vedo
quindi un po' più difficile questo binomio di mantenere dei siti e
delle infrastrutture industriali e nello stesso tempo portare in
attivo, come deve essere, i conti della società.
Da parte nostra questa situazione, come l'ha definita il
Presidente: una fotografia dell'esistente, è una fotografia che
ribadisce l'importanza ad oggi di questo patrimonio sul mondo del
lavoro e per lo sviluppo della Valle d'Aosta. Rimaneggiamo quindi i
consigli di amministrazione, immaginiamo chissà quali nuovi
compensi per i politici che verranno trasferiti lì, magari non più
pensionabili, ma di nuova nomina fresca, però facciamo attenzione
che stiamo parlando di questioni molto delicate per lo sviluppo
della Valle d'Aosta, quindi manteniamo fermo quello che abbiamo
detto con coerenza per tutti questi anni, difendiamo e tuteliamo
questo patrimonio, non immaginiamo una Valle d'Aosta che rinuncia
anche ad una vocazione produttiva nel settore industriale. Il
Politecnico lo abbiamo difeso, perché è lì a dimostrare che anche
in Valle d'Aosta si può fare ricerca e la ricerca può essere
tradotta in attività industriale, ma poi dovremmo avere dei siti
dove fare questa attività industriale, quindi, dal nostro punto di
vista, questa rimane la strada maestra.
Alcune piccole considerazioni. Abbiamo avuto modo - non si
tratta di una questione tirata fuori adesso, all'ultimo momento, ma
ne abbiamo discusso con precise interpellanze - di valutare le
difficoltà che sono burocratiche... vedo che l'Assessore prende
appunti, mi fa molto piacere, dimostra interesse a questo
dibattito... prendo ad esempio il caso accaduto a Gignod rispetto
alle difficoltà dell'azienda e quindi la soluzione trovata rispetto
ad una riduzione degli spazi previsti per questa azienda, in modo
da consentirle di affrontare i costi dell'affitto. Se in queste
procedure riuscissimo - ecco il senso di una Vallée d'Aoste
Structure - a non avere tutte quelle
impasse
burocratiche, a
stringere i tempi in un mondo in cui l'economia corre, sicuramente
questa potrebbe essere una strada per dare quel segnale che
auspicava anche il collega La Torre: di un maggiore dinamismo, di
una maggiore risposta alle questioni. Concludo ribadendo le due
questioni che sono non facili da risolvere... sì, lo sviluppo, ma
fare attenzione che questa cosa non metta mai in discussione
l'importanza del mantenimento di aree industriali e di non farsi
tentare dalla possibilità di facili guadagni o di pareggi di conti,
che possono essere l'inizio per dismettere intere aree industriali
in una Valle d'Aosta che ha più che mai bisogno di lavoro.
Presidente
- La parola al Consigliere Lattanzi.
Lattanzi (PdL)
- Grazie Presidente.
Questa relazione è un ottimo spunto per condividere in questo
Consiglio alcune riflessioni, anche allargando il ragionamento ad
altri enti strumentali come, ad esempio, quello di VDA Structure,
ma credo che il ragionamento possa essere esteso anche agli altri
enti strumentali della Regione, ossia quegli strumenti che la
Regione mette in campo dove ritiene che il privato non possa
soddisfare una certa esigenza. Tale società nasce proprio dalla
consapevolezza della necessità che l'ente pubblico, la Regione,
compri degli immobili, li predisponga al mercato e li metta a
disposizione per le iniziative economiche, industriali, artigianali
di nuova costruzione o la riqualificazione di progetti industriali
già esistenti. Se questo è vero, forse potrebbe essere giustificata
la riflessione che faceva il collega Donzel, ossia se questo è
l'obiettivo, uno non sta a guardare tanto i conti, se perdiamo un
milione o un milione e mezzo... perché è sacro il principio
dell'obiettivo, ossia che queste società magari perdono qualcosa
nella loro amministrazione, ma hanno sul territorio un ritorno
economico anche alla luce delle nuove norme fiscali, che fanno
beneficiare a questa Amministrazione con i 10/10 di tutto quello
che si produce in questa regione. Credo che tale ragionamento abbia
un limite, perché in questa accettazione si nasconde un problema a
nostro avviso: il problema che tali società giustifichino la loro
esistenza per amministrare il bene pubblico e che la
mission
a cui sono chiamate, ossia promuovere lo sviluppo dell'economia,
faccia sì che questa diventi alla fine una società che amministra
dei beni pubblici cercando di far quadrare i conti per non essere
messa in discussione. Noi da questa società chiediamo molto di più,
perché? Intanto perché sarebbe logica una riflessione... e qui una
piccola domanda provocatoria: questa azienda ha 50.000.000 di beni
patrimoniali, li amministra e deve con questi patrimoni creare
valore. Attenzione, non valore legato agli affitti e al pareggio di
bilancio della società stessa, ma al valore che questi immobili
producono in termini di economia, occupazione, fatturato, quindi
quella direzione che anche nell'ultima finanziaria abbiamo tutti
condiviso, anche alla luce del Congresso che l'Union Valdôtaine ha
fatto sabato scorso, dove ha ribadito - noi abbiamo apprezzato tale
volontà - la consapevolezza che questa Regione sia ormai padrona
del proprio destino. Questo ente non può limitarsi ad amministrare
il patrimonio che le viene affidato e, sentite cosa vi dico, anche
andare solo in pareggio, perché non è questo il suo ruolo, non è
oggi presentare un bilancio da meno 1.500.000 di euro e l'anno
prossimo sono bravi e ci presentano un bilancio da zero, perché gli
affitti che hanno incassato si equivalgono ai costi che hanno
sostenuto, quindi alla fine la Regione ha fatto il suo dovere...
no, questo lo chiedo al nostro amministratore di condominio, non lo
chiedo al gestore di un patrimonio da 50.000.000 di euro! Quello
che chiediamo ad un consiglio di amministrazione che gestisce
50.000.000 di euro di patrimonio pubblico è che questo patrimonio
vada in bilancio sotto l'aspetto amministrativo, ma dia un impulso
determinante, che evidentemente sta facendo fatica a dare.
Io faccio subito la battuta provocatoria: cosa ne facciamo di
questo ente se fra tre anni è ancora in deficit?, perché le nuove
norme che citava il collega La Torre, che rendono maggiormente
responsabili gli amministratori delle società pubbliche, una
tematica ce la pongono. È chiaro che è cambiato il sistema, per cui
se questa società fra tre anni, diamole cinque anni, perde un
milione di euro, oppure, se è stata brava e va a zero, ma non ha
raggiunto la
mission
che noi le diamo, ossia mettere a
disposizione questo patrimonio delle imprese e creare occupazione e
posti di lavoro, noi vendiamo il patrimonio immobiliare con una
bella cartolarizzazione, evitiamo di fare mutui per fare altre
cose, abbiamo nella finanziaria acceso 180.000.000 di euro di
mutui, perché avevamo bisogno di fare operazioni importanti che noi
abbiamo condiviso... ma forse 50.000.000 potevamo prenderli
vendendo quel patrimonio, dando ai privati quello che è pubblico,
ma che il pubblico non riesce a gestire, perché gestendolo
spende... è chiaro che è una provocazione. Qual è la volontà del
Popolo della Libertà? È che questo patrimonio produca effetti
economici, valori aggiunti, che produca dei grandi ritorni (anche
grazie ai 10/10) a tutta la comunità in termini fiscali, termini
che possono poi essere riposizionati sui vari capitoli di spesa
welfare
, persone sempre più anziane, più bisognose, malati,
poveri, disagio sociale. La provocazione finisce nel momento in cui
ci guardiamo in faccia e condividiamo un processo, le società
in
house
, questa e tutte quelle che costruiremo fra un paio di ore
devono avere una finalità anzitutto di sostegno laddove il privato
non riesce, ma anche di spinta e di contributo reale e non solo
amministrare per esistere, perché la soluzione è molto più semplice
e, invece di pagare milioni di euro di stipendi agli
amministratori, si accorpa il patrimonio alla Regione, che ritorna
in possesso degli immobili, che fa una vendita all'asta degli
immobili, incassa qualche decina di milioni di euro e li mette nel
welfare
dove abbiamo molto bisogno, a meno che non
condividiamo che invece quel patrimonio è uno strumento importante,
va amministrato bene, è strategico per dare impulso alle nuove
iniziative e alla riqualificazione delle vecchie iniziative. Su
questo concordo, si stupirà il collega Donzel, che noi abbiamo
bisogno di un patrimonio industriale, magari non abbiamo bisogno
della Montedison o della Fiat in Valle d'Aosta, ma abbiamo bisogno
di un patrimonio industriale di piccola, media grandezza, di
altissima qualità, evoluzione, tecnologia, perché con un piccolo
territorio come questo abbiamo bisogno di creare benessere e posti
di lavoro, ma anche di non distruggere un ambiente dove insiste
un'industria primaria che è il nostro turismo, un'industria che
vale dieci aree Cogne per essere chiari, forse anche venti. Abbiamo
la necessità di promuovere industria di alta qualità, abbiamo gli
strumenti e VDA Structure può essere uno di questi, noi non siamo
preoccupati, Assessore, dico subito che quest'anno non farò la
requisitoria che ho fatto gli anni scorsi dicendo:
"ma questi
fanno i debiti allora tiriamoli via..."
, no, perché riconosco
che amministrare un patrimonio industriale in un momento di crisi
economica è certo che non abbiamo le code di imprenditori che in
questo momento si buttano ad investire in nuove industrie. Forse
questo è l'anno che le va anche bene, perché con la crisi 2008-2009
è l'unico anno in cui non le chiediamo come è andata la gestione di
tale patrimonio quest'anno. Il ragionamento che facciamo è: ma se
fra tre anni questa struttura produce ancora debiti
amministrandosi, ma soprattutto non riesce nella sua finalità:
quella di riempire quei capannoni industriali e di creare incentivo
per le industrie, di creare occupazione, cosa ne facciamo? Siamo
tutti d'accordo che fra tre anni la chiudiamo? Perché se decidiamo
che fra tre anni la chiudiamo se non è funzionale all'obiettivo,
sono convinto che qualcuno il messaggio lo capisce. Se il bene
strumentale della Regione non è funzionale all'obiettivo, fra tre
anni lo chiudiamo! Liquidiamo il patrimonio industriale, lo
svendiamo, così facciamo un favore agli imprenditori: invece di
chiedere 3,7 euro al metro quadro di affitto, magari gliene
chiediamo 2,2 per comprarlo, credo che faremmo un'opera migliore,
se naturalmente lo strumento non funzionasse. Se invece, come tutti
auspichiamo, questa azienda si colloca nel mercato per fare quello
che i privati da soli non riescono a fare, ossia possedere
patrimoni industriali e poterli ricevere dalla pubblica
amministrazione con dei pacchetti di servizio agevolati, diventa
un'attrazione importante che, alla luce dei 10/10, per noi diventa
fondamentale!
Noi allora quest'anno ribadiamo il giudizio che avevamo dato
quando questa legge fu istituita: noi siamo dell'idea che tutti gli
strumenti sono utili se funzionano, una pistola la può tenere in
mano un poliziotto o la può tenere in mano un bandito. Se lo
strumento funziona ed è utile all'obiettivo che l'Amministrazione
si dà, è giusto tenerlo in piedi, fare in modo che le cose vadano
avanti. Se il pubblico non riesce a far funzionare questo
strumento, lo deve semplicemente chiudere, vendere e mettere a
disposizione del mercato privato i beni che non sa gestire e che
non sa utilizzare per i fini per i quali è nata. Questa è la
provocazione - ripeto - più culturale che politica, qui non è di
destra o di sinistra; siamo d'accordo che c'è bisogno di uno
strumento che detenga un bene patrimoniale per agevolare le
imprese, credo che io e Donzel siamo d'accordo: sì, crediamo che in
un momento difficile di mercato, in un momento di crisi l'ente
pubblico possa avere la giustificazione di avere uno strumento per
facilitare l'impresa, ma la domanda sorge spontanea: e se non ci
riusciamo, e se fra tre anni la cosa non funziona? Questa domanda
allora va fatta agli amministratori, perché i Signori
amministratori che - ha ragione il collega La Torre - vanno
acquisiti per le loro competenze professionali e per queste pagati
e motivati, e vanno collegati ad obiettivi che devono essere
raggiunti, perché non esiste nessuno al mondo, noi compresi... che,
se non raggiungiamo gli obiettivi, veniamo pagati non esiste...
diciamoci che non esiste più! Non esiste più che una persona che
lavora per il pubblico, o per il privato possa pensare di vivere
incondizionatamente al sicuro, senza portare un risultato. Questo
messaggio prima ce lo mettiamo in testa meglio è per tutti, quindi
gli amministratori di qualunque società
in house
devono
cominciare a ragionare, prima di tutto magari anche dire:
"ma io
sono competente -
sono ingegnere, sono un informatico, sono un
imprenditore, sono un manager capace...
- ho qui il curriculum
di decine di attività fatte con positività, quindi chiedo anche
degli emolumenti adeguati alle mie capacità"
, ma poi bisogna
produrre un risultato. Non è più tempo dei consigli di
amministrazione politici dove si mettono quelli che hanno perso le
elezioni e, siccome non si sa dove metterli, bisogna collocarli da
qualche parte! Non sono più i consigli di amministrazione
in
house
i luoghi di spartizione politica di lottizzazione, perché
questo può essere solo se i partiti sono capaci a mettere risorse
professionali che poi diano delle risposte! Noi quindi crediamo che
VDA Structure possa essere uno strumento virtuoso, lo deve
dimostrare, lo deve essere, perché, nella misura in cui non lo
dimostra e non lo è, lo si deve chiudere e quel patrimonio lo si
deve mettere a disposizione del mercato, che potrà forse
amministrarlo e gestirlo meglio di quanto non possa fare un ente
pubblico. Questo però non vuol dire che stiamo condannando la legge
e la società, anzi ho avuto il piacere proprio nei mesi scorsi di
andare a conoscere la realtà operativa di VDA Structure e devo dire
che ho trovato delle persone assolutamente cordialissime,
gentilissime e preparatissime per quanto riguarda
l'amministrazione. Sanno anche loro che il mondo è cambiato,
chiedono alla politica di avere gli strumenti, ricordo che VDA
Structure è per una gran parte del suo patrimonio inchiodata da un
accordo di programma che deve essere ratificato dal Comune di
Aosta, quindi ci vuole Regione con Comune e VDA Structure che si
incontrino per sbloccare delle situazioni che devono essere
sbloccate. È evidente che i tempi della politica di ieri non sono
più coerenti con i tempi del mercato e dell'economia di oggi,
abbiamo chiesto al Presidente della Regione in calce alla
discussione sul bilancio regionale l'analisi completa dei processi,
perché non è più possibile rimbalzarsi fra VDA Structure e Finaosta
per lo stesso oggetto, non è possibile avere due
team
che
fanno la stessa analisi, non è possibile per un cittadino fare 4
uffici, o andare allo sportello unico e sentirsi dire che gli
uffici che stanno dietro lo sportello unico ci mettono almeno 30
giorni per darti una risposta che richiede solo 7 minuti, non ore!
Su questo abbiamo preso atto dell'impegno del Governo e credo che
su questo facciano bene gli amministratori a chiedere input
importanti, gli input devono arrivare da quest'aula, devono
arrivare in maniera chiara e forte, bisogna dargli gli strumenti,
le retribuzioni, gli obiettivi e magari suggerire le strategie, poi
però lasciare a loro la responsabilità di realizzare tali processi.
Quest'anno, Assessore, non stiamo discutendo di quello che sta
facendo VDA Structure, sappiamo che è un momento di difficoltà,
gestire gli immobili industriali non è una cosa facile: il nostro è
un discorso di prospettiva, quello che ci aspettiamo dal primo
gennaio, quindi nella prossima relazione, non è semplicemente una
riduzione dell'indebitamento nell'amministrazione patrimoniale
condominiale, ma chiediamo che questo diventi uno strumento di
volano economico, perché i 10/10 e la comunità tutta ci impongono
di far produrre le cose che facciamo. Questo è l'input che il
Popolo della Libertà aveva già dato e ribadisce e su questo abbiamo
dato la disponibilità al Governo di confrontarci per dare i nostri
contributi politici e concreti.
Presidente
- La parola all'Assessore alle attività
produttive, Pastoret.
Pastoret (UV)
- Grazie. Il Presidente ha presentato la
relazione relativa alla legge n. 10 e, come è già successo l'anno
scorso, la discussione è andata oltre la relazione, ha toccato
altri temi, rispetto ai quali, ovviamente essendo stati tanti i
punti affrontati, non riusciremo a dare tutte le risposte in questa
sede, anche perché ci atteniamo alla relazione e ai suoi contenuti,
però sono state dette alcune cose e mi pare che abbiamo il dovere
di ribadire il nostro pensiero. Intanto una dichiarazione di
carattere generale: crediamo che vada riaffermata la volontà e
l'indirizzo di andare nella direzione di mantenere e di rafforzare
il settore industriale, sotto questo punto di vista, delle azioni
già sono state fatte. Non vorrei andare a fare delle citazioni che
risalgono tanto indietro nel tempo, ma ne presento alcune a
carattere esemplificativo, perché riguardano l'attività che Vallée
d'Aoste Structure ha messo in piedi e ringrazio Donzel che mi ha
dato l'idea, perché, oltre alla gestione del patrimonio immobiliare
su cui avremo modo di tornare, ci sono delle azioni legate a dei
momenti contingenti che devono trovare delle risposte, ne ricordo
una: quella della SPF di Gignod, una questione che ha richiesto
delle trattative inenarrabili di una lunghezza inaudita, mettendo
attorno ad un tavolo tutti i protagonisti: da Confindustria ai
sindacati, alla proprietà, a Vallée d'Aoste Structure per giungere
ad una definizione pur piccola che ha fatto però due cose
importanti: ha garantito il mantenimento dei posti di lavoro e ha
ridotto le spese dell'azienda, che forse non aveva sempre fatto
bene i propri conti, quindi si è liberata di ben 3.500 metri quadri
di superficie che non utilizzava. Un altro esempio è quello che
molte volte è stato posto in questa sala: la Tecnomec di Arnad,
altro grande problema rispetto al quale è stata aperta un'altra
trattativa, che ha portato alla riduzione - non significativa come
quella di Gignod - degli spazi utilizzati dall'azienda, consentendo
di andare a ridefinire gli elementi legati al canone di affitto.
Vorrei poi ricordarne un altro
en passant,
perché con il
Presidente abbiamo lavorato a lungo su questo dossier: quello
dell'ex Meridian, che rischiava di chiudere un anno e mezzo fa e
rispetto alla quale siamo riusciti, grazie anche all'intervento che
Fiat ha fatto di primo salvataggio di questa azienda e con passaggi
successivi, a mantenerla viva e speriamo con prospettive di
sviluppo per il futuro. Questo per dire che, al di là delle cose
che diciamo, ci sono delle volontà operative per riaffermare certi
passaggi.
Per quanto riguarda le azioni... fra l'altro, anche il collega
Chatrian correttamente dice:
"però poi le cose che si fanno
quali sono?"
. Non sto a ricordare, perché l'ho fatto l'anno
scorso in questa sede, il Presidente non c'era, qual è il mandato
di Vallée d'Aoste Structure, che è preciso negli indirizzi che gli
sono stati dati. Se discutiamo del mandato di Vallée d'Aoste
Structure, se usciamo fuori dagli indirizzi che ci sono oggi,
dovremmo andare a ricomporre questo percorso. Lo ricordo, perché
Vallée d'Aoste Structure non ha dei compiti altri che non siano
quelli di valorizzare gli immobili, salvaguardarne la destinazione,
eccetera. Detto questo, forse sarà sfuggito, ma abbiamo
recentemente approvato anche una convenzione come Giunta per
mettere in campo una serie di azioni, compresa un'azione di
scouting
, proprio per ricercare delle aziende che possono
insediarsi negli immobili industriali della Valle d'Aosta che sono
liberi; questa convenzione sarà firmata fra pochi giorni con Vallée
d'Aoste Structure, dove noi mettiamo a disposizione delle somme
derivanti dal POR... questo per dire che si deve andare in un
indirizzo che sia non solo di marketing, ma anche di ricerca
operativa di aziende.
Sulla ricerca operativa di aziende riprendo quanto ha detto il
Presidente: noi abbiamo alcuni vincoli. È stato ricordato da
Lattanzi il vincolo legato alla crisi, è stato ricordato dal
Presidente il fatto che gli aiuti di Stato sono elementi che non
possiamo superare, ai quali ci dobbiamo attenere e, come lo
facciamo noi, lo fanno anche le altre Regioni, non è che siamo
degli eroi, tutti quanti siamo soggetti a questo tipo di vincolo.
Bisogna poi anche ricordare che, per fare un matrimonio o un
fidanzamento, bisogna essere in due, di aziende ne sono state
cercate, ne sono contattate, veniamo contattati dalle aziende
sovente, si cerca di dare delle risposte, ma tutti fanno i loro
conti e i loro conti significano che, quando vengono da noi e poi
fanno il giro di tutte le regioni, a volte alcune ritornano, perché
non sempre trovano il Bengodi da altre parti, anche perché non
abbiamo avuto per ora degli insediamenti scioccanti dal punto di
vista delle quantità, ma la
pépinière
di Aosta è tutta piena
e ci sono delle liste di attesa di aziende che chiedono di entrare,
essendo gli spazi andati ad esaurimento. Per quanto riguarda la
pépinière
di Pont-Saint-Martin, abbiamo fatto
quell'intervento legislativo che riguarda la legge n. 84, perché ci
sono alcuni spazi disponibili, che speriamo di riempire avendo così
agito.
Ricordo alcune questioni che riguardano la questione degli
affitti e degli immobili. Il collega La Torre ha dato oggi delle
cifre, io poi mi riservo di confrontarmi su queste cose, ma sulle
cifre degli affitti Vallée d'Aoste Structure ha fatto un
approfondimento sugli oneri e i costi di affitto degli immobili
industriali fuori dalla Valle d'Aosta, in Piemonte e in Lombardia,
fatte escluse le zone centrali di Torino e di Milano e, sulla base
di quelle valutazioni che si sono poi dimostrate non differenti da
quelle della Valle d'Aosta, devo dire che Vallée d'Aoste Structure
ha anche nei casi ricordati prima dato applicazione a delle
diminuzioni tariffarie per quanto riguarda gli affitti.
Voglio ancora ricordare che sulla questione degli affitti ci
sono due questioni che vanno tenute presenti: la prima, che abbiamo
varie differenze legate al fatto che gli immobili che sono stati
conferiti a Vallée d'Aoste Structure in alcuni casi erano gravati
da contratti di affitto precedenti, che avevano delle condizioni
che non erano solo favorevolissime, erano addirittura troppo fuori
mercato in senso basso: si parlava dell'1 percento di valore di
mercato... in altri casi per quanto riguarda nello specifico gli
immobili industriali della zona Cogne di Aosta... sapete che il
canone di locazione di quegli immobili costruiti o ristrutturati
nell'Espace Aosta mediante l'utilizzo di finanziamenti pubblici è
stato... unitariamente alla stima di valore di mercato dell'area ex
Cogne, di una perizia effettuata da un estimatore indipendente e lì
siamo legati a dei canoni abbastanza...
(interruzione di un consigliere, fuori microfono)
...quell'area è stata realizzata con dei fondi europei, quindi
la rendicontazione... non so se siamo gli unici al mondo, comunque
ci derivava questo vincolo e questo vincolo è stato messo in
essere. Devo dire che su quegli spazi continuano ad esserci
interessi e continuano pian piano ad esserci degli
insediamenti.
Riguardo al bilancio di Vallée d'Aoste Structure, segnalo che
quest'anno non siamo nella quantità di passivo dell'anno scorso,
pretendere che Vallée d'Aoste Structure sia una società che vada in
attivo diventa difficile perlomeno nei tempi medi, perché ricordo
che Vallée d'Aoste Structure continua a scontare la grande
differenza dell'affitto degli immobili che ha ereditato con vecchi
contratti e con dei prezzi notevolmente bassi e i canoni di affitto
che applica adesso e poi ha la necessità di risanare un patrimonio
industriale per certi aspetti da riordinare per alcune
questioni.
Per quanto riguarda la questione degli insediamenti industriali,
ho detto prima di tale accordo di programma; ricordo anche che è
stato creato un coordinamento che in questo momento sta funzionando
bene, che ora ha prodotto delle disposizioni nuove che metteremo in
campo per quanto riguarda le procedure di insediamento. Questo
coordinamento è stato messo in piedi dall'Assessorato mettendo
attorno ad un tavolo Vallée d'Aoste Structure e Finaosta affinché
si proceda con una forma procedimentale che sia nota a tutti,
unica, con un unico interlocutore che abbia la possibilità di fare
da sportello nei confronti delle aziende affinché non perdano
tempo; questa è una cosa che sta andando avanti a quanto dicono le
aziende in modo positivo.
Chiudo con la questione che Tibaldi pone su Tecdis, nella
relazione del Presidente sono state citate due aziende che Vallée
d'Aoste Structure ha segnalato, ricordo però che, per quanto
riguarda un insediamento industriale di quel genere, le dimensioni
che si vorrebbe riempire in quel modo sono abbastanza importanti e
significative e che, per poter fare questo, servono due soggetti:
uno che ricerchi dei soggetti da insediarsi come noi cerchiamo di
fare, due che questi si possano trovare sul mercato.
Presidente
- La parola al Presidente della Regione,
Rollandin.
Rollandin (UV)
- Grazie Presidente. Intervengo solo
perché alcune risposte, al di là di quello che ha già detto
l'Assessore, credo siano corrette soprattutto da un punto di vista
di impostazione più politica. Ringrazio i colleghi per aver
approfittato di questa relazione per andare oltre, per dire: "la
relazione fotografa qualcosa", ma prima di tutto siamo a fine 2010,
come ha detto il collega Chatrian e dovrebbe già quasi esserci
quella dell'anno prima e non quella del 2009, ce ne rendiamo conto
e sicuramente manterremo per l'anno prossimo l'impegno a
presentarla entro luglio, che è corretto, altrimenti c'è una
sfasatura di questi 5 mesi che non aiuta a capire qual è il
fenomeno. Al di là di questo, credo sia giusto sottolineare tre
aspetti: primo, Vallée d'Aoste Structure ha ereditato una
situazione: finora il patrimonio era gestito da uffici regionali
che cercavano di far pagare l'affitto, non sempre riuscendoci,
ossia abbiamo anche avuto dei piccoli problemini durante questi
anni, dopodiché si è detto:
"siccome qui andiamo in una
situazione complicata, proviamo a creare una struttura con una
qualche possibilità di operare in un certo modo"
. Se vogliamo
passare da qui ad un indirizzo politico che sia di due tipi: il
primo, noi abbiamo un patrimonio importante, il fatto di dire:
"se non riusciamo a collocare questo patrimonio,
vendiamolo"
, è una provocazione e come tale l'accettiamo, però
dobbiamo almeno fare una riflessione: la logica con cui si era nel
tempo pensato di avere a disposizione le strutture era per poter...
nel caso in cui... e voglio ricordare quello che è successo in
Valle d'Aosta con le aziende che sono fallite: locali fermi per
anni e anni, perché erano di proprietà ancora del soggetto fallito
per cui non si poteva nemmeno riutilizzarli. Insomma sappiamo tutti
dove adesso sorgerà la nuova caserma dei vigili del fuoco, che
cos'era ed è stata per anni ferma, perché non si riusciva nemmeno
ad acquistare e così via tante altre strutture. La logica con cui
si è operato è quella che se la struttura è pubblica, dovrei essere
avvantaggiato almeno per dire: "se nella disgrazia questa non può
più operare, dovrei avere almeno dei tempi più brevi per riuscire a
sostituire una nuova azienda".
(interruzione del Consigliere Donzel, fuori
microfono)
...lì vorrei chiarire che di questi esempi non in Valle d'Aosta,
ma dappertutto ci sono stati, credo che nel vicino Piemonte...
perché, se vogliamo analizzare i singoli, possiamo farlo e diciamo
anche come, perché, chi c'è stato, cosa è successo, come mai, i
tempi, quali sono state le vicissitudini di un intervento che
allora era sicuramente avveniristico... cristalli liquidi... e in
un attimo si è rivelato come già vecchio tre anni dopo, perché
anche questo è tecnica. Quando diciamo:
"ma chi facciamo
venire?"
... proviamo allora ad indirizzare su ognuno se c'è una
risposta univoca, io credo che prima bisogna capire chi vuole
venire, a quali condizioni, cosa viene a fare e per quanto tempo
resiste, perché ci sono tanti che vengono a chiederci di venire ma,
dopo un minimo approfondimento da parte di Finaosta, questi "non
hanno nemmeno i pantaloni" e vengono qui per cercare di capire cosa
possono portar via dalla Valle d'Aosta! Questo ce lo siamo sentiti
ripetere per anni, per anni ci hanno detto:
"ma voi siete
proprio dei bamba!"
. Va be', eravamo dei "bamba" e mi metto
assieme a tutti i "bamba" che sono qui, perché sicuramente ci sono
state delle situazioni difficili da spiegare, però sono successe e
tutti ci guardavamo per dire:
"come è possibile!"
, eppure
hanno fatto i
due diligence
, hanno fatto tutto quello che
era possibile, ma ci hanno fregati in malo modo.
Se invece oggi vogliamo approfittarne per dire cosa facciamo,
credo vi sia un giusto
mix
che è, laddove ci sono le
condizioni, come è successo ultimamente a Pont-Saint-Martin, dove
prima c'era il diritto di superficie, abbiamo lasciato la zona a
disposizione della struttura, perché lì c'erano tutte le ragioni
per dire:
"vai avanti"
e anche questo è un elemento da
valutare, molti si lamentano perché, non avendo la proprietà - ed è
l'altro aspetto della medaglia -, non possono avere garanzie, non
possono darle in banca, non possono avere una serie di vantaggi, ma
hanno gli altri vantaggi, ossia, quando vengono, non fanno
investimenti, perché sono già stati fatti dall'ente pubblico. Direi
quindi che sulla politica industriale, se vogliamo, in occasione di
qualcosa di tematico, trovare il modo per integrare... credo sia
benvenuto. Quello che voglio dire è che su questo ci deve essere la
dovuta attenzione ad immaginare un radicale cambiamento: o tutto
pubblico, o tutto privato, credo sia giusto avere con accortezza
una gestione del patrimonio, che ci consenta di valutare una logica
di indirizzo corretta e condivisa, in modo che sappiamo chi la
esercita, che venga fatta con la dovuta attenzione ai conti e con
la possibilità di valutare con attenzione anche gli studi che ogni
tanto facciamo fare. Abbiamo avuto tanti studi su come uscire dal
discorso industriale, ce ne sono cataste come sul turismo, ad un
certo punto il turismo... Cà Foscari... hanno fatto tutti dei begli
studi sul turismo, il dopo è rimasto lì... Molti degli studi fatti
sono autorevoli, perché sono professori di lunga esperienza, ma i
risultati pratici sono stati molte volte piuttosto scarsini. Alla
fine poi era legato ad una serie di condivisione di circostanze che
hanno cercato di portarci a dire con quali strumenti cercare di
risolvere i nostri problemi, perché lo scopo di fare le
discussioni...
(interruzione del Consigliere Lattanzi, fuori
microfono)
...esattamente, ma applicarli anche tenendo conto di dove siamo
e con chi vogliamo portare avanti queste cose.
Il dibattito è stato sicuramente importante, voglio solo
chiudere dicendo al collega La Torre che, tranne l'eccezione che ha
riferito l'Assessore, per tutti gli altri il nostro costo al metro
è 2,2 come per gli altri. Possiamo poi anche non condividere
l'operazione che è stata fatta a suo tempo di accettare un vincolo,
voglio dirlo perché sembra che su tutto siamo a 3,7, mentre gli
altri a 2,2; tranne in quel settore dove c'era un vincolo per un
progetto europeo, possiamo anche dire che magari avevamo sbagliato
ad accettare quel vincolo, ma che c'era una resa del 6-7 percento
rispetto all'investimento che porta ad avere 3,7. Quello che ha
detto Leo è corretto, ma voglio solo dire che su tutti gli altri il
costo al metro è esattamente quello del Piemonte: 2,2, quindi è
allineato: lo dico a scanso di equivoci, altrimenti sembra che
siamo proprio fuori mercato. Con questo non voglio assolvere nulla,
nel senso che dobbiamo fare uno sforzo - qui raccolgo le
raccomandazioni di tutti - per decidere se Vallée d'Aoste Structure
vuole essere caricata di altri compiti, oppure dobbiamo decidere
come e con quali altri strumenti vogliamo fare la politica
industriale, perché oggi lì fanno una politica patrimoniale non una
politica industriale e non possiamo chiedere ad altri di fare
quello per cui non sono stati portati lì a decidere,
indipendentemente dalla persona che c'è! Questa è la conclusione,
ma io raccolgo anche le provocazioni, perché è giusto raccoglierle
soprattutto per cercare di uscire da questa
impasse
, perché
se diciamo:
"ma se fra tre anni non è in pareggio questi qui
sono dei dementi"
... non è che sono dementi, né meno furbi e
non sono dei geni: sono persone normalissime che sono lì ad
amministrare un patrimonio con delle regole che oggi non portano al
pareggio! Non è che hanno fatto nulla di scandaloso, nulla di
geniale, ma hanno fatto normale amministrazione, quindi bisognerà
che gli indirizzi, se vogliamo cambiarli, li discutiamo assieme e
troviamo il modo per farlo. Grazie ancora.
I
l Consiglio
Premesso che:
la legge regionale 18 giugno 2004, n. 10 recante "Interventi
per il patrimonio immobiliare regionale destinato ad attività
produttive e commerciali" prevede, all'articolo 4, comma 2, la
presentazione annuale da parte del Presidente della Regione di una
relazione sulle attività della società a cui l'Amministrazione
regionale ha conferito i beni facenti parte del patrimonio
immobiliare destinato ad attività produttive e industriali e
sull'attuazione degli eventuali programmi di dismissione dei beni
in argomento;
il Presidente della Regione ha presentato al Consiglio
regionale l'allegata relazione, ai sensi dell'articolo 4, comma 2,
della legge regionale 18 giugno 2004, n. 10;
Prende atto
della relazione stessa.
Presidente
- Il Consiglio prende atto.
Vista l'ora, dichiaro conclusi i lavori dell'odierna adunanza
del Consiglio regionale. I lavori riprenderanno alle ore quindici e
trenta con la discussione del punto n. 17 all'ordine del
giorno.
La seduta è tolta.
---
La seduta termina alle ore 13,03.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK