Consiglio Regionale della Valle d'Aosta - Oggetto del Consiglio n. 2543 del 3 aprile 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula
Oggetto del Consiglio n. 2543 del 3 aprile 2002 - Resoconto
OGGETTO N. 2543/XI Rifacimento di un ulteriore tronco della
strada statale 27 del Gran San Bernardo. (Interrogazione)
Interrogazione Richiamata la propria interpellanza (n. 447/XI),
relativa al "Rifacimento di un ulteriore tronco della strada
statale n. 27 del Gran San Bernardo", discussa in data
24/02/1999;
Ribadite le osservazioni critiche sul progetto di rifacimento
del tronco di strada statale in esame, già espresse in occasione
del dibattito consiliare relativo alla citata interpellanza;
Osservato che altri rilievi critici sull'opera sono stati
evidenziati da un centinaio di residenti del Comune di Etroubles,
preoccupati anche delle ricadute economiche negative che il nuovo
tracciato potrebbe provocare;
Preso atto che i medesimi cittadini di Etroubles hanno inoltrato
agli organi consiliari in data 11/02/2002, una petizione, già
precedentemente trasmessa al Direttore compartimentale
dell'A.N.A.S., all'Assessore regionale competente ed al
Sindaco;
Ritenuto opportuno avere ulteriori chiarimenti relativamente al
progetto in esame;
il sottoscritto Consigliere regionale
Interroga
l'Assessore competente per sapere:
1) come valuta le osservazioni critiche sul progetto, espresse
da un numeroso gruppo di residenti del Comune di Etroubles;
2) se relativamente alla progettazione originaria sono previste
varianti che, accogliendo le critiche del sottoscritto interrogante
e quelle dei firmatari della petizione, rendano meno pesante
l'impatto ambientale ed economico dell'opera.
F.to: Curtaz
Président
La parole à l'Assesseur au territoire,
à l'environnement et aux ouvrages publics, Vallet.
Vallet (UV)
Ritorniamo su un argomento che era già stato
affrontato nel febbraio 1999 e rispetto al quale non ci sono
sostanziali novità.
Le osservazioni critiche che il Consigliere Curtaz aveva svolto
in quell'occasione riguardavano il sovradimensionamento dell'opera,
foriero secondo lui dell'aumento di traffico, il rapporto
costo-benefici negativo e le preoccupazioni per l'impatto
ambientale dell'opera. Nella risposta avevo detto, in maniera
sintetica, che il problema principale riguardava il miglioramento
della sicurezza rispetto alla percorribilità soprattutto per
l'attraversamento dei centri abitati di Etroubles et Saint-Oyen, in
modo particolare nei mesi invernali, e che per quanto riguardava
l'impatto ambientale dell'opera lo stesso era stato valutato e
fatto oggetto di parere favorevole condizionato. Le osservazioni
della petizione, da cui l'interrogazione trae spunto, si collocano
in un ambito un po' diverso, nel senso che - se ho colto bene la
preoccupazione principale dei firmatari la petizione - entrano in
quella logica, a volte contraddittoria, che si innesca
ogniqualvolta per i centri abitati si parli di "circonvallazione" o
"della necessità di portare all'esterno il traffico", e che
riguardano il timore, giustificato se vogliamo, di perdere correnti
di traffico e di vedere diminuita l'attività dei propri esercizi
commerciali.
Sono timori che, all'esame delle varie casistiche in cui questi
fatti si sono verificati, vengono nella maggior parte dei casi
smentiti dai fatti, perché se è vero che diminuisce la quantità dei
transiti, sicuramente aumenta la qualità dell'offerta che questi
borghi o questi abitati sono in grado di offrire; sicuramente, per
il fatto di portare all'esterno degli abitati il grande traffico,
aumenta la fruibilità stessa di questi paesi e di questi
borghi.
Dal nostro punto di vista, quindi, le richieste e i contenuti di
questa petizione nulla tolgono - e qui esprimo il giudizio che mi è
stato chiesto di esprimere con il primo punto dell'interrogazione -
alla necessità di realizzare quanto prima l'opera. Su questo si è
espresso anche il Consiglio comunale di Etroubles, molto
recentemente, che ribadisce l'urgenza e la necessità di mettere in
cantiere l'opera.
Ho fatto una verifica presso l'ANAS e rispetto al progetto -
che, ripeto, ha avuto la valutazione di impatto favorevole - non ci
sono ripensamenti, tant'è che l'opera - questa sì è una novità - è
stata inserita nella tabella delle cosiddette "opere in area di
inseribilità nello schema di programma triennale per la viabilità
nazionale 2002-2004". È la prima volta che vediamo comparire
quest'opera in un atto di programmazione del Governo centrale,
indicando la quota di intervento ANAS in 85 milioni di euro. Allo
stato non abbiamo cognizione di varianti o di ipotesi di variante;
pertanto concludo con lo stesso auspicio che avevo fatto la scorsa
volta e cioè che si realizzino le condizioni affinché questa opera
possa essere realizzata quanto prima.
Président
La parole au Conseiller Curtaz.
Curtaz (PVA-cU)
Sì, Assessore, sono passati tre anni e né
io né lei abbiamo cambiato opinione; non so se è un bene o un male,
ma questo emerge dalla sua risposta.
Questa petizione mi ha dato più che altro lo spunto per
verificare se erano state fatte ulteriori riflessioni rispetto a
quanto si era già detto qualche anno fa e alle osservazioni
critiche che avevamo avanzato rispetto al progetto originario. Tra
l'altro - è una curiosità che mi sono tolto rileggendo gli atti di
quel Consiglio - lo scenario che si prospettava anche sulla statale
27 nel febbraio 1999 è stato poi completamente stravolto
dall'incidente del Traforo del Monte Bianco, perché fino ad allora
avevamo un trend negativo - personalmente parlavo di trend
"positivamente" negativo - del passaggio dei mezzi, soprattutto
quelli pesanti, al Gran San Bernardo, e invece l'incidente al
Traforo del Monte Bianco ha invertito in maniera assai
significativa questo trend, anche se è immaginabile che poi i
numeri ritorneranno quelli di una volta, anche perché il Traforo
del Gran San Bernardo ha particolari caratteristiche che non
consentono, per fortuna, la transitabilità ai TIR di grosse
dimensioni.
Prendo quindi atto della sua risposta, Assessore, che ovviamente
non mi soddisfa, come non mi soddisfece quella avuta tre anni
fa.
C'è ancora un punto che mi permetto di portare alla sua
attenzione, di cui eventualmente avremo occasione di ridiscutere,
che è quello della paradossale situazione in cui verrà a trovarsi
l'abitato di Etroubles quando avremo se non ricordo male il
progetto in questione tre strade che condurranno ad Etroubles: una
sarà la strada nuova che by-passa l'attuale statale e quindi
l'abitato, a cui si aggiungono altre due strade: quella attualmente
percorsa sul viadotto ed il reliquato della vecchia strada, che
credo sia di proprietà dell'ANAS.
Non sarebbe male che questo reliquato venisse eliminato. Con
quel viadotto è stato fatto un discreto scempio, visto che si
poteva utilizzare un'altra soluzione progettuale, sfruttando la
carreggiata della vecchia strada, con meno impatto ambientale.
Oggi dovremo cercare di limitare il danno, rimuovendo,
mascherando, utilizzando diversamente il reliquato della vecchia
statale 27, che è ancora lì a dare brutta mostra di sé.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK