Consiglio Regionale della Valle d'Aosta - Oggetto del Consiglio n. 1971 del 7 marzo 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1971 del 7 marzo 1991 - Resoconto
OGGETTO N. 1971/IX - Rinvio della proposta di legge:
"Istituzione del servizio di affidamento familiare per le persone
anziane ed inabili?.
Presidente
- Ha chiesto di parlare per mozione d'ordine
l'Assessore alla Sanità ed Assistenza Sociale Beneforti, ne ha
facoltà.
Beneforti (DC)
- In commissione mi ero assunto l'impegno
di esporre in aula le decisioni della giunta e della maggioranza su
questo disegno di legge, quindi sono qui a rispettare questo
impegno, anche se non presento il disegno di legge, ma ritengo di
motivare, con alcune riflessioni, la richiesta di rinvio alla
competente commissione, in modo da trovare una intesa sugli
emendamenti da apportare al disegno stesso.
Il disegno di legge che è stato presentato dal Gruppo dell'Union
Valdôtaine, è stato approfondito e discusso a fondo dai tecnici del
nostro assessorato, in particolare dal sottogruppo anziani ed
inabili.
Da questo approfondimento è emerso che le risposte più adeguate
da dare, al continuamente delle richieste di inserimento degli
anziani nelle microcomunità sono due:
1- potenziamento del servizio di assistenza domiciliare;
2- un'educazione sempre maggiore, affinché per quanto possibile
le famiglie accudiscano i loro anziani.
Con queste risposte si mantiene l'anziano nel proprio contesto
sociale e nel proprio ambiente familiare; pertanto la realizzazione
di questi obiettivi riteniamo debba essere sostenuta fino in fondo,
tenendo presente anche gli interventi e servizi che si rendono
necessari, per una sempre maggiore integrazione nel sociale
dell'anziano e dell'inabile.
A proposito dell'affidamento di cui parla il progetto di legge,
dalle ricerche condotte dal sottogruppo anziani e inabili
dell'Assessorato alla Sanità presso il centro documentazione Antica
Zecca di Aosta, presso il centro documentazione del Gruppo Abele di
Torino, dai contatti avvenuti con i referenti di regioni guida come
il Piemonte e la Lombardia, dalle rilevazioni tratte dalla banca
dati della biblioteca della segreteria della Giunta regionale, non
esiste alcuna legislazione specifica in merito all'affidamento
degli anziani. Solo la Regione Liguria ha predisposto una indagine
conoscitiva in alcuni comuni, per evidenziare bisogni e risorse ed
in seguito ha fatto una sperimentazione in due comuni.
Vista la complessità, la delicatezza e la novità del servizio,
questa impostazione della indagine conoscitiva e della
sperimentazione, si reputerebbe metodologicamente corretta e
necessaria per evitare l'istituzione di un servizio organizzato a
livello teorico, ma non supportato da una valida conoscenza delle
reali esigenze della nostra regione.
Inoltre la sperimentazione permetterebbe di evidenziare
eventuali difficoltà e problemi organizzativi e gestionali, che
potrebbero essere tenuti in considerazione da una normativa
successiva.
Quindi si vedrebbe meglio un discorso di indagine conoscitiva
della situazione ed anche una sperimentazione, prima di giungere a
legiferare.
Entrando nei contenuti del disegno di legge, si esprimono alcune
considerazioni che confermano la complessità e la delicatezza del
problema. Al comma 1 dell'articolo 2, la definizione degli utenti
può considerarsi da un lato estensiva, considerando le varie
tipologie di anziani ospiti delle micro-comunità, dall'altro
limitativa, se si considera che potrebbero usufruire del servizio
di affidamento anche soggetti che non debbano essere inseriti nelle
microcomunità.
Al comma 2 dell'articolo 2 si ipotizzerebbero anche forme di
contribuzione economica a favore di parenti; ciò che è escluso dal
disegno di legge, nei casi in cui l'assistenza all'anziano o
all'inabile comporti spese non sostenibili con redditi a
disposizione. Inoltre il testo di legge parla di affidamento in
modo generico, per cui si potrebbero individuare tre tipi di
affido:
1 - affido vero e proprio, in cui l'anziano si trasferisce
presso la famiglia o la persona;
2 - l'anziano ospita la famiglia o la persona
temporaneamente;
3 - un rapporto di buon vicinato, in cui l'anziano continua a
vivere a casa ricevendo l'aiuto della famiglia o di una
persona.
Se si accetta tale impostazione, a seconda del tipo di bisogno,
si deve attuare un tipo di intervento e prevedere forme di
contribuzione anche diversificate.
Al comma 2 dell'articolo 3 occorre chiarire cosa si intende per
altri servizi che collaborano con gli assistenti sociali
nell'istruttoria e nella proposta di affidamento.
Al comma 3 dell'articolo 3 si dice che l'affidamento deve essere
consensuale e ci si domanda: "E se l'anziano non è in grado di
esprimerlo?? Emerge quindi l'esigenza di approfondire l'aspetto
della gestione del patrimonio dell'anziano, deleghe per riscossione
pensioni, depositi bancari, che ha delle implicazioni
economico-finanziarie. Occorrerebbe predisporre strumenti a tutela
dell'anziano o dell'inabile.
Queste sono alcune considerazioni sul disegno di legge. Altre
probabilmente emergerebbero da un ulteriore studio e
sperimentazione, anche per quantificare con più precisione il
finanziamento annuale.
Si ritiene quindi opportuno il rinvio del disegno di legge alla
commissione competente, in modo da verificare più approfonditamente
i rilievi e le indicazioni, che come assessorato competente ho
voluto esporre in questa sede, oltre ad esaminare le eventuali
sperimentazioni da effettuare alla luce delle indagini conoscitive
che si rendono necessarie.
Presidente
- Ha chiesto di parlare il relatore,
Consigliere Agnesod, sulla proposta di rinvio, ne ha facoltà.
Agnesod (UV)
- Rispetto a questa proposta credo che un
approfondimento ulteriore in commissione, visto che la commissione
in pratica non ha ricevuto neanche l'esposizione della relazione
rispetto a questo disegno di legge, possa essere accettato. Però
questo dovrà essere fatto in tempi brevi, perché la problematica su
cui va ad intervenire questo disegno di legge è una problematica
reale, esistente, che ha bisogno di essere risolta in tempi che non
possono più essere lasciati andare a lungo.
Abbiamo la necessità di intervenire in una fascia di persone che
si trovano nella impossibilità di essere inserite nelle
microcomunità in quanto non autosufficienti, ma non più in grado di
essere soltanto sostenuti dall'assistenza domiciliare. Quindi è su
questa fascia che si intende intervenire, in modo migliorativo e
complementare rispetto alla legge 93. Non rappresenta per niente
qualcosa di nuovo, di innovativo, bensì è un completamento per
portare a soluzione questi casi.
Credo che la richiesta di rinvio possa essere accettata, però
con l'impegno di discuterlo e di riportarlo in Consiglio nel più
breve tempo possibile.
Presidente
- Credo che il Consiglio possa accedere a
queste considerazioni.
Ha chiesto di parlare il Consigliere Voyat, ne ha facoltà.
Voyat (UV)
- Non voglio rispondere a quanto detto
dall'Assessore, perché ci sarebbe da rispondere là dove....
comunque i chiarimenti verranno dati in seguito.
Chiederei all'Assessore, in attesa che arrivino gli emendamenti
o la proposta di legge che lui ci ha promesso da parte della
Giunta, che almeno ci venga data una copia di quanto ha testè
letto.
Presidente
- Ha chiesto di parlare per mozione d'ordine
l'Assessore alla Sanità ed Assistenza Sociale Beneforti, ne ha
facoltà.
Beneforti (DC)
- Farò pervenire la documentazione che ho
illustrato in questa sede. L'obiettivo nostro è tornare in
commissione, prendendo articolo per articolo del disegno di legge e
vedere quello che deve essere emendato e quello che non lo deve
essere.
Ho voluto solo in questa sede giustificare i motivi di un rinvio
del disegno di legge e quali erano gli aspetti che vogliamo tenere
presente nella discussione del disegno di legge.
Presidente
- C'è la proposta dell'Assessore di rinviare
alla commissione, che ovviamente è la quinta, fornendo ai
proponenti, al relatore e al presidente della V Commissione la
documentazione fin qui raccolta.
Ha chiesto di parlare il Consigliere Bajocco, ne ha facoltà.
Bajocco (PCI-PDS)
- Questa legge è venuta in Consiglio
per decorrenza di termini. E' vero quello che diceva l'Assessore
che è stato chiesto ai presentatori di soprassedere perché sta
predisponendo o emendamenti o un provvedimento di legge.
Non penso che i Consiglieri mi possano accusare di ritardi negli
ordini del giorno, nelle leggi, anzi mi si critica perché si fanno
troppe riunioni.
La convocazione della V Commissione è fissata per il 19 marzo;
la settimana successiva, se l'Assessore farà pervenire ai
commissari la dovuta documentazione è meglio, così avremo modo di
esaminare quanto ci darà.
Presidente
- Ha chiesto di parlare il relatore,
Consigliere Agnesod, ne ha facoltà.
Agnesod (UV)
- Volevo solo puntualizzare che in effetti
quello che ha detto il Consigliere Bajocco è esatto, la commissione
non ha ritardato la sua approvazione, ma è stato l'Assessore che
tre settimane prima aveva detto: "fra tre settimane arrivo con un
progetto di legge?, poi la settimana scorsa ha detto di portarlo in
Consiglio per vedere di discuterlo.
Prima del Consiglio, cioè ieri, dovevamo discutere questo
progetto di legge, poi non è stato presentato e oggi ci troviamo in
queste condizioni, però non è la commissione in sè.
Il Consiglio
prende atto, concordando sul rinvio dell'oggetto alla V
Commissione consiliare permanente.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK