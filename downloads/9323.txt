Consiglio Regionale della Valle d'Aosta - Oggetto del Consiglio n. 342 del 15 febbraio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 342 del 15 febbraio 1989 - Resoconto
OGGETTO N. 342/IX - APPLICAZIONE DELLA LEGGE REGIONALE 15
LUGLIO 1982, N. 32: "DISCIPLINA DEI SERVIZI DI TRASPORTO COLLETTIVO
DI PERSONE E DI COSE". (Interpellanza)
PRESIDENTE:
Do lettura dell'interpellanza in oggetto,
presentata dal Consigliere Riccarand ed iscritta al punto 9
dell'ordine del giorno.
INTERPELLANZA
RICORDATO che la legge regionale 15 luglio 1982, n. 32
concernente "Disciplina dei servizi di trasporto collettivo di
persone e di cose" prevede la formulazione, da parte della Giunta
regionale, e la presentazione al Consiglio regionale di un Piano di
bacino di traffico di carattere triennale;
EVIDENZIATO che tale Piano di bacino di traffico rappresenta uno
strumento fondamentale per attuare delle concrete scelte di
politica dei trasporti, andando al di là delle generiche
enunciazioni del Piano regionale dei trasporti;
RILEVATO, altresì, che gli articoli 12 e 13 della citata legge
regionale prevedevano la presentazione ed approvazione annuale di
una "Relazione sullo stato dei servizi" e di un "Programma dei
servizi";
SOTTOLINEATO, inoltre, che gli articoli 19 e 20 della citata
legge regionale hanno introdotto l'istituto della "autorizzazione
previa" per l'impianto e l'esercizio di trasporti collettivi
AL FINE di avere notizie sullo stato di applicazione della legge
regionale 32/82 e sulle intenzioni, a tal proposito, della Giunta
regionale;
il sottoscritto Consigliere regionale
INTERPELLA
l'Assessore regionale all'Industria, Commercio, Artigianato e
Trasporti per conoscere:
1) se è finalmente avviata la preparazione del Piano di Bacino
di traffico; se intende illustrare alla competente Commissione
consiliare le scelte di fondo di tale Piano; quando intende
presentare tale piano all'esame del Consiglio;
2) in che modo si intende operare per garantire il rispetto e
l'attuazione dell'istituto dell'autorizzazione previa"; in quali
casi tale "autorizzazione previa" è stata finora richiesta e
concessa; in particolare si chiede di conoscere se la società "Val
Veny" ha inoltrato domanda di autorizzazione previa per il progetto
di nuova funivia dell'Arp e se la società "Gressoney Servizi" ha
presentato domanda di "autorizzazione previa" per il progetto di
nuova funivia Stafal-Gabiet;
3) se sono state redatte le "Relazioni sullo stato dei servizi"
ed i "Programmi annuali dei servizi" previsti dagli articoli 12 e
13 della citata legge regionale;
4) che cosa si intende fare per dare reale applicazione alla
legge regionale 32/82.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Questa interpellanza è stata presentata
per cercare di capire qual è l'attuale stato di applicazione della
legge del 1982 sulla disciplina dei servizi di trasporto e per
conoscere le intenzioni della Giunta regionale in merito ad una
serie di adempimenti previsti dalla legge, che sono di estrema
importanza rispetto alla rete dei trasporti in Valle d'Aosta.
Molto dettagliatamente la legge prevede, come principale
strumento di disciplina del sistema dei trasporti, un piano di
bacino di traffico a carattere triennale, che però non esiste
ancora, e quindi con l'interpellanza vorremmo sapere se è stata
avviata la fase di preparazione e di predisposizione di questo
piano. Sappiamo che lo scorso anno è stato finalmente approvato il
piano regionale integrato dei trasporti, però ci è stato detto che
il piano regionale integrato costituiva soltanto una cornice,
perché le scelte concrete sarebbero state fatte all'interno del
piano dei bacini di traffico.
Ci auguriamo quindi che sia stato avviato un lavoro di
preparazione, in modo da arrivare quanto prima ad avere questo
piano e, sulla base di esso, delle scelte sul tipo di trasporto da
privilegiare e sulle integrazioni da realizzare tra i vari tipi di
trasporto (rotaia, gomma, impianti a fune...).
Inoltre, gli articoli 12 e 13 della legge del 1982 prevedevano
altri due strumenti che avrebbero permesso al Consiglio di avere un
quadro d'insieme sempre aggiornato della situazione dei trasporti
in Valle d'Aosta. Prevedevano in particolare una relazione annuale
sullo stato dei servizi ed un programma dei servizi. Siccome non ci
risulta che finora queste relazioni e questi programmi siano stati
predisposti, vorremmo avere notizie in merito.
Infine, gli articoli 19 e 20, sempre della legge del 1982, hanno
introdotto un nuovo istituto di notevole importanza, che si chiama
"istituto dell'autorizzazione previa", cioè in pratica viene
previsto che per qualsiasi nuovo impianto di trasporto collettivo
(impianto a fune, linea di pullman, linea su rotaia...) sia
necessaria una sorta di autorizzazione previa, data dalla Giunta,
dopo aver esaminato l'opportunità dell'intervento e dopo aver
sentito il parere di un apposito comitato sui trasporti, che è
stato istituito in modo da disciplinare in modo organico questi
interventi ed evitare che partano interventi scoordinati con altre
iniziative sul settore dei trasporti.
Ora, noi abbiamo notato che negli scorsi mesi sono state
inoltrate diverse richieste di concessione di nuovi impianti a fune
e mi riferisco ai due progetti più importanti, quello dell'Arp,
presentato dalla società Val Veny, e quello della nuova funivia
Stafal-Gabiet, in Comune di Gressoney La Trinité, che evidentemente
necessitano di questa "autorizzazione previa". Mentre ci risulta
invece che dei Comuni stiano già procedendo a dare delle
autorizzazioni, o comunque a discutere sulla concessione dei
terreni e sul taglio degli alberi, ma sembra senza che sia mai
stata concessa questa "autorizzazione previa".
Questa interpellanza è stata presentata proprio per avere un
quadro complessivo dell'applicazione di questa legge e soprattutto
per conoscere come si intendono utilizzare gli istituti da essa
previsti.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP):
Prima di rispondere puntualmente alle varie
domande, vorrei sottolineare la situazione di estrema incertezza
che impera a livello nazionale, nel senso che la materia dei
trasporti in questo momento risulta essere una di quelle più
complesse e confuse, sia sotto il profilo legislativo, sia sotto il
profilo dei finanziamenti, cioè delle decisioni e delle leggi
finanziarie nazionali che poi vengono a calarsi e ad incidere sulle
scelte in materia di trasporti. Quanto detto fa da "cappello" anche
ad alcune situazioni di difficoltà nelle quali ci troviamo per
adeguare continuamente la nostra legislazione e comunque i nostri
interventi alle decisioni assunte in sede nazionale.
Veniamo alla prima domanda che concerne il piano dei bacini di
traffico. Con il visto dell'organo di controllo, apposto in data 17
novembre sull'atto di ratifica, da parte del Consiglio, della
deliberazione di approvazione del piano regionale integrato dei
trasporti e dei sistemi di comunicazione, si è potuta avviare la
fase di predisposizione del successivo documento, che è il piano
dei bacini di traffico di cui si tratta.
La predisposizione dei bacini di traffico, che interessa
l'intero territorio regionale, è venuta a cadere nello stesso
momento in cui sono entrate in vigore le norme annesse alla legge
finanziaria del 1989, emanata con decreto-legge del 30 dicembre
1988. Queste norme, attualmente in vigore, modificano
sostanzialmente le procedure ed i criteri di organizzazione dei
trasporti pubblici, indicati dalla legge dello Stato n. 151 del
1981, che finora è stata una sorta di vangelo per la legislazione
concernente i trasporti ed in base alla quale era stata approvata
la legge regionale 15 luglio 1982, n. 32. cui ha fatto riferimento
il Consigliere Riccarand.
Le norme del decreto del 30 dicembre 1988, annesse alla legge
finanziaria del 1989, impongono alle Regioni di predisporre il
piano dei bacini di traffico entro il 30 settembre 1989. E'
attraverso questo decreto, quindi, che vengono fissati i nuovi
criteri e le nuove modalità per i nuovi piani di bacini di traffico
da approvare entro il 30 settembre 1989.
Tutte le Regioni italiane stanno protestando contro
l'applicazione di queste nuove norme (domani stesso si svolgerà una
manifestazione nei pressi del Senato) e nei giorni prossimi si
conoscerà l'esito di questo decreto-legge, che pure colpisce molto
relativamente la nostra Regione, mentre colpisce molto più a fondo
quasi tutte le altre Regioni italiane. Se cade questo decreto, il
piano dei bacini di traffico deve essere predisposto in base alla
legge n. 151 del 1981, altrimenti bisognerà nuovamente rifare il
lavoro già predisposto dall'Ufficio Trasporti, per adattarlo ai
nuovi criteri ed alla nuova filosofia imposti dagli organi
centrali. Credo che siano chiare le cose che sto dicendo,
altrimenti farò distribuire delle fotocopie di queste
annotazioni.
In conclusione, il nostro punto di riferimento era la legge n.
151, mentre ora c'è il decreto del 30 dicembre del 1988, che
modifica nella sostanza e nella "tempistica" certi adempimenti cui
dobbiamo attendere, ma non ne conosciamo la sorte. Ripeto: il punto
di riferimento della nostra legge sui trasporti è la vecchia legge
n. 151, ma se questo decreto verrà convertito in legge, dovremo
adeguarci al nuovo provvedimento. Ricordo, però, che è in atto
anche una forma di contestazione da parte delle Regioni.
E' certo che il piano dei bacini di traffico sarà presentato
all'esame del Consiglio entro pochi mesi e, comunque, già nel corso
del mese di marzo sarà possibile, come è stato richiesto dal
Consigliere interpellante, illustrare alla competente Commissione
consiliare le scelte di fondo del piano.
Questo ovviamente vale per il primo interrogativo
dell'interpellanza.
Il secondo interrogativo concerne invece la questione della
"autorizzazione previa", prevista dagli articoli 19 e 20 della già
citata legge regionale n. 32 del 1982, che è in vigore. Il suo
rispetto e la sua attuazione sono rafforzati dal giorno 18 novembre
1988, data di entrata in vigore del Piano regionale dei
trasporti.
L'autorizzazione previa è imposta prima di qualunque atto
concernente l'istituzione o la modifica di servizi di trasporto
collettivi: linee automobilistiche, funivie, seggiovie e sciovie.
Senza l'autorizzazione previa. rilasciata dalla Giunta regionale,
nessuna procedura relativa all'istituzione dei trasporti collettivi
può legittimamente essere avviata. Finora, tutti i servizi di
trasporto hanno ottenuto l'autorizzazione previa da parte della
Giunta regionale, anche in assenza dell'indicazione dei piani di
trasporto e di bacino. Attualmente esistono le indicazioni del
piano e pertanto la Giunta regionale ha uno strumento in più.
Per concedere l'autorizzazione previa è prevista un'istruttoria
che ingloba tutti i pareri e tutte le valutazioni in ordine al
territorio, al rispetto dell'ambiente, alle condizioni di
sicurezza, alla compatibilità con altri servizi e alla fattibilità
tecnico-economica delle opere stesse. Verrà richiesto a tutti gli
enti locali ed a tutti i servizi regionali interessati di tenere
conto, prima dell'esame e dell'avvio di pratiche relative
all'istituzione di nuovi trasporti, dell'esibizione dell'atto detto
appunto "autorizzazione previa".
Per quanto concerne le richieste specifiche del Consigliere
interpellante, si comunica che la società "Val Veny" non ha ancora
fatto pervenire all'Ufficio Trasporti la domanda di autorizzazione
previa, per il progetto della nuova funivia dell'Arp. Ugualmente la
società Gressoney Servizi non ha ancora fatto pervenire la domanda
di autorizzazione previa per il progetto della nuova funivia
Stafal-Gabiet.
Quanto è richiesto nel terzo punto dell'interpellanza, in merito
all'attuazione degli articoli 12 e 13 della legge regionale, è
strettamente connesso all'esistenza del piano dei bacini di
traffico; si tratta infatti di documenti attuativi del piano
stesso, che quindi non possono essere stati redatti in assenza
dello stesso.
Per quanto concerne il punto n. 4, devo dire che la legge
regionale n. 32 del 1982, nelle parti non strettamente connesse al
piano dei bacini di traffico, è in regolare applicazione anche per
quanto riguarda la parte relativa agli istituti innovativi, come
quello del personale giurato dei trasporti, che provvede
all'accertamento ed alla verbalizzazione delle infrazioni alla
legge stessa. Ricordo che in merito abbiamo organizzato degli
appositi corsi.
Naturalmente questa legge, "costruita" sulla base dei criteri
della legge dello Stato n. 151 del 1981, deve affrontare le
continue modifiche delle scelte governative in materia di trasporti
pubblici, come è stato ricordato, ad esempio, a proposito
dell'ultimo decreto legge del 30 dicembre 1988, n. 3200.
PRESIDENTE:
Ha chiesto la parola il Consigliere
Riccarand: ne ha facoltà.
RICCARAND (NS): Io ringrazio l'Assessore per la risposta, che è
stata molto puntuale, alle domande contenute nell'interpellanza.
Vorrei solo sottolineare due aspetti che mi sembrano
importanti.
Intanto credo che sarebbe effettivamente necessario, come è
stato detto, portare in Commissione gli orientamenti di fondo del
piano del bacino di traffico per un primo esame, in modo da non
portare all'approvazione del Consiglio un documento che è già
praticamente definito. La Commissione potrebbe così dare delle
indicazioni, sulla cui base potrebbe essere redatta la stesura
definitiva del piano e avvenire la successiva discussione in
Consiglio.
Se fosse possibile rispettare questa indicazione ed avere entro
marzo una prima indicazione sulle scelte di fondo in Commissione,
credo che ne guadagnerebbe la qualità ed anche la rapidità
dell'approvazione dei bacini di traffico.
Per quanto riguarda 1' "autorizzazione previa" io ritengo che
sia un istituto molto importante, che finalmente può superare una
serie di disorganicità che ci sono attualmente nelle autorizzazioni
dei sistemi di trasporto. Però la conferma che mi dà l'Assessore,
che né la società Val Veny né la società Gressoney Servizi hanno
inoltrato domanda di autorizzazione previa, mentre stanno
sollecitando i Comuni di Courmayeur e di Gressoney La Trinité
affinché rilascino le concessioni, indica che purtroppo non esiste
un'adeguata informazione sulla legge in sé. Bisognerebbe quindi
informare gli enti locali che devono presentare questa domanda di
autorizzazione previa, perché altrimenti non è possibile avviare
nessuna procedura.
Oltretutto l'autorizzazione previa è documento fondamentale per
le successive concessioni di esercizio al pubblico del mezzo di
trasporto, quindi evidentemente questa richiesta è alla base di
qualsiasi atto amministrativo, però non mi risulta che questo venga
ora attuato...
(...Interruzione del Presidente Rollandin...)
... No: "autorizzazione previa" non può essere alla fine, ma
all'inizio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK