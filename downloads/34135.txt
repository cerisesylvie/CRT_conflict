Consiglio Regionale della Valle d'Aosta - Oggetto del Consiglio n. 2053 del 9 novembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Sanità veterinaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2053 del 9 novembre 2011 - Resoconto
OGGETTO N. 2053/XIII - Interpellanza: "Ipotesi di
ridimensionamento degli interventi previsti dal Piano di assistenza
zooiatrica".
Interpellanza
Avendo appreso dell'intenzione espressa dal Governo regionale
alle associazioni del settore zootecnico di non dare continuità al
Programma operativo, in essere per il 2009/2011, diretto alla Lotta
alla mastite bovina, previsto dalla delibera n. 323, del 13
febbraio 2009;
Appreso altresì che lo stesso Governo regionale intende
ridimensionare, il Programma, operativo nel triennio 2009/2011,
diretto all'Assistenza zooiatrica negli allevamenti della Valle
d'Aosta e all'Attività di supporto al Programma di selezione della
razza bovina valdostana, avviato con delibera n. 399, del 20
febbraio 2009;
Constatato che gli allevatori avevano espresso una diffusa
soddisfazione per l'Assistenza zooiatrica e la Lotta alla
mastite;
il sottoscritto Consigliere regionale
Interpella
il Governo regionale per sapere se intenda:
1) rivalutare l'ipotesi di ridimensionamento del Piano di
Assistenza zooiatrica e di Attività di supporto al Programma di
selezione della razza bovina valdostana;
2) rilanciare almeno per il biennio 2012/2013 il Programma
operativo di Lotta mastite bovina;
3) illustrare le ragioni scientifiche e tecniche che
renderebbero superati o parzialmente superati gli interventi di
Assistenza zooiatrica, di Supporto alla Selezione della razza
bovina valdostana, di Lotta alla mastite bovina.
F.to: Donzel
Presidente
- La parola al Consigliere Donzel.
Donzel (PD)
- Egregio Presidente, cari colleghi, siamo
venuti a conoscenza di un corretto percorso, perché non c'è nulla
da eccepire, rispetto al fatto che alle associazioni interessate
era stata prospettata una revisione rispetto ad un programma di
attività che riguarda due questioni: l'assistenza zooiatrica e la
lotta alla mastite bovina, e quindi in alcune riunioni - poi
naturalmente noi non siamo presenti a queste riunioni e quindi
parliamo di rimessa - era stato prospettato un forte
ridimensionamento di questi due programmi operativi.
Allora, vista la valenza di questi programmi operativi, visto
che si ispirano ad una legge in un tempo in cui questo Consiglio
legiferava con attenzione rispetto al settore dell'allevamento
zootecnico - ci rifacciamo al lontano 2002 -, nell'ultima delibera
del 2009 per quanto riguarda l'assistenza zooiatrica si rilevava
che l'ANABORAVA, quale ente istituzionalmente competente, ha
gestito con affidabilità il piano relativo all'assistenza
zooiatrica veterinaria per il periodo 2002-2008, che era stato
rinnovato varie volte attraverso una serie di delibere che qui non
richiamo. Sempre nell'ultima delibera si rilevava che il comitato
tecnico, sulla base delle relazioni di attività e dei risultati
ottenuti, riteneva opportuno dare continuità a questo programma,
perché tale programma nasceva dalla necessità di garantire il
benessere animale attraverso il miglioramento dell'operatività dei
veterinari in un territorio montano - quindi richiamando la nostra
natura di territorio di montagna - e dalla necessità di garantire
l'applicazione dello schema selettivo della razza bovina valdostana
e, anche qui, da una parte la montagna e dall'altra la peculiarità
del nostro allevamento. Stessa cosa valeva per l'altra delibera, si
tratta di due delibere distinte, ma che hanno sempre viaggiato di
comune accordo in questo percorso, quella che riguardava la
possibilità di risanare gli allevamenti dalla mastite bovina. Visto
che ci ascoltano dei giornalisti, vorrei richiamare l'attenzione
che la mastite bovina non è da confondersi con malattie che hanno
effetto sugli uomini, non c'è nessun pericolo per l'essere umano,
ecco non andiamo a confonderle con altre malattie; rassicuro tutti
che stiamo parlando di un problema che riguarda gli animali, ma che
è molto delicato, perché compromette la produzione del latte.
Visto che il valore stesso degli animali è in costante calo,
solo per darvi un esempio di cosa può succedere, in molti
allevamenti della Pianura Padana non si curano neanche più gli
animali che si ammalano di questa malattia, ma si provvede ad
eliminarli. Quindi è qualcosa che produce gravi danni ad aziende
già in difficoltà come quelle valdostane, che operano in territori
di montagna, perché la mastite bovina impedisce l'utilizzo del
latte per l'uso commestibile e per la produzione della Fontina. Il
fatto che queste due tipologie di intervento avevano avuto un
apprezzamento molto forte da parte degli allevatori ed un
apprezzamento anche da parte degli operatori, dei veterinari che
operano in questo settore, ci ha sollevato dei dubbi rispetto a
queste voci di riconsiderare questi programmi di assistenza in un
momento di gravissima difficoltà del settore zootecnico, in cui si
rischiano davvero dei passi indietro della nostra zootecnica.
Quindi probabilmente è un momento in cui, compatibilmente con le
risorse che abbiamo, dovremmo in questi settori fare lo sforzo
massimo, trascurando le polemiche che magari ci sono sulle
distribuzioni dei campanacci e concentrarsi su quello che riguarda
questi programmi che - ricordo - valgono ognuno, sia quello di
assistenza zooiatrica, sia quello di lotta alla mastite, circa
900.000 euro. Quindi parliamo di 1.800.000 euro, non parliamo di
10.000 euro di benefit del Comune di Aosta, parliamo di milionate
di euro e la delicatezza di questa questione è assolutamente
maggiore!
Quello che personalmente non sono riuscito a capire perché dalle
delibere non si evince, è la ragione scientifica e tecnica che
rende parzialmente superata questa tipologia di intervento: se vi
siano allo studio delle soluzioni alternative o - come io
auspicherei - se facendo uno sforzo si potessero rinnovare questi
due importantissimi interventi nel settore zootecnico.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Ringrazio il collega
Donzel, perché così permette di comunicare correttamente la scelta
della Giunta regionale rispetto a questi due temi, sui quali da
alcuni mesi stiamo ragionando attentamente con tutto il settore
sanitario e veterinario e con le associazioni di categoria.
Per la prima domanda, sul
"piano di assistenza zooiatrica e
di attività di supporto al programma di selezione della razza
bovina valdostana"
risponde il sottoscritto, proprio per dare
una valenza sanitaria a questi piani che sono importanti per
controllare una serie di situazioni. Il piano di assistenza
zooiatrica e di attività di supporto al programma di selezione
della razza bovina valdostana è nato con l'esigenza di garantire da
un lato l'assistenza veterinaria agli allevamenti nelle ore
notturne e nei giorni festivi e prefestivi, dall'altro un efficace
servizio di supporto alla fecondazione artificiale con una
possibilità di scelta oculata dei tori impiegati e con la corretta
gestione dei certificati di intervento fecondativo. È già stato
detto, che il 31 dicembre 2011 scade il piano del triennio, quindi
si è fatta un'attenta valutazione su tutti gli aspetti riguardanti
l'attività libero professionista dei veterinari e siamo entrati
anche nel merito di tutto il progetto di assistenza zooiatrica. Si
è fatta quindi una valutazione delle singole voci di costo di tali
piani, che ha evidenziato dei margini di contenimento della spesa,
soprattutto per quanto riguarda le spese di gestione, senza
pregiudicarne lo svolgimento, ma distribuendo equamente su tutti
gli attori le contrazioni economiche conseguenti, e non si tratta
di forti ridimensionamenti. Pertanto, alla luce di queste ulteriori
valutazioni, è nell'intenzione dell'Amministrazione regionale
riproporre il finanziamento, per prevedere anche il prossimo anno
questi due piani sanitari - della mastite parlerò nella risposta
successiva -, sia per l'attività di assistenza zooiatrica che per
quella di supporto al programma di selezione della razza bovina
valdostana.
Per quanto riguarda il piano di lotta alla mastite bovina, con
le caratteristiche attuali, è nato nel 2002 per fronteggiare le
patologie a carattere contagioso causate dallo
staphylococcus
aureus
e dallo
streptococcus agalactiae
, che può dare
problemi alla salute umana, anzi, ed i suoi esiti sono stati
raffrontati nel 2002-2010 in termini di dati relativi alla
percentuale di positività dei capi e di prevalenza dell'incidenza
di tali malattie. Dalla lettura dei dati, per quanto riguarda la
mastite, si desume che il trend degli ultimi anni è stato
favorevole, malgrado l'incidenza dello stafilococco aureo e dello
stafilococco
agalactiae
risulti ancora troppo alta
attestandosi rispettivamente al 20,3 percento ed al 10,1 percento.
Una valutazione delle motivazioni che non hanno reso possibile
maggiori margini di miglioramento conseguentemente all'esecuzione
di tale piano, evidenzi in esso delle criticità legate al fatto che
i benefici ottenuti sugli animali nelle aziende di piano vengono
compromessi nella gestione in alpeggio e che le medesime
operazioni, in tale ambito, vengono svolte contemporaneamente dai
diversi soggetti; quindi in alpeggio si perdono i risultati del
piano mastite che viene fatto durante il piano. Si ritiene che dopo
nove anni di svolgimento occorra dal punto di vista scientifico,
introdurre misure di biosicurezza e di prevenzione obbligatorie,
onde abbattere ulteriormente i dati di prevalenza e di incidenza di
tali patologie, quindi prevedere in alpeggio che ci sia
un'attenzione particolare. Si precisa che lo stafilococco aureo,
per le sue caratteristiche di eziopatogenesi, risulta difficilmente
sradicabile e che lo streptococco
agalactiae
è un germe non
avente caratteristiche zoonosiche, per cui non vi sono i
presupposti per l'adozione di un piano di eradicazione definitiva.
Anche in tale caso una valutazione delle singole voci di costo del
piano ha evidenziato dei margini di contenimento della spesa,
derivanti, da un lato, dal fatto di aver fornito agli allevatori
con un piano terminato nel 2011, gli strumenti e la formazione
necessari per una gestione corretta e virtuosa di tali
problematiche, essendo loro stessi in grado di applicare idonee
misure di prevenzione e corretta prassi igienico sanitaria;
dall'altro, dalla necessità di ottimizzare e razionalizzare
analoghe azioni di monitoraggio verso tale patologia, che vengono
da sempre svolte dall'AREV, consistenti nei controlli funzionali
(proteine, grassi e cellule somatiche), e di prevenzione e
controllo svolti dai servizi veterinari dell'Azienda USL in merito
alla valutazione dei requisiti e alla gestione delle non conformità
delle aziende zootecniche, che conferiscono il latte presso gli
stabilimenti di trasformazione in relazione ai limiti stabiliti dai
regolamenti comunitari. In base a quanto sopra esposto quindi, sia
dal lato tecnico che dal lato scientifico, si ritiene di riproporre
la lotta di piano alla mastite, con alcuni correttivi che dovranno
andare a migliorare quegli aspetti scientifici che comunque portano
ad una riproposizione di alcuni aspetti della mastite.
La terza risposta è quindi che vengono riproposti questi due
piani, la cui valutazione è stata condivisa con l'Associazione
allevatori e con la direzione dell'ANABORAVA in una recentissima
riunione dove si è valutata la condivisione e la soddisfazione
dell'ultima proposta; pertanto ci sarà la possibilità di riproporre
in modo serio questi piani, anche per il prossimo anno.
Presidente
- La parola al Consigliere Donzel.
Donzel (PD)
- Ringrazio l'Assessore.
Certamente noi avevamo due obiettivi nel porre questa questione:
uno era quello di mantenere questa tipologia di misura, l'altro di
capire le ragioni scientifiche e tecniche. Francamente, se
l'obiettivo uno è "il titolo viene mantenuto", sull'obiettivo
"capire le ragioni scientifiche e tecniche" qualche perplessità
c'è. Ho capito che ci sono margini di riduzione nei costi di
gestione, ma rispetto al fatto della lotta alla mastite, visto che
il piano funziona dal 2008 al 2011, non è che sono cambiati i
criteri di gestione degli alpeggi: si sa che in alpeggio gli
animali hanno una minore attenzione individuale e quindi non è che
stiamo parlando di una questione di tipo scientifico...certo,
chiamiamola pure "scientifica", va bene...
(interruzione dell'Assessore Albert Lanièce, fuori
microfono)
...la sostanza della questione è la seguente: c'erano 1.800.000
euro stanziati per questi due piani, scopriremo a giorni qual è
l'accordo che, scopro oggi, l'AREV ha accettato, cioè avete
l'avallo dell'AREV...cosa possiamo dire, noi, che non siamo
rappresentanti dell'AREV? Se l'AREV dice che va bene il piano
proposto, vedremo di capire a quanto corrisponde! Noi ci
permettiamo di anticipare alcune valutazioni che sono le seguenti:
se andiamo a ridurre questi finanziamenti, saranno ulteriormente
penalizzate le aziende che sono in difficoltà ed in particolare
quelle di montagna. Poi ci sarà modo di vedere come Mago Zurlì
riuscirà a fare in modo che, mettendo meno risorse, avremo una
migliore qualità dell'assistenza zooiatrica e della lotta alla
mastite!
Allora mi permetto di dire però che qualcuno dovrà rendere conto
di dove venivano buttati questi soldi dal 2002 al 2011, perché se
siamo in grado di fare meglio spendendo meno...e tutte le volte
ormai me lo sento dire questo, su tutti gli argomenti: mettiamo
meno soldi e il servizio è migliore...secondo me non è così! Non è
così, in un settore dove si sa benissimo che aumentano i costi dei
medicinali, aumentano i costi dei veterinari, dal punto di vista
economico è matematicamente impossibile. Andremo a vedere il
miracolo!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK