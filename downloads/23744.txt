Consiglio Regionale della Valle d'Aosta - Oggetto del Consiglio n. 2766 del 5 giugno 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2766 del 5 giugno 2007 - Resoconto
OGGETTO N. 2766/XII - Ritiro della mozione: "Interventi per
una trasformazione federalista della terza rete della RAI e per
incrementare la produzione di programmi in loco".
Mozione
Ricordato il profondo attaccamento ai valori del federalismo
di tutta la comunità valdostana e la riforma costituzionale del
2001 che ha visto una prima riorganizzazione in senso federalista
della nostra repubblica;
Sottolineato che la Rai, azienda pubblica di comunicazione
radiotelevisiva, aveva creato la terza rete televisiva, (Rai 3)
come rete regionale televisiva che desse voce alle differenti
realtà storiche e geografiche della penisola, e che invece tale
rete si è trasformata in un'ennesima rete nazionale, costringendo
la programmazione locale in spazi talmente ristretti da poter
essere considerati marginali;
Ribadita la necessità di rafforzare la trasformazione
federalista della stato anche attraverso una presa di coscienza
popolare, che non può non coinvolgere i mezzi di comunicazione di
massa ed in particolare quelli radiofonico e televisivo;
Il Consiglio regionale
Impegna
i Presidenti della Regione e del Consiglio:
1) a evidenziare al Governo nazionale e ai Presidenti dei due
rami del parlamento la necessità di una trasformazione federalista
di Rai 3, attraverso una programmazione su base regionale e la
limitazione degli spazi comuni nazionali entro il 10% del tempo di
trasmissione, nonché adeguati spazi radiofonici;
2) a porre gli obiettivi di cui al punto 1 al tavolo delle
conferenze stato-regioni e dei Presidenti dei Consigli
regionali;
Invita
i Parlamentari valdostani perché sostengano tali iniziative e
promuovano l'aumento delle trasmissioni radio-televisive pubbliche
prodotte e diffuse in sede locale, secondo gli indirizzi più sopra
riportati.
F.to: Sandri - Fontana Carmela
Président
- La parole au Conseiller Sandri.
Sandri (GV-DS-PSE)
- Ci sono molti dati, lo ricordava un
momento fa il Presidente Caveri, che evidenziano come i Governi
nazionali non sempre sono in linea con il dettato costituzionale
che, a partire dal 2001, ha trasformato la nostra in una Repubblica
federale. Se c'è un settore in cui questo è particolarmente
evidente è quello dei mezzi di comunicazione di massa, in
particolare della televisione, laddove abbiamo una "RAI", che è
ancora azienda pubblica di telecomunicazione sottoposta al
controllo diretto del Parlamento, la quale ha una rete ("RAI 3")
che dovrebbe essere la rete federalista, che dovrebbe essere la
rete che esprime le differenti realtà delle varie comunità locali,
delle specialità della nostra penisola, e che invece, a causa degli
effetti nefasti della lottizzazione degli anni 1970-1980, è una
rete nazionale con qualche briciola di spazio per le realtà locali.
L'obiettivo di questa mozione era, pertanto, quello di invitare il
Presidente della Regione, il Presidente del Consiglio, con un
invito anche ai Parlamentari, per un'iniziativa forte da coordinare
con le altre Regioni (in particolare con quelle ad autonomia
speciale) perché "RAI 3" diventi davvero una rete federalista, che
abbia ampi spazi locali.
Fra l'altro come Regione Valle d'Aosta - Vallée d'Aoste, avendo
a disposizione una sede locale con un significativo numero di
giornalisti, con strutture importanti, con una sede di tutto
rispetto, potremmo vedere un aumento notevole della programmazione
su base regionale e locale. Si dovrebbe arrivare a un'inversione
dei tempi che ci sono attualmente. Oggi abbiamo circa un'oretta di
trasmissioni televisive fra la pausa di mezzogiorno e la pausa
serale, in cui ci sono i programmi locali, tutto il resto è
programmazione nazionale. Si dovrebbe arrivare all'inversione,
ossia ad avere uno o due programmi nazionali e il resto della
giornata essere gestito a livello locale. Questo consentirebbe alla
nostra comunità di avere una maggiore opportunità di conoscenza di
se stessa, una maggiore consapevolezza delle proprie capacità e
comunque di avere più trasparenza e linearità, perché tutto quello
che succede può trovare un riscontro nella comunicazione e esserci
spazio per tutti.
Penso che i nostri rappresentanti istituzionali, il Deputato e
il Senatore eletti nella nostra circoscrizione, possano avere un
ruolo fondamentale. La trasformazione federale di "RAI 3" potrebbe
anche essere una sorta di termometro, per capire se lo Stato ha
intenzione di rispettare il dettato del 2001, con le modifiche al
titolo V della Costituzione, e culturalmente e soggettivamente
trovare una comunicazione che sia rappresentativa di tutte le
differenti realtà a partire dal livello regionale. Per questo
motivo chiediamo un impegno del Consiglio su questi temi.
Président
- Je déclare ouverte la discussion générale. La
parole au Président de la Région, Caveri.
Caveri (UV)
- Caro collega Sandri, lei mi fa tornare
indietro di 25-26 anni, quando ho vissuto la nascita della terza
rete televisiva. Quella rete era nata esplicitamente come rete del
decentramento, in applicazione alla legge n. 109/1975, che parlava
di un decentramento ideativo e produttivo presso le Regioni. Come
molti ricorderanno, mentre la "Voix de la Vallée" era stata
spostata in Valle d'Aosta nel 1968, il telegiornale aveva
cominciato le proprie trasmissioni insieme alla struttura di
programmazione in lingua italiana e francese nel 1979. La
televisione regionale era la grande novità. Purtroppo pochi mesi
dopo per chi lavorava all'interno iniziarono le delusioni, perché
la logica ripartitoria (la prima rete la "DC", la seconda rete il
"PSI", la terza rete il "PCI") aveva trasformato queste 3 reti in 3
reti nazionali e la terza rete da rete del decentramento in una
rete come le altre, ossia con l'apertura di finestre per le
trasmissioni locali, ma rese sempre più difficili. Va riconosciuto
alla "RAI" di aver mantenuto, per lo sforzo corale delle
istituzioni valdostane, questa struttura di programmazione (per
quanto in crisi oggi in termini di organici) che ha continuato a
trasmettere, laddove invece nella maggior parte delle Regioni
questa struttura è scomparsa ed è rimasto solo il telegiornale.
Il tema è più complesso di come si ricava dalla mozione. In
realtà oggi ci troviamo di fronte a delle linee guida per la
riforma della "RAI" che sono già state annunciate dal "Governo
Prodi" ed anche in parte discusse nella Conferenza dei presidenti,
alla quali ho partecipato con un intervento che sottolineava la
speranza di un maggior decentramento della terza rete "RAI".
Esistono, poi, anche delle note più specifiche, che ho avuto
occasione di spedire riguardo a temi di maggior attualità, rispetto
alle linee guida per la riforma della "RAI", in particolare il
contratto di servizio fra il Ministero delle comunicazioni "RAI"
per gli anni 2007-2009.
Va detto che le linee guida per le riforme della "RAI" sono
molto sintetiche e sono basate su 5 punti: puntare sulla differenza
e sulla qualità della programmazione, ridurre la dipendenza dalla
pubblicità, scommettere sull'innovazione, conquistare autonomia
dall'invadenza dei partiti, funzionare con efficienza affrancandosi
dall'attuale instabilità dei vertici, cosa che nel frattempo non è
che sia avvenuta, perché se oggi c'è un'azienda in Italia che è
paralizzata, questa è la "RAI". Tenga conto, collega Sandri, che
questo documento di cui parlo è datato 15 febbraio 2007. Se è vero
che in questo documento ci sono alcuni aspetti interessanti, come
la nascita di una fondazione che dovrebbe sostituire l'attuale
assetto societario, all'interno della quale dovrebbero esserci
anche i rappresentanti delle Regioni, come avveniva nel vecchio
"CdA RAI", se c'è un cenno significativo rispetto al ruolo delle
minoranze linguistiche, il passaggio che concerne il decentramento
è piuttosto flebile. Si dice: maggior spazio alla rappresentazione
delle realtà regionali, sia nei canali generalisti che in quelli
tematici nazionali ed eventualmente in quelli a vocazione
internazionale. Infine si propone di individuare la quota di
finanziamento pubblica riservata ai contratti di servizio regionale
e ci sono alcune Regioni, come il Piemonte, che hanno chiesto di
essere terreno di sperimentazione della cessione di una parte del
canone televisivo a beneficio di maggiori trasmissioni
regionali.
È probabile che qualche prospettiva, dal punto di vista delle
trasmissioni regionali, possa venire nel passaggio fra l'analogico
e il digitale, perché, dal punto di vista dell'analogico, ossia del
sistema di trasmissioni hertziane attuali, è molto difficile che si
possa pensare che uno dei canali televisivi possa essere
ritrasformato in un canale regionale, mentre è assai probabile che,
analogamente all'unico caso italiano dove esiste una terza rete
bis, ossia le Province di Trento e Bolzano, si possa anche in Valle
d'Aosta immaginare sul digitale terrestre di arricchire il
"bouquet" con qualche tipo di programmazione più strettamente
legata alle realtà locali e che porti un'inversione della lenta
decadenza della sede regionale della "RAI", dove la mancata
riassunzione di programmisti registi e di giornalisti nelle
strutture fa sì che si stia riducendo al lumicino la produzione
locale, che invece, in una logica di consolidamento delle
trasmissioni locali, dovrebbe avvenire. È quasi paradossale,
guardando le edizioni dei telegiornali attuali, compararle con
quelle del passato, quando anche il meno preparato dei
telespettatori si rende conto che oggi siamo in una fase di
rilassamento delle trasmissioni regionali, che è conseguenza di una
visione fortemente centralistica.
Le chiederei di ritirare la mozione, sono disponibile a venire
in Commissione per fare il punto della situazione e dei rapporti
con la "RAI", di presentare gli ultimi documenti sulle trasmissioni
e sulle ipotesi che abbiamo di interscambio con la "RAI", a
vantaggio di una politica specifica che difficilmente potrà essere
uguale in tutte le Regioni, perché, pur apprezzando i contenuti
della mozione, essa rischia di essere nella sua genericità inutile.
Le chiederei di venire in Commissione per predisporre un testo che
possa consentire a me e ai Parlamentari valdostani un'azione
incisiva, tale da consentire, in assenza di una reale vocazione di
ritorno della terza rete a una rete a vocazione regionale, di
vedere cosa di positivo per l'informazione radiotelevisiva pubblica
in Valle d'Aosta si possa fare.
Président
- Est-ce qu'il y a d'autres collègues qui
souhaitent intervenir? La parole au Conseiller Sandri.
Sandri (GV-DS-PSE)
- Per certi versi non capisco
l'opinione del Presidente Caveri e in questo senso mi sarebbe utile
che mi fornisse copia di quelle note che lei ha annunciato prima,
che aveva spedito al Governo e su cui si era espresso, per avere
dei dati certi dell'attività che è stata svolta su questo tema. Ho
l'impressione che su questo tema, come sul tema della difesa del
francese nelle trasmissioni radiotelevisive passate sul digitale -
ancora adesso non si può vedere "France 2" e la "Suisse Romande 1"
sul digitale terrestre - il Governo regionale non abbia la
determinazione e la forza che occorrerebbe.
È chiaro che è una battaglia di lungo periodo; è stato un errore
grave quello della lottizzazione degli anni '80, però, proprio per
superare questa "impasse", credo che ci debba essere un'azione
estremamente determinata, anche perché qui sicuramente il
Presidente ha illustrato una cosa che non c'è nella mozione: tutto
questo riverbera sulla situazione della "RAI" Valle d'Aosta, che è
ancora una struttura importante e dal punto di vista fisico anche
nuova, ma che viene depauperata dall'interno, perché c'è questa
difficoltà gestionale che comporta riduzione di organici e quindi
anche una riduzione delle possibilità operative di questa
struttura.
Proprio per mettere insieme 2 fatti importanti: la difesa della
"RAI" di Aosta e la difesa dell'impostazione federale della
comunicazione, credo che si debba avere maggiore determinazione,
diretta non solo a pensare a "RAI 3" regionale per la Valle
d'Aosta, ma perché tutti gli Italiani abbiano a disposizione una
rete federale. Non c'è bisogno di andare in Paesi federalisti come
la Svizzera o la Germania, ma anche un Paese nazionalista com'è la
Francia, ha "France 3", che ha una struttura di tipo
macroregionale, ma che rende conto di comunità più piccole di
quella nazionale, dando un'idea di valorizzare le comunità locali.
Questo è importante come valore, perché solo se è un valore che
passa a livello nazionale, questo aiuta l'autonomia della Valle
d'Aosta, quindi solo se tutti gli Italiani si rendono conto che la
1 e la 2 sono nazionali generaliste, la 3 è federale in Umbria, in
Toscana... solo così ci si rende conto sempre più che l'Italia
delle Regioni ha una valenza e deve avere anche una sua
rappresentanza. È così che si costruiscono le basi per il Senato
federale, è così che si costruiscono le basi per un diverso tipo di
rapporti fra il Governo regionale e il Governo locale.
Con l'auspicio che su questa battaglia vi sia un'ampia
convergenza e si possa arrivare in tempi brevi a una determinazione
unanime del Consiglio regionale, che equivarrebbe ad un atto di
indirizzo molto forte con un suo peso a livello romano, perché ci
sono delle assonanze fra una parte del Consiglio regionale e il
Governo centrale, credo che si possa ritirare la mozione con
l'impegno, che speriamo sia rispettato da parte del Presidente
Caveri, di venire in commissione a relazionare sul tema.
Président
- La motion au point n° 4 est retirée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK