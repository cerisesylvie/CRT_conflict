Consiglio Regionale della Valle d'Aosta - Oggetto del Consiglio n. 1988 del 2 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1988 del 2 novembre 2022 - Resoconto
OGGETTO N. 1988/XVI - Interpellanza: "Strategie di
prevenzione e contrasto delle "gang" giovanili".
Marguerettaz (Presidente) -
Punto n. 23 all'ordine del
giorno. Per la presentazione, la parola al collega Manfrin.
Manfrin (LEGA VDA) -
Il fenomeno delle cosiddette "Baby
gang", le bande giovanili, è purtroppo una realtà in aumento in
Italia, originata prevalentemente da situazioni di disagio
familiare o sociale e da mancata integrazione piuttosto che da
legami con la criminalità, ma che si esprime con azioni violente e
reati spesso contro coetanei.
Le bande giovanili sono generalmente composte da circa dieci
ragazzi tra i 15 e i 17 anni, spesso senza un'organizzazione
strutturata né la distinzione di compiti all'interno, che compiono
azioni violente, spesso senza momenti specifici, espressioni di un
disagio derivante il più delle volte da mancata inclusione o
assenza di modelli di riferimento all'interno della famiglia, più
che da una vera e propria volontà criminogena.
Agli atti di bullismo e alla violenza nei confronti dei propri
coetanei, spesso si accompagnano anche atti di vandalismo e
disturbo della quiete pubblica, fino a reati più gravi come
traffico di stupefacenti e rapine.
Lo studio di Transcrimine, pubblicato sul sito del Ministero
dell'Interno, fornisce una fotografia piuttosto preoccupante sul
fenomeno; lo studio si basa su dati rilevati con il supporto del
servizio Analisi criminale della Direzione centrale della Polizia
criminale del Dipartimento di pubblica sicurezza del Ministero
degli Interni e con il Dipartimento di giustizia minorile del
Ministero della Giustizia.
Lo studio - e qui viene anche l'attinenza con la nostra regione
- mette in luce una presenza significativa di "Baby gang" anche in
Valle d'Aosta, anzi, nel rapporto è segnalata come una delle
regioni maggiormente a rischio ed è un dato che obiettivamente mi
ha particolarmente stupito.
Questo è un fenomeno spesso purtroppo anche sottovalutato se
guardiamo, per esempio, le dichiarazioni del Sindaco di Aosta, che
ha parlato a tal proposito di fenomeni che non sono
preoccupanti.
Ci chiediamo se si possono definire non preoccupanti fenomeni
come l'aggressione da parte di due adolescenti di 14 e 16 anni ai
danni di un loro coetaneo avvenuto ad Aosta in Via Colonnello
Alessi lo scorso primo maggio o ancora il brutale pestaggio ai
danni di un giovane che si è verificato lo scorso 7 ottobre in Via
Abbé Chanoux ad Aosta, per non parlare poi dei numerosi atti
vandalici avvenuti nel quartiere Cogne sia a danno degli abitanti
del quartiere, sia a danno dei beni pubblici come è accaduto al
canestro del campetto da basket o ai giochi presenti all'interno
del parco giochi del quartiere.
Basta poi - e qui mi si permetta una parentesi - vedere che cosa
accade sotto i portici di questo palazzo dove, nonostante le nostre
numerose segnalazioni, ci sono gruppetti di adolescenti che
regolarmente sporcano la piazza, infastidiscono i passanti quando
non occupati in tali atti violenti nei confronti dei loro coetanei;
credo che siano anche purtroppo tristemente note le immagini di una
scuola di Verrès diffuse nelle scorse settimane e che hanno
evidenziato una rissa filmata a favore di telecamera tra ragazze,
peraltro giovanissime, quindi una situazione decisamente
preoccupante.
Nello studio di Transcrimine si legge che spesso la risposta
delle istituzioni denota la mancanza oggi di un approccio
specifico, mentre il quadro complessivo del fenomeno evidenzia,
secondo il Prefetto Vittorio Rizzi, - direttore della centrale
della Polizia criminale, che tramite il servizio analisi criminale
ha già dedicato diversi report alla devianza minorile -, la
necessità di un approccio integrato alla devianza, di cui le "Baby
gang" sono espressione, che tenga conto di molteplici aspetti,
familiari, sociali e psicopatologici.
"Un'efficace strategia di prevenzione della devianza giovanile"
- afferma infatti il Prefetto Rizzi nella prefazione allo studio -
"richiede la promozione da parte di tutte le Istituzioni coinvolte
di iniziative didattiche, sociali, culturali, sportive e religiose,
nonché di educazione alla legalità rivolta ai minori, facendo rete
per orientare i giovani verso altre forme di impegno che esercitano
una forza attrattiva, disinnescando contestualmente l'avvio di
percorsi criminogeni".
Abbiamo, penso, richiamato tutti i dati utili per comprendere il
fenomeno e, alla luce dei risultati di questo studio che vedono una
presenza preoccupante di questo fenomeno, anche qui in Valle
d'Aosta, la interpelliamo, Presidente, per sapere se lei fosse a
conoscenza dei risultati dello studio summenzionato e quali siano
le azioni che intenda mettere in campo per prevenire e contrastare
il fenomeno oggetto della ricerca di cui si vede una presenza
significativa, purtroppo, anche in Valle d'Aosta.
Presidente -
Per la risposta, il presidente Lavevaz.
Lavevaz (UV) -
Lo studio richiamato dall'interpellanza è
sicuramente interessante nella misura in cui indaga, con una
metodologia che ha coinvolto sia le forze dell'ordine che i servizi
sociali, un fenomeno di cui, come riconosciuto dallo stesso studio,
mancano ancora sia una definizione chiara sia dei dati sistematici
che permettono di monitorarlo.
Andando oltre le premesse dello studio, infatti, questa
difficoltà a riconoscere il fenomeno appare evidente nella
differenza di percezione tra Carabinieri, Questure e l'Ufficio dei
servizi sociali per i minorenni, che è un servizio del Ministero
della Giustizia presente presso i capoluoghi di distretto di Corte
d'Appello.
Le figure dedicate a illustrare la variazione della presenza
delle gang giovanili sul territorio italiano, per esempio, indicano
che, secondo i Comandi provinciali dei Carabinieri, vi è una
tendenza in aumento in Valle d'Aosta e nella Provincia di Torino,
mentre, secondo le Questure, la tendenza è in aumento solo per la
Provincia di Torino e per gli uffici dei Servizi sociali il dato
non è disponibile per la Valle d'Aosta e per tutto il Piemonte.
Non conosciamo le modalità effettive di svolgimento dello studio
ma sorge il dubbio che sia stato svolto a livello provinciale, con
la conseguenza che i dati relativi alla Valle d'Aosta o non sono
proprio stati rilevati oppure, se va bene, sono confluiti in quelli
della Provincia di Torino, cosa che sostanzialmente equivale alla
prima ipotesi.
Non c'è pertanto nessuna chiara evidenza che questa ricerca
abbia rilevato una presenza significativa di gang giovanili in
Valle d'Aosta né l'aggressione di due adolescenti ai danni di un
coetaneo sembra rientrare nella fattispecie di gang giovanile.
Questo non significa, peraltro, ignorare il fenomeno o gli
eventuali segnali di una sua diffusione, anzi, lo studio segnalato
dall'interpellanza ci fornisce alcuni importanti punti di
riflessione che sistematicamente mi sembrano i seguenti: intanto le
caratteristiche generali delle gang giovanili rilevate in Italia:
si tratta di gruppi stabili di norma di meno di dieci individui,
per lo più maschi tra i 15 e i 17 anni coinvolti in attività
criminali o devianti, non necessariamente con rilevanza penale di
cui le vittime più frequenti sono i coetanei. Altre caratteristiche
generali rilevate: nella maggior parte dei casi i membri delle gang
sono per lo più Italiani e i reati più spesso attribuiti alle gang
sono risse, percosse o lesioni, atti di bullismo, disturbo della
quiete pubblica e atti vandalici.
Altro dato interessante è che lo studio ha individuato quattro
tipologie di gang di cui di interesse rispetto all'interpellanza è
solo il primo tipo, quello più presente sul territorio italiano -
anche quello è indicato come significativamente presente in Valle
d'Aosta, pur con le perplessità prima evidenziate - che si
caratterizza per avere i legami deboli per l'assenza di gerarchia,
organizzazioni o fini criminali specifici.
Lo studio poi individua i fattori che spingono i giovani ad
aderire a una gang giovanile nei rapporti problematici con le
famiglie, con i coetanei, con la scuola, nelle difficoltà
relazionali o di inclusione del tessuto sociale e in un contesto di
disagio sociale o economico. Viene infine segnalato come altri
studi evidenzino il forte impatto della pandemia Covid sulla
quotidianità dei ragazzi, causando un peggioramento delle
condizioni oggettive e soggettive di benessere personale.
L'Interpellanza chiede quindi che cosa intenda fare il Governo
regionale per prevenire o contrastare questo fenomeno. Da questo
punto di vista, constatato che lo stesso studio indica come
inefficace l'azione di contrasto basata solo sull'attività di
repressione, quanto proposto dallo studio coincide con molte azioni
già realizzate dal Governo e, in generale, dal sistema valdostano,
ad esempio, per la riduzione dell'abbandono scolastico, sulla
mediazione familiare, sulla realizzazione di luoghi e attività di
aggregazione.
Significativa poi è la sottolineatura della necessità di
coinvolgere il più ampio numero possibile di istituzioni per
sviluppare risposte organiche e funzionali. Al riguardo si ricorda
che fin dal 2018 è stato istituito il tavolo tecnico permanente con
responsabilità educativa e legalità con cui la Regione ha voluto
dare vita a un luogo di confronto concreto e stabile tra tutte le
istituzioni che operano sul territorio in materia di legalità e
sicurezza e contribuire così alla genesi di una progettualità
comune.
Partecipano al tavolo, coordinato dall'Assessore all'istruzione,
la Presidenza del Consiglio, il Dipartimento delle politiche
sociali, le Forze dell'ordine, il Corpo forestale e il Corpo dei
Vigili del Fuoco, la Direzione della Casa Circondariale di
Brissogne, la USL, il CPEL, il Comune di Aosta, la Cittadella dei
Giovani e il Centro servizi per il volontariato.
Con deliberazione di Giunta n. 550/2022 è stato approvato il
"Piano corresponsabilità educativa legalità 22-23" che prevede due
canali di azione: uno rivolto ai giovani e ai giovanissimi con
l'obiettivo di favorire iniziative di promozione della cultura
della legalità e del rispetto delle regole, al fine di sviluppare
la responsabilità sociale nei ragazzi e rafforzare le relazioni
positive tra i giovani e gli adulti; l'altro destinato a tutte le
figure proposte all'educazione dei giovani, per affrontare con
l'apporto di figure esperte le tematiche collegate al rispetto
delle regole, dei tempi, degli spazi, delle persone, al fine di
definire al meglio i limiti e i conseguenti comportamenti nella
legalità.
Tutto il piano quindi interviene su quei fattori che lo studio
citato ha individuato come concause del fenomeno gang giovanili, ma
segnalo due attività generalizzate:
1) i questionari "I giovani nel post-Covid" rivolto ai giovani
di età 11-19 anni e "I giovanissimi nel post-Covid" rivolto alle
famiglie dei giovanissimi di età 3-10 anni, curati
dall'Osservatorio economico e sociale della Regione con la finalità
di comprendere vissuti, sensazioni, bisogni e necessità collegate a
questo periodo storico particolarmente complesso e riuscire così a
promuovere azioni a sostegno del benessere del singolo e della
comunità. L'indagine è chiusa e si sta procedendo all'elaborazione
dei dati raccolti;
2) rispetto alle azioni rivolte ai giovani, sono stati
progettati i forum tematici "Giovani e detenuti a confronto",
intesi come momenti di condivisione, di riflessione e di
discussione tra studenti delle scuole secondarie di secondo grado e
dei detenuti presso la Casa circondariale di Brissogne con
l'obiettivo di tradurre in conoscenze i principi che regolano la
convivenza tra gruppi umani.
Altre iniziative sono già in programma, per esempio i referenti
del tavolo tecnico permanente stanno pianificando con il firmatario
del protocollo d'intesa per la prevenzione e il contrasto delle
violenze nei confronti della persona e della comunità familiare,
promosso e curato dalla Procura della Repubblica di Aosta, due
giornate di riflessione dedicate ai giovani, ai giovanissimi e alle
loro famiglie.
Alla fine di novembre, giovedì 24 e venerdì 25, si terranno
iniziative di sensibilizzazione sulla tematica "I diritti della
persona" in tre realtà territorialmente rappresentative quali
Morgex, Aosta e Verrès, con l'obiettivo di sensibilizzare la
comunità in tema di uguaglianza, sicurezza, dignità, autostima,
diritto alle libertà fondamentali enunciate nella Costituzione
italiana e di valorizzare le azioni positive verso coloro che
subiscono abusi determinati da violenza di genere o da posizioni di
prevalenza.
Per concludere, pertanto, le articolazioni competenti
dell'Amministrazione regionale operano da tempo sui problemi
giovanili, sulla prevenzione e sul contrasto del disagio, a cui si
collegano comportamenti cosiddetti devianti o reati individuali o
di gruppo, attraverso azioni e iniziative sulla promozione della
cultura e della legalità, del rispetto degli altri e della
promozione delle potenzialità individuali.
Presidente -
Per la replica, la parola al collega
Manfrin.
Manfrin (LEGA VDA) -
Grazie per l'approfondito e ricco di
spunti excursus in cui si è prodotto, credo che alla base però
della tranquillità che lei ha inteso infondere dicendo che questi
dati che vengono riportati da questo studio "Transcrimine" sono
viziati probabilmente da una questione territoriale... mentre lei
parlava sono andato a verificare e devo ovviamente far notare che
non è così, nel senso che lei ci ha detto "Probabilmente siamo
assimilati alla Provincia di Torino e quindi probabilmente i dati
che vengono forniti ci accomunano". In realtà no, perché se lei va
a vedere tutte le pagine che sono relative e che suddividono il
nostro Paese nelle varie zone di influenza, sono suddivise in
Province, quindi significa che la Regione e la Provincia coincidono
e non veniamo accomunati alla Regione Piemonte, ma la Regione
Piemonte, a sua volta, è divisa tra le varie Province e quindi ha
differenti colori.
C'è da dire che la visione e la lettura di questi dati, anche
soltanto con la mappatura delle bande e delle gang presenti nel
Paese, rileva ogni volta che ci sono i dati, perché in alcuni casi
i dati non sono rilevati in alcune Province e in alcune Regioni, ma
negli schemi che individuano la Regione fra quelle rilevate
individuano, purtroppo, la presenza importante di gang.
Questo chiaramente non ci deve far pensare che la Valle d'Aosta
sia ostaggio delle gang giovanili, ma che la Valle d'Aosta è
purtroppo inserita e non è immune al fenomeno delle gang giovanili,
come forse si vorrebbe magari credere, così come non lo è - per
esempio - la Provincia autonoma di Bolzano nella quale - sto
guardando lo schema adesso, uno dei tanti - sono attive la banda di
Casanova e la "SIC 39057", che sono le bande individuate; a Trieste
la gang del Kalashnikov, ce ne sono una serie che sono
definite.
Il problema è che per esempio nella Provincia di Bolzano e di
Trieste con delle gang individuate vi è una presenza sporadica,
nella nostra regione invece viene indicata una presenza
significativa.
Questi sono dati del Ministero dell'Interno e del Ministero
della Giustizia, non credo che siano dati che siano stati
estrapolati per farci fare una brutta figura, sono purtroppo degli
elementi che vengono forniti e che prendono credo anche spunto
dalle denunce che vengono presentate, perché poi è evidente che un
dato certo sono quelle, probabilmente ci sono i dati ulteriori che
magari non si concretizzano in una denuncia ma che evidentemente
sono fenomeni che vengono monitorati sia da parte del Ministro
dell'Interno che da quello della Giustizia, magari anche quello dei
Minori con base Torino, e che quindi evidentemente poi finiscono in
questo rapporto.
Mi fa molto piacere che ci siano queste azioni che vengono
portate avanti in Valle d'Aosta, mi fa molto piacere che vi sia una
prima rete che prova a trattenere, a imbrigliare piuttosto che a
prevenire dei comportamenti devianti come quelli che abbiamo
descritto, il problema principale che individua è proprio che,
purtroppo, nonostante la presenza di questi progetti e di questi
tavoli che lei ci ha elencato, la presenza di queste gang giovanili
è evidente ed è netta.
Quindi il (incomp). repressivo, come giustamente lei ha detto, è
evidentemente l'ultima ratio, nel senso che quando il comportamento
criminoso si verifica, a quel punto interviene l'azione repressiva.
È altrettanto evidente che un'azione preventiva, che possa andare a
intercettare il disagio, è auspicabile perché s'interviene prima
che poi questi eventi si verifichino e quindi previene ed evita
anche tutte le azioni negative a cascata, però non possiamo
sottovalutare questo fenomeno, non possiamo far finta che non
esista e non possiamo esimerci dal cercare di combatterlo e cercare
di capirlo.
Quindi magari una richiesta dei dati che identificano la nostra
regione proprio fra quelle più a rischio rispetto a questo fenomeno
sarebbe opportuna, anche soltanto per fugare i dubbi che sono nati
con la discussione di quest'iniziativa e poi, partendo da quei
dati, magari un'azione che possa essere plasmata in maniera
incisiva per cercare di prevenire perché Aosta è una realtà
fortemente antropizzata come Aosta Plaine, magari è più
comprensibile, immaginiamo che chiaramente le zone più fortemente
antropizzate siano oggetto di una maggior attenzione, ma, se
vediamo che questo tipo di comportamenti si produce anche in Comuni
come quello per esempio di Verrès, è chiaro che una riflessione
s'impone assolutamente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK