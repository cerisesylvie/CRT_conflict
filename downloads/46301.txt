Consiglio Regionale della Valle d'Aosta - Oggetto del Consiglio n. 2759 del 27 settembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2759 del 27 settembre 2023 - Resoconto
OGGETTO N. 2759/XVI - Interrogazione: "Interventi per
contrastare il fenomeno dell'abbandono scolastico".
Bertin (Presidente) -
Punto n. 17. Risponde l'assessore
Jean-Pierre Guichardaz.
Guichardaz J. (FP-PD) -
La prima domanda: "Quali sono le
principali cause che determinano l'abbandono scolastico". Premesso
che l'abbandono scolastico s'inserisce nel fenomeno più ampio e
complesso della dispersione scolastica, le principali cause che
determinano questo fenomeno possono essere ricondotte alla presenza
di uno o più di questi fattori:
fattori di tipo soggettivo, come difficoltà cognitive, di
apprendimento, demotivazione, senso d'inadeguatezza, condizioni
socio-economiche anche legate al contesto familiare, titolo di
studio dei genitori, atteggiamento della famiglia nei confronti
dello studio e della partecipazione scolastica eccetera;
fattori interni al mondo scolastico che si riconducono a
situazioni sfavorevoli legate al contesto classe e alla scuola come
istituzione, ad esempio relazioni con i docenti, approccio
didattico utilizzato;
fattori legati al mercato del lavoro, ai cambiamenti delle
strutture sociali e culturali e all'andamento demografico.
La seconda domanda, "Con quali modalità sono stati individuati i
dati di cui al precedente quesito": nello specifico, per quanto
riguarda l'abbandono scolastico, si intende la percentuale di
popolazione di età compresa tra i 18 e i 24 anni che non ha un
titolo di studio superiore alla licenza di scuola secondaria di
primo grado, licenza media, e non frequenta né corsi scolastici né
attività formative, sono i cosiddetti "ELET".
Nonostante l'elevata percentuale di ELET nel nostro Paese,
l'evoluzione del fenomeno nel tempo conosce comunque un rilevante
recupero, basti pensare che nel 1992 esso era al 37,5% per
attestarsi al 12,7% nel 2021, come risulta dall'ultima rilevazione
Eurostat.
A livello regionale il tasso di abbandono scolastico, pari al
21,04 % nel 2012, si attesta nel 2021 al 14,1% e scende nel 2022 al
13,3%.
Resta marcato come a livello nazionale la differenza tra il dato
maschile e quello femminile: i maschi sono il 17,9% e le femmine
l'8,5%. Questa è la fonte ISTAT Noi Italia.
Tali dati dimostrano quindi - oltre al fatto che le ragazze
hanno una dispersione e un abbandono scolastico inferiore - che
anche la Valle d'Aosta ha conseguito dei risultati importanti nella
lotta alla dispersione scolastica, ma occorre ovviamente continuare
a investire nell'istruzione.
Il traguardo posto dal PNRR per il 2026 è la riduzione al 10,2%,
fermo restando l'obiettivo di riduzione della dispersione al 9% nel
2030 nell'ambito della costruzione dello spazio europeo
dell'istruzione.
Domanda n. 3, "Quali sono a tutt'oggi gli interventi posti in
atto dalla presente Giunta regionale per contrastare tale
fenomeno". A seguito del periodo pandemico, a partire dal 2022 la
questione della dispersione scolastica esplicita e implicita è
stata affrontata in modo trasversale da diversi dipartimenti
dell'Amministrazione regionale - quali il Dipartimento politiche
del lavoro e della formazione, il Dipartimento politiche sociali,
l'Università della Valle d'Aosta ed altri Enti e Associazioni del
territorio - al fine d'individuare, anche attraverso specifici
accordi e protocolli, linee comuni per realizzare in modo sinergico
iniziative di prevenzione e contrasto dell'abbandono
scolastico.
A tal proposito occorre ricordare la deliberazione della Giunta
regionale n. 1209 del 17 ottobre 2022 - quando era Assessore il
collega Caveri - che approva gli orientamenti per l'attuazione
degli interventi nelle istituzioni scolastiche per la prevenzione e
il contrasto alla dispersione scolastica per il triennio 2022-2025
e la costituzione di un gruppo regionale composto da referenti di
vari Dipartimenti, volto a coordinare le diverse azioni contenute
nel piano F62127 nel PNRR, settore "Istruzione", con particolare
attenzione all'investimento 1.4, cioè intervento straordinario
finalizzato alla riduzione dei divari territoriali del primo e
secondo ciclo della scuola secondaria e alla lotta alla dispersione
scolastica.
Il finanziamento è pari a 2.949.777,43 euro, praticamente 3
milioni di euro, proveniente dall'Unione Europea, Next Generation
EU, per il raggiungimento dei seguenti obiettivi, presenti anche in
altri documenti di programmazione strategica collegati all'Agenda
2030 per lo sviluppo sostenibile, quale il DEFR e il PAO.
1: Migliorare gli apprendimenti e i livelli di competenze
disciplinari e trasversali a partire dalla scuola del primo ciclo,
ponendo particolare attenzione agli studenti fragili;
2: promuovere il successo formativo di tutti gli alunni,
potenziando le attività di orientamento, in particolare nelle fasi
di transizione, secondo un approccio di tipo longitudinale
preventivo dell'abbandono scolastico che coinvolga le famiglie e il
territorio;
3: creare spazi fisici e digitali di apprendimento innovativi
per favorire l'apprendimento attivo e collaborativo e per
accrescere la motivazione e lo star bene a scuola;
4: migliorare le competenze di progettazione e riflessione di
docenti ed educatori attraverso momenti di formazione su temi
specifici, quali l'inclusione, il digitale, la valutazione.
Al fine di raggiungere gli obiettivi anzidetti, attraverso il
supporto del Dipartimento Sovrintendenza degli studi, sono stati
messi in campo i seguenti interventi:
potenziamento delle attività di formazione rivolta al personale
docente ed educativo per fornire strategie idonee a motivare gli
studenti a promuovere sia gli apprendimenti disciplinari, sia le
competenze relazionali con le modalità di organizzazione e gestione
della classe ritenuta adatte al contesto;
valorizzare delle azioni del Centro regionale di istruzione
adulti, CRIA. I corsi per l'istruzione degli adulti costituiscono
un importante strumento di lotta alla dispersione, ponendosi come
un'offerta che va a recuperare e compensare precedenti esperienze
scolastiche negative.
Non è un caso che oggi circa il 60% degli iscritti sia al di
sotto dei 25 anni di età.
L'ampliamento e la flessibilità dell'offerta formativa del CRIA
permettono inoltre "Interventi di manutenzione" delle competenze di
base, il Literacy, Numeracy e Orality, che facilitano il
reinserimento proficuo in percorsi di istruzione e formazione di
giovani adulti in precedenza usciti dal sistema scolastico
Altra misura di diffusione di buone prassi e strumenti
utilizzati nell'ambito del progetto primo che è "Persévérance,
réussite, inclusion, motivation" che ha visto il coinvolgimento
delle scuole secondarie della Regione Valle d'Aosta e della regione
Provenza-Alpi-Costa Azzurra, "PACA", per mettere in campo, grazie a
una partnership transfrontaliera una serie di azioni di contrasto
alle diverse forme del disagio scolastico che spesso anticipano
l'abbandono vero e proprio.
Tale progetto si è concluso a settembre 2022 e ha portato la
realizzazione, nel periodo maggio-settembre 2022, di un sito
dedicato, "La scuola e il successo formativo" che è ora fruibile da
tutte le scuole e dalle famiglie.
I partner hanno lavorato in gruppi tematici, per condividere le
buone pratiche già in uso e per diffondere nuovi strumenti
innovativi utili a raggiungere gli obiettivi del progetto.
Gli interventi sono stati pensati in una prospettiva
d'integrazione con il territorio, inteso come spazio nel quale si
creano alleanze educative tra scuola e famiglia, scuola e impresa e
scuola e associazionismo.
Sono state proposte attività di orientamento anche attraverso
l'attivazione di laboratori di arti performative, quindi teatro,
musica, fotografia, per la rimotivazione degli studenti a rischio
di abbandono, di accompagnamento individuale mirato al successo
scolastico formativo, il tutoraggio, e di avvicinamento al mondo
produttivo attraverso esperienze di stage e di alternanza
scuola-lavoro.
Inoltre, come previsto dal DM 328 del 22 dicembre scorso,
concernente l'adozione delle linee guida per l'orientamento, sono
state istituite le figure del tutor e del docente orientatore
(anche in Valle d'Aosta) che accompagneranno gli studenti delle
scuole secondarie nella costruzione del loro futuro nell'ambito
degli studi e in campo professionale. Un percorso personalizzato e
inclusivo volto a favorire una nuova alleanza tra scuola e
famiglia.
Presidente -
Per la replica, consigliere Distort.
Distort (LEGA VDA) -
Io le confesso che non intendo
rispondere basandomi su una normale o per lo meno scontata dinamica
di opposizione, quindi cercando di mettere in risalto le
manchevolezze di questa risposta. Glielo dico con tutta franchezza,
lo dico a lei e anche a chi le ha preparato la risposta, ammesso
che non sia poi assolutamente frutto della sua visione; in ogni
caso rivolgo dai banchi dell'opposizione quest'osservazione: si
sarà reso conto, o si renderà conto, nel momento in cui rilegge e
dà di nuovo un'occhiata alla risposta, che c'è stato molto peso
alla risposta della terza domanda che è la fase progettuale, che
cosa si sta facendo, però le dico che ogni buon progetto nasce da
una buona analisi. Questo vale in tutti i campi.
La prima domanda, che ha avuto una risposta molto frettolosa,
era fondamentale: quali sono le principali cause che determinano
l'abbandono scolastico?
Perché, tra l'altro, era indicato anche nelle premesse,
"Considerato che la progettualità per la soluzione di qualunque
problematica presuppone un attento lavoro preliminare di analisi di
tutti i dati", quindi nell'ambito del tema della dispersione
scolastica è necessario avere il quadro completo delle informazioni
che determinano le cause dell'abbandono e la loro incidenza
ponderale".
Probabilmente anche il tempo è tiranno, penso e riconosco che
sono pochi dieci minuti per rispondere su tutta una strategia
relativa all'attività completa del suo Assessorato. Quindi le do il
beneficio della ridotta disponibilità di tempo, però anticipo che
tornerò sull'argomento con ulteriori e con future iniziative,
perché per conto mio è necessario creare un approfondimento. Non
voglio dispensare lezioni a nessuno, ma mi sembra corretto
precisare che sia necessario un maggiore approfondimento sulle
cause, perché è soltanto da un'analisi - ripeto quanto detto in
inizio - da una buona analisi può nascere un progetto corretto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK