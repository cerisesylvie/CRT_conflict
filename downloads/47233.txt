Consiglio Regionale della Valle d'Aosta - Oggetto del Consiglio n. 3527 del 17 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3527 del 17 aprile 2024 - Resoconto
OGGETTO N. 3527/XVI - Interrogazione: "Sovrapposizione di
ruoli di Presidente della società SIV e di Direttore dei lavori
della nuova Università valdostana".
Bertin (Presidente) -
Punto n. 10 all'ordine del giorno.
Risponde il Presidente della Regione, ne ha facoltà.
Testolin (UV) -
Do conto di quanto ci è stato comunicato
dal responsabile del procedimento della società in merito alle
domande di quest'interpellanza. Intanto rilevare un rapporto di
controllore e controllato, anche volendo prescindere totalmente
dalle cause tecniche delle infiltrazioni segnalate, non ha alcuna
rilevanza tecnica amministrativa e contrattuale, perché la gestione
del rapporto contrattuale riguarda i lavori del primo lotto del
polo universitario, l'atto SIV S.r.l. spetta in via esclusiva al
RUP e a soggetti quali l'impresa appaltatrice e all'ufficio di
direzione dei lavori in qualità di supporto tecnico, ove
necessario.
Le infiltrazioni registrate e segnalate con l'eccezione di un
solo caso specifico essenzialmente non si erano mai verificate in
precedenza o erano circostanze non dipendenti assolutamente da
difetti di esecuzione da parte dell'appaltatore, perché insiti
nelle caratteristiche stesse del progetto contrattualizzato e
realizzato, come espressamente affermato per i casi specifici anche
dalla relazione certificata di collaudo in data 28 febbraio
2024.
In ulteriore circostanza non secondaria, si evidenzia che
l'appaltatore è obbligato a intervenire per la soluzione di
eventuali difetti emergenti e non imputabili a cattiva esecuzione
delle opere, non solo ora ma anche per il decennio successivo:
assicurazione decennale postuma di garanzia alle opere
eseguite.
Infine, circostanza non di poco conto, si evidenzia che
l'immobile di cui trattasi è stato consegnato all'Università della
Valle d'Aosta il giorno 15 del mese di dicembre del 2023,
circostanza che vede di fatto ora, nell'istituzione menzionata, il
soggetto gestore responsabile dell'immobile con tutti gli effetti
inerenti e conseguenti.
Quanto sopra menzionato, con funzione d'informazione e premessa
sostanziale. Si rileva che per quanto riguarda il punto 1
dell'interrogazione - com'è stato affrontato nell'ambito dei
problemi d'infiltrazioni di acqua nella nuova Università - è ancora
chiuso il problema della sovrapposizione di ruoli del Presidente
SIV e di direttore dei lavori della nuova Università della Valle
d'Aosta, la supposta sovrapposizione di ruoli segnalata è del tutto
inesistente, non solo nel caso specifico delle infiltrazioni
d'acqua segnalate, ma anche in generale rispetto all'eventuale
presentarsi di circostanze analoghe per origine, tipologia, effetti
e altro.
Per quanto riguarda il secondo punto, "Se il Presidente SIV ha
avviato una procedura di controllo nei confronti del direttore dei
lavori", cioè verso sé medesimo. Come già chiarito, al Presidente -
e più in generale all'organo amministrativo di SIV S.r.l. - non
spetta alcun potere di disporre procedure di controllo che sono
spettate e spettano a una serie di altri soggetti individuati per
legge (collaudatori, tecnici impianti, strutture, commissione di
collaudo tecnico e amministrativo, certificatore energetico,
collaudatore del rumore, prove in situ fondate da organismi esterni
certificati dal RUP stesso) che procedano poi con le clausole
contrattuali esistenti, che il soggetto gestore dell'immobile -
l'UNI VDA e/o il proprietario delle parti restanti, ovvero la
Regione - potrà far valere in tutte le forme e sedi ritenute più
opportune.
Presidente -
Per la replica, consigliera Minelli ne ha
facoltà.
Minelli (PCP) -
Quando abbiamo letto sugli organi di
stampa che a inizio marzo erano state riscontrate delle
infiltrazioni d'acqua nella nuova sede dell'Università della Valle
d'Aosta, noi ci siamo chiesti immediatamente: "E adesso?", anche
perché si tratta di uno scenario che avevamo paventato nei mesi
scorsi presentando varie iniziative in Consiglio ed evidenziando
che lì c'era stato un pasticcio.
Le problematiche che poi aveva evidenziato in aula l'assessore
Guichardaz, in risposta a un'iniziativa consiliare, si riferivano
ai lavori eseguiti nel periodo in cui il direttore dei lavori era
l'attuale Presidente di SIV, che ha ricoperto quel ruolo dal 23
settembre del 2014 al 23 settembre del 2023, sono nove anni, ed è
un ruolo che è stato mantenuto - come sappiamo - ben oltre la
nomina a Presidente di SIV, per cui avevamo ravvisato dei
problemi.
Lei dice: "Non c'è sovrapposizione di ruoli"; la sovrapposizione
di ruoli che c'è tra l'attuale Presidente di SIV, che in sostanza è
il responsabile... non sarà come lei mi ha appena detto il
controllore di tutta una serie di atti, perché ci sono dei
responsabili tecnici, però è la persona che, guarda caso, è anche
stata il direttore dei lavori fino a ben oltre la sua nomina; poi
adesso c'è un elemento nuovo che non avevamo: il 28 di febbraio è
stato approvato il certificato di ultimazione dei lavori.
La responsabilità comunque, a mio avviso, di un pregresso, di
ciò che è stato fatto e di ciò che è stato certificato con tanto di
firme, credo che qualche problema lo ponga.
Arrivo all'Università: lei diceva che è stata consegnata il 15
dicembre all'ente, all'Università, quindi adesso saranno loro che
dovranno occuparsi di tutte le magagne che potrebbero
potenzialmente uscire.
Certamente quest'anomalia, che abbiamo riscontrato già più
volte, rimane e appare anche più evidente nel momento in cui poi vi
sono dei problemi; non solo, il responsabile, il RUP, il
controllore responsabile, probabilmente dovrebbe anche trovarsi a
dover fare delle azioni in qualche maniera nei confronti di chi
occupava quel ruolo, quindi oggi del suo Presidente, il quale è il
suo datore di lavoro con tutte le funzioni che ne derivano.
Credo che appaia a tutti abbastanza plausibile che ci sia una
difficoltà a svolgere serenamente le proprie mansioni stabilite per
legge: stiamo parlando di un dipendente che, in qualche modo, deve
intervenire su un suo superiore.
Lei ci dice che non ci sono problemi, ci ha fatto questa
premessa per cui è stato chiarito il rapporto tra controllore e
controllato; lei dice che non ha alcuna rilevanza perché si tratta
dei lavori del primo lotto, poi con la consegna dell'opera
all'Università, adesso se la vedrà l'Università. Bella gatta da
pelare.
Siamo assolutamente perplessi ancora una volta di fronte a
queste risposte - capisco, non sono le sue, quindi sono di chi le
avrà scritte, immagino la Presidenza di SIV- che non ci avevano
convinto nemmeno lo scorso autunno.
Credo che lo capisca anche un bambino: chi è in quella posizione
e ha una responsabilità in virtù del fatto che fino a poco tempo fa
è stato colui che doveva dirigere i lavori... è una cosa che non ha
molto senso, e questo problema rimane.
Sull'intera vicenda c'è stata sicuramente, lì sì, una gestione
che fa acqua da tutte le parti, tanto per restare in tema
d'infiltrazioni e di perdite, e credo che i problemi probabilmente
non saranno neanche finiti, anche perché, ricordo, è stato detto
che quelle infiltrazioni non erano dovute a cause
meteorologiche.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK