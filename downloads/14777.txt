Consiglio Regionale della Valle d'Aosta - Oggetto del Consiglio n. 1213 del 8 marzo 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSULTE COMMISSIONI E ORGANI COLLEGIALI
Precedente
Successivo
Resoconto integrale del dibattito dell'aula
Oggetto del Consiglio n. 1213 del 8 marzo 1995 - Resoconto
SEDUTA POMERIDIANA DELL'8 MARZO 1995
OGGETTO N. 1213/X Consulta regionale per la condizione femminile
- Approvazione del programma di attività per l'anno 1995.
Deliberazione Il Consiglio
Premesso che la Consulta regionale femminile ha presentato il
programma di attività per l'anno 1995 e ne chiede l'approvazione da
parte del Consiglio regionale, ai sensi dell'articolo 8 della legge
regionale 23 giugno 1983, n. 65.
Vista inoltre, una relazione sulle attività svolte nell'anno
1994.
Visto il parere favorevole rilasciato dal Dirigente del Servizio
affari generali della Presidenza del Consiglio, ai sensi del
combinato disposto dell'articolo 72 della legge regionale n. 3/1956
e successive modificazioni, e dell'articolo 21 della legge
regionale n. 18/1980 e successive modificazioni, in ordine alla
legittimità della presente deliberazione;
Delibera
1) di approvare l'allegato programma di attività predisposto
dalla Consulta regionale per la condizione femminile per l'anno
1995 che prevede una spesa complessiva di lire 120.000.000
(centoventimilioni);
2) di stabilire che all'impegno e alla liquidazione della spesa
di lire 120.000.000 (centoventimilioni), il cui stanziamento è
previsto sul capitolo 185 "Finanziamento del programma annuale di
attività della Consulta regionale per la condizione femminile" del
bilancio di previsione del Consiglio regionale per l'anno 1995 che
presenta la necessaria disponibilità, si provveda con successivi
provvedimenti dell'Ufficio di Presidenza del Consiglio;
3) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'articolo 8 del
decreto legislativo 22 aprile 1994, n. 320 e di darne
esecuzione.
Programma attività 1995
I suggerimenti delle rappresentanti dei vari gruppi presenti in
Consulta per l'anno 1995 vertono in particolare su alcuni grandi
temi: lavoro, partecipazione attiva delle donne alla vita politica,
rapporti interpersonali all'interno della famiglia, salute e
cultura.
Per quanto riguarda il LAVORO si prevede di continuare le
attività già abbozzate nel corso del '94 relativamente ad un
convegno sulle pari opportunità e di lavorare per l'apertura di un
centro donna.
Centro donna che sia punto di riferimento per quanto riguarda
l'informazione sulle leggi che interessano le donne nel campo
lavorativo, sanitario, assistenziale e che faccia da tramite con i
vari servizi o istituzioni che si occupano di lavoro, formazione
ecc...
Promuoveremo momenti di informazione sul problema, sempre più
attuale, dei tempi e orari di lavoro e di vita, con particolare
riferimento al nuovo contratto dei dipendenti pubblici e quindi al
conseguente modificarsi degli orari dei servizi.
Riteniamo utile anche promuovere una maggiore informazione sulle
leggi per le pari opportunità e sugli interventi di sostegno al
lavoro e all'imprenditoria femminile, previsti sia a livello
regionale che nazionale ed europeo.
Per avvicinare le donne alla POLITICA, sia attiva che passiva,
abbiamo programmato una serie di incontri di
informazione/formazione per la primavera. Durante questi incontri
verranno illustrate le diverse competenze amministrative e le nuove
leggi che regolano gli enti locali, il tutto partendo da un
discorso più ampio sulla cittadinanza e lo stato.
Per i rapporti interpersonali all'interno della FAMIGLIA in
particolare, gli interventi che porteremo avanti saranno su tre
diversi filoni.
Donne in stato di temporaneo disagio, maltrattamenti familiari
in genere: si prevede l'apertura a tempi brevi del telefono di
prima accoglienza che cercherà, collegato con i servizi e le
diverse risorse esistenti sul territorio, di portare alla luce il
problema, e di aiutare le donne non solo lavorando con loro ma
anche attraverso azioni culturali che cambino la situazione di
indifferenza esistente verso tale problema.
Se ci sarà possibile, oltre a proseguire l'attività all'interno
della Consulta di consulenza legale gratuita, favoriremo l'apertura
di tale servizio nei consultori della Valle.
Minori: proseguendo l'attività in collaborazione con
l'Associazione Nazionale Famiglie Adottive e Affidatarie si pensa
di proporre alcuni interventi che favoriscano l'inserimento dei
bambini adottati nella scuola; tali attività potranno andare dalla
maggiore informazione e preparazione degli insegnanti in servizio,
all'informazione per i futuri maestri, alla ricerca di un
collegamento migliore tra scuola e famiglia, maggiormente
necessario nel caso di bambini problematici.
Sempre per quanto riguarda la scuola ed i minori proporremo
iniziative tendenti ad aumentare e favorire la promozione di una
cultura della tolleranza delle diverse religioni, etnie e culture
presenti anche in Valle.
Proseguiremo l'attività sperimentale di educazione sessuale
scolastica, progetto che è stato ben accolto e che speriamo possa
essere utile a tutta la scuola valdostana nel suo insieme.
Gli interventi di educazione ed informazione degli adulti
relativamente alle problematiche del rapporto genitori/figli o
all'interno della coppia verranno proseguiti nel corso del 1995,
cercando di favorire il diffondersi sul territorio di tali
iniziative.
Per quanto riguarda la SALUTE vedremo di puntare la nostra
attenzione in particolare sul problema della prevenzione dei tumori
femminili.
Iniziative diverse sono state programmate relativamente alla
menopausa, momento delicato della vita di ogni donna che deve
essere vissuta con consapevolezza e con le necessarie
informazioni.
Il problema dell'AIDS, che tocca sempre più da vicino anche le
donne, verrà da noi affrontato in collaborazione con gli enti ed i
servizi che già si occupano del tema, cercando di dare una visione
femminile del problema.
In particolare, la salute e comunque in generale l'assistenza
agli anziani verrà da noi presa in considerazione con proposte
puntuali, sempre che il piano regionale sociosanitario veda la
luce, mentre iniziative di maggiore informazione alla popolazione
potranno essere gestite direttamente da noi, in collaborazione
anche con gli enti locali.
Un tema sul quale vorremmo riuscire ad intervenire, se non altro
con momenti di informazione ma anche con proposte precise è quello
della prevenzione delle malattie ereditarie c genetiche.
Diverse attività CULTURALI sono previste:
- una serie di incontri con scrittrici che si svolgeranno ad
Aosta, la presentazione di libri i cui contenuti riguardino
tematiche femminili o socio-familiari, se possibile anche sul
territorio della regione;
- in occasione dell'8 marzo sono stati previsti alcuni
spettacoli teatrali, con donne protagoniste, sempre su tematiche
come la tolleranza, il rispetto e la conoscenza delle diverse
culture, ma anche la guerra e il tragico ricordo dell'Olocausto,
tutto questo sempre in collaborazione con la Presidenza del
Consiglio;
- in collaborazione con il Comitato per il 50° anniversario
della Liberazione abbiamo programmato una serie di iniziative
concernenti la presenza e l'attività delle donne valdostane nella
Resistenza e nel periodo della guerra in Valle, il tutto con
l'aiuto dell'Istituto storico e dell'ANPI della Valle d'Aosta;
- proseguiremo la pubblicazione del nostro mensile Informadonna
che sta diventando sempre più un tramite tra la Consulta e le donne
sul territorio della regione.
Proseguirà l'attività presso il reparto femminile nel carcere di
Brissogne, con interventi culturali e ricreativi per le detenute,
ma anche sollecitando una presa in carico delle responsabilità e
compiti degli Enti preposti.
Abbiamo inoltre intenzione di proporre delle modifiche alla
nostra legge istitutiva che ci permetteranno di operare con più
indipendenza, tenendo conto che alcune limitazioni di personale e
locali ci stanno penalizzando fortemente, soprattutto nel non poter
a volte seguire con più incisività e costanza alcuni problemi,
occupate come siamo a lavorare materialmente per fare andare avanti
ogni nostra iniziativa.
Bilancio di previsione 1995
(...omissis...)
Presidente É aperta la discussione generale. Qualcuno intende
prendere la parola?
Se nessuno chiede la parola, pongo in votazione la delibera in
oggetto.
Presenti: 25
Votanti: 24
Favorevoli: 23
Contrari: 1
Astenuti: 1 (Marguerettaz)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK