Consiglio Regionale della Valle d'Aosta - Oggetto del Consiglio n. 2853 del 10 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2853 del 10 luglio 2007 - Resoconto
OGGETTO N. 2853/XII - Istituzione di una autorità di
vigilanza sulla gestione finanziaria della Regione.
(Interrogazione)
Interrogazione
Preso atto che con la legge regionale n. 10/2005
("Disposizione in materia di controllo sulla gestione finanziaria
ed istituzione della relativa Autorità di vigilanza") si dettano
norme finalizzate ad "assicurare il controllo sulla corretta
gestione delle risorse collettive da parte della Regione, degli
enti locali, dei loro enti ed aziende strumentali" e si prevede
come strumento per realizzare tali finalità l'istituzione di una
"Autorità di vigilanza sulla gestione finanziaria";
Condividendo l'importanza di operare nell'ottica di
verificare la correttezza dell'uso delle risorse pubbliche e
considerando che l'operato dell'Autorità di vigilanza sarebbe
estremamente utile al riguardo;
Ritenuto opportuno avere informazioni circa l'applicazione
della legge;
la sottoscritta Consigliera regionale
Interroga
il Presidente della Regione per sapere:
1) a che punto è l'applicazione della legge regionale n.
10/2005;
2) se si sono riscontrate difficoltà, e quali,
nell'applicazione della legge e come si è cercato di
rispondere;
3) quando l'Autorità di vigilanza potrà iniziare il suo
lavoro.
F.to: Squarzino Secondina
Presidente
- La parola al Presidente della Regione,
Caveri.
Caveri (UV)
- L'Autorità di vigilanza per il controllo
sulla gestione finanziaria è stata istituita, come noto, dalla
legge regionale 19 maggio 2005, n. 10. Si tratta di un organo
deputato al controllo sulla corretta gestione delle risorse
collettive da parte della Regione, degli enti locali, dei loro enti
ed aziende strumentali. L'Autorità è incardinata presso il
Consiglio regionale; i suoi componenti sono pure nominati dal
Consiglio regionale, in piena autonomia ed indipendenza.
Le vicende della legge regionale sono note: la legge era stata
impugnata dal Governo innanzi alla Corte costituzionale sul
presupposto che l'Autorità di vigilanza, per via delle attribuzioni
affidatele, si sovrapponeva alle funzioni e ai compiti di controllo
propri della Corte dei Conti, quale organo terzo dello
Stato-comunità, "garante imparziale dell'equilibrio economico
finanziario del complessivo ed unitario settore pubblico". Il
ricorso statale è stato deciso nel giugno 2007, la Corte ha
rigettato l'impugnativa governativa, affermando che il piano sul
quale si colloca l'attività dell'Autorità di vigilanza è altro
rispetto a quello riguardante le Sezioni regionali della Corte dei
Conti, le cui funzioni ed il cui ruolo rimangono inalterati. In
altre parole, l'Autorità, in quanto espressione dell'ordinamento
regionale, agisce nell'interesse esclusivo della Regione alla
corretta gestione delle risorse finanziarie destinate ai bisogni
della collettività, svolgendo un'attività di controllo interno ai
fini della collaborazione con il Consiglio regionale, senza con ciò
sovrapporsi ai controlli sulla gestione affidati alle Sezioni
regionali della Corte dei Conti, a garanzia del rispetto
dell'equilibrio unitario della finanza pubblica complessiva, e alla
cui istituzione, nell'ambito del quadro ordinamentale valdostano,
deve provvedersi, ha ricordato la Corte, secondo la procedura di
cui all'articolo 48bis dello Statuto, e quindi mediante apposite
norme di attuazione, volte a prevederne le modalità di
funzionamento, con riguardo al controllo sulla gestione delle
Amministrazioni regionale e locali.
È lapalissiano confermare che l'istituzione dell'Autorità di
vigilanza e la conseguente nomina dei membri dell'Autorità è di
esclusiva competenza del Consiglio regionale.
Presidente
- La parola alla Consigliera Squarzino
Secondina.
Squarzino (Arc-VA)
- Certo, ringrazio il Presidente per
la cronistoria di questa legge, perché è importante che il
Consiglio nel suo complesso si ricordi delle leggi che ha votato,
considerandole molto importanti e che forse è il momento di
attuarle.
Ricordo che quando nel 2005 veniva approvato questo disegno di
legge, che fra l'altro noi non abbiamo votato, veniva detto che:
"La création d'une autorité autonome de surveillance et de
contrôle fait partie des objectifs du programme de la majorité
actuelle. Ce nouvel organe unique en son genre apporte un nouveau
soutien aux fonctions politiques et administratives exercées par la
Région et par tous les autres organismes publics de la Vallée
d'Aoste. Ce projet de loi a pour objectif de sauvegarder l'intérêt
public, permettant d'assurer un contrôle complet et d'accroître
ainsi la transparence de l'action administrative dans le respect de
la légalité".
Qui c'è un punto importante del programma di
maggioranza che riguarda la necessità di dotare la Regione di un
organismo che consenta - come ricordava il Presidente - di
assicurare un controllo sulla corretta gestione delle risorse
collettive da parte della Regione, degli enti locali e dei loro
enti e aziende strumentali. Se questo strumento che la Regione si è
data rimane non attuato, allora veramente la Regione, in modo
colpevole, omette di attivare uno strumento che consentirebbe il
controllo di gestione dell'azione amministrativa non solo del
Consiglio regionale e della Regione, ma anche di tutti gli enti
locali. Allora qui la Regione è veramente inadempiente, la
maggioranza rispetto a un punto del proprio programma
elettorale...
(interruzione del Presidente della Regione, fuori
microfono)
...
"la création d'une autorité autonome de surveillance et
de contrôle fait partie des objectifs du programme de la majorité
actuelle"...
Allora, se la maggioranza attuale non si preoccupa che questo
organismo - che ritiene importante e punto fondamentale del proprio
programma di maggioranza - sia attuato, sia istituito e cominci a
funzionare, vuol dire che la maggioranza ha rinunciato a un punto
che riteniamo importante: quello di creare strumenti per il
controllo dell'efficacia dell'azione amministrativa sia del
Consiglio della Regione, sia degli altri enti locali.
Fra l'altro diceva l'allora relatore al disegno di legge,
collega Cesal:
"Il s'agit d'un organe qui exercera un contrôle
global de nature éminemment économique et financière, dans le but
non pas d'appliquer des sanctions, mais de collaborer avec les
sujets contrôlés. Ledit organe rédigera des rapports en fonction
des assemblées des collectivités soumises à son contrôle, afin de
stimuler le débat politique et de proposer les stratégies les plus
appropriées pour améliorer l'activité de l'administration
publique".
Se questo è uno strumento importante, va
attivato!
In questo senso la nostra iniziativa era rivolta al Presidente
della Regione: in quanto garante di un programma di maggioranza, di
cui questo disegno di legge è un punto di attuazione, e in quanto
organo politico per eccellenza, che ha inserito questo punto
all'interno della sua azione amministrativa. Poi ci sarebbe da
chiedere a che punto è invece la seconda parte dell'attività che
dovrebbe esercitare il Governo regionale rispetto all'attivazione
in Val d'Aosta di una sezione regionale della Corte dei Conti ma di
questo parleremo un'altra volta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK