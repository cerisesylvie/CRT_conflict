Consiglio Regionale della Valle d'Aosta - Oggetto del Consiglio n. 783 del 4 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 783 del 4 luglio 2019 - Resoconto
OGGETTO N. 783/XV - Interpellanza: "Eventuale revisione
dell'autorizzazione allo smaltimento nella discarica di Pompiod, in
comune di Aymavilles, di rifiuti speciali inerti".
Distort (Presidente) -
Punto successivo all'ordine del
giorno, il punto n. 56. Per l'esposizione, la parola alla collega
Minelli.
Minelli (RC-AC) -
Nel 2016, con delibera di Giunta
regionale n. 909, è stato autorizzato nella già esistente discarica
di Pompiod, in comune di Aymavilles, lo smaltimento di rifiuti
speciali inerti. In particolare, il punto 3C della delibera fa
riferimento all'obbligo del rispetto della seguente prescrizione,
cito: "
nella discarica potranno essere smaltiti, senza
caratterizzazione preventiva, tutte le tipologie indicate
all'articolo 5, tabella 1, del decreto ministeriale 27 settembre
2010, nonché alcune tipologie di rifiuti non pericolosi, da
ammettere allo smaltimento previa caratterizzazione, nel rispetto
del citato articolo 5, tabella 2, del decreto ministeriale 3 agosto
2005
". C'è l'elenco. Il decreto legislativo n. 36 del 2003,
denominato "Attuazione della direttiva 99/31 della Comunità
europea", all'articolo 7: "Rifiuti ammessi in discarica", prevede
che "
nelle discariche per rifiuti inerti possono essere ammessi
esclusivamente i rifiuti inerti che soddisfano i criteri della
normativa vigente
". Lo stesso decreto legislativo, all'articolo
4.E, definisce i rifiuti inerti, ovvero "
rifiuti solidi che non
subiscono trasformazione fisica, chimica o biologica significativa,
rifiuti inerti che non si dissolvono, non bruciano, né sono
soggetti ad altre reazioni fisiche e chimiche, non sono
biodegradabili e, in caso di contatto con altre materie, non
comportano effetti nocivi tali da provocare inquinamento ambientale
o danno alla salute umana. La tendenza a dar luogo a percolati e la
percentuale inquinante globale dei rifiuti, nonché l'ecotossicità
dei percolati devono essere trascurabili e, in particolare, non
danneggiare la qualità delle acque superficiali e
sotterranee
".
La definizione "rifiuti speciali inerti" non è reperibile in
tutta la normativa vigente e risulta quindi, a nostro avviso,
essere un'anomalia valdostana, introdotta con la delibera di Giunta
regionale n. 1853 del 2005, che è successiva al decreto legislativo
n. 36 del 2003. Anche il decreto ministeriale del 27 settembre
2010, modificato dall'altro decreto del 24 giugno 2015,
all'articolo 5 "Impianti di discarica per rifiuti inerti", prevede
la possibilità di smaltire nelle discariche per rifiuti inerti
esclusivamente dei rifiuti inerti, definiti dall'articolo 2, comma
1, lettera e), del decreto che ho citato precedentemente. Ci sono
poi stati dei provvedimenti dirigenziali con cui si è modificata
l'autorizzazione all'impresa che gestisce la discarica per rifiuti
speciali inerti, aggiornando l'elenco dei rifiuti autorizzati, con
l'inserimento di ulteriori tipologie: ceneri leggere di torba e
legno non trattato, rifiuti da dissabbiamento, fanghi prodotti da
altri trattamenti di acque reflue e minerali.
Il provvedimento dirigenziale n. 3242 ha concesso anche la
deroga ai valori limite di concentrazione sull'eluato ai valori
limite di accettabilità per i composti organici in discarica per i
rifiuti inerti, deroga che a noi pare discutibile, soprattutto per
una discarica che è situata in prossimità di nuclei abitati. Ci
sono arrivate molteplici segnalazioni da parte di cittadini
residenti nel comune di Aymavilles, da associazioni ambientaliste
che operano sul territorio, relativamente alla presenza di un
notevole, importante traffico di camion provenienti anche da fuori
valle - in alcuni periodi sono stati contati più di 50 passaggi al
giorno - e alla comprensibile necessità di chiarimenti e
rassicurazioni sulle tipologie di rifiuti trasportati e sulla loro
provenienza; rifiuti che poi sono sversati nella discarica di
Pompiod. Ho fatto un sopralluogo: la strada di accesso alla
discarica e ai nuclei abitati circostanti risulta oggi
particolarmente dissestata, chiaramente dal passaggio di mezzi con
carichi notevoli. Dopo la presentazione di questa nostra
interpellanza, so che è anche stata consegnata una petizione con le
firme di oltre 1100 cittadini, consegnata, appunto, il 5 giugno. Il
territorio circostante alla discarica di Pompiod ospita numerose
attività agricole e pastorali e, in particolare, a fianco della
discarica, è presente un magazzino di stoccaggio della fontina,
degli allevamenti di bovini, ettari di vigneti, colture foraggere,
agriturismi, impianti di irrigazione e abitazioni, per i quali è
forte la preoccupazione di eventuali contaminazioni delle falde da
componenti potenzialmente inquinanti di questi rifiuti scaricati.
Su questo tema, peraltro, avevamo già fatto un'interrogazione
all'allora Assessore Gerandin l'11 luglio del 2018 e le risposte
erano state abbastanza vaghe. Sottolineo che in passato anche
l'ARPA, in un parere rilasciato in Conferenza dei servizi, sin dal
2010 esprimeva valutazione negativa rispetto all'autorizzazione e
al conferimento di diverse tipologie di rifiuto, che poi
successivamente sono state autorizzate.
Ricordo infine che il sito che ospita l'attuale discarica di
Pompiod era già stato adibito in passato a zona di deposito di
rifiuti e che la storia di questa discarica è quanto meno
travagliata, perché ha richiesto anche l'intervento della
Magistratura. È comprensibile che tutto questo generi nella
popolazione degli interrogativi pressanti, delle preoccupazioni, a
parere mio più che legittime, circa la natura dei rifiuti realmente
smaltiti e l'idoneità al loro conferimento in discarica. Per questi
motivi l'interpellanza che proponiamo è volta a conoscere quali
siano le motivazioni per cui si è ritenuto opportuno autorizzare
una discarica per rifiuti speciali inerti a Pompiod, una
classificazione che non è prevista dalla normativa vigente, con
conseguente smaltimento di rifiuti non pericolosi, che normalmente
è vietata in questo tipo di discarica secondo quanto disposto
dall'articolo 7 del decreto legislativo n. 36 del 2003 e
dall'articolo 5 del decreto ministeriale 27 settembre 2010, poi
modificato nel giugno 2015. Secondariamente ciò che vorremmo sapere
è la provenienza di questi rifiuti smaltiti in discarica e, più
precisamente, i dati relativi alle tipologie e ai quantitativi dei
rifiuti che provengono dal nostro territorio, ma anche da fuori
valle. Inoltre: se, quando, da chi e con quali modalità sono state
fatte delle analisi specifiche e accurate dei rifiuti smaltiti; se
sono previste da adesso in poi delle ulteriori azioni puntuali in
tal senso e anche che cosa si pensa di fare per la prevenzione del
rischio idrogeologico durante l'esercizio e al momento di chiusura
della discarica. Infine, se è intenzione di quest'Amministrazione
stabilire in autotutela anche di rivedere i termini di questa
autorizzazione che, com'è stato evidenziato, riporta parecchie
criticità.
Presidente -
Per la risposta, la parola all'Assessore
Chatrian.
Chatrian (AV) -
Cercherò di rispondere in maniera
puntuale a questa interpellanza della collega Minelli visto e
considerato che abbiamo ricevuto qualche settimana fa una lettera
firmata da un centinaio di persone, come annunciava poc'anzi la
collega, proprio sulla discarica di Pompiod. L'interpellanza si
riferisce a una discarica per rifiuti speciali inerti, quindi mi
sembra necessario specificare che i rifiuti inerti rientrano nella
definizione, come diceva anche la collega, di rifiuti speciali; in
particolare sono definiti inerti i rifiuti solidi che non subiscono
alcuna trasformazione fisica, chimica o biologica significativa,
per fare qualche esempio, rientrano tra gli inerti i prodotti da
attività costruttive o da demolizioni, la loro caratteristica è che
non si dissolvono, non bruciano, né sono soggetti ad altre reazioni
fisiche o chimiche, non sono biodegradabili e, in caso di contatto
con altre materie, non comportano rischi di inquinamento ambientale
o di danni alla salute umana. La tendenza a dar luogo a percolati e
la percentuale inquinante globale dei rifiuti, nonché
l'ecotossicità dei percolati stessi è trascurabile, tale da non
danneggiare la qualità delle acque superficiali e sotterranee. La
risposta che darò oggi in aula è una risposta tutta tecnica, che mi
è stata fornita dall'Assessorato. Di politico non c'è nulla, quindi
mi limiterò a elencare le risposte nel merito, cercando poi invece
da ultimo di portare qualche elemento in più, anche a seguito della
relazione che è stata inviata, entro i termini di legge, cioè entro
il 28 febbraio 2019 proprio dai concessionari. Avrò modo di
informarvi anche su questo.
Salterei la parte legata al quadro normativo, anche perché la
collega l'ha già riassunto.
Per quanto riguarda in modo particolare la Regione Valle
d'Aosta, allo scopo di salvaguardare le discariche per i rifiuti
speciali di inerti già presenti sul territorio regionale, prima
dell'entrata in vigore del decreto legislativo n. 36 del 2003,
principalmente a titolarità pubblica e destinate a ricevere
unicamente rifiuti derivanti dalle attività di costruzione,
demolizione e scavo, la Giunta regionale, con deliberazione n. 3332
del 2004, aveva approvato una direttiva regionale contenente i
criteri per l'applicazione delle disposizioni tecniche riferite
alle discariche per rifiuti inerti. Tale direttiva era conseguente
alla deliberazione della Giunta regionale n. 4219, del 10 novembre
2003, ratificata dal Consiglio regionale con deliberazione n.
309/XII, del 18 dicembre 2003, e notificata alla Commissione
europea.
Vado alle risposte ai quesiti che sono stati posti. Domanda n.
1: come ho specificato nell'introduzione, la discarica per rifiuti
inerti è destinata a ricevere rifiuti classificati dalla normativa
come speciali. Nella discarica per rifiuti inerti sono pertanto
ammessi allo smaltimento sia i rifiuti espressamente riportati
all'articolo 5, tabella 1, del citato decreto del 2010, nonché
tutti i rifiuti che rispondano alle caratteristiche dei rifiuti
inerti. In particolare vengono definiti inerti i rifiuti solidi che
non subiscono alcuna trasformazione fisica, chimica o biologica
significativa, la cui caratterizzazione analitica risulti conforme
alla tabella 2 e 3 dell'articolo 5 del decreto ministeriale
medesimo.
Per quanto riguarda la seconda domanda, nella tabella fornita
dal gestore della discarica risulta l'elenco dei soggetti
conferitori, la provenienza dei rifiuti e la tipologia degli
stessi. Da quell'elenco non risulta affatto, come emerso da notizie
apparse sui quotidiani
on-line
, che vi siano conferimenti di
rifiuto dall'estero. Cosa peraltro assolutamente improbabile, per
non dire praticamente impossibile, visto che l'importazione di
rifiuti dall'estero è strettamente disciplinata da un Regolamento
comunitario che impone una procedura e dei vincoli molto
restrittivi, oltre a un'apposita notifica e una conseguente
specifica autorizzazione da parte della Regione. Nessuna notifica
del genere è mai pervenuta alla Regione in merito ai rifiuti
conferiti nella discarica di Pompiod.
Per quanto riguarda la domanda n. 3, è bene che si sappia che le
analisi di caratterizzazione dei rifiuti devono essere eseguite a
cura del soggetto conferitore, che deve avvalersi di un laboratorio
terzo accreditato. Il gestore della discarica deve eseguire
campionamenti per i diversi conferimenti ed effettuare
controanalisi per verificare la conformità dei rifiuti conferiti
secondo le modalità stabilite sia dalla normativa che dal proprio
piano di gestione operativa. Nel caso della discarica di Pompiod,
il soggetto gestore, in ottemperanza all'autorizzazione rilasciata
dalla Regione, trasmette alla stazione forestale competente per
territorio tutte le analisi dei rifiuti conferiti soggetti a
preventiva caratterizzazione. Per quanto concerne la prevenzione
del rischio idrogeologico, tutte le azioni da porre in atto sono
riportate nei piani della gestione operativa, della gestione
post
operativa e di sorveglianza e controllo. Il gestore è
inoltre tenuto a trasmettere annualmente, entro il 28 febbraio, una
relazione alla Regione, al Comune e all'ARPA, che la valuta, nella
quale devono essere riportate tutte le misure eseguite per dare
puntuale attuazione ai vari piani. Se vi può interessare, vi do
qualche dato e qualche numero di questa relazione: capacità
autorizzata complessiva 213.000 metri cubi, capacità residua al 31
dicembre 2018 208.936 metri cubi, il delta in quell'anno è stato di
4.064 metri cubi. Sono state accettate solo sette tipologie di
rifiuti e la relazione risulta dettagliata e riporta in modo
puntuale tutte le procedure poste in atto per le diverse fasi. La
capacità residua al 31 dicembre 2018 è pari a 208.936 metri cubi,
quindi la differenza ammonta a 4.064 metri cubi. Le procedure poste
in essere sono: il ricevimento e controllo amministrativo dei
documenti; il controllo tecnico visivo ed eventuale stoccaggio per
caratterizzazione aggiuntiva alla fine dell'accettazione;
l'indicazione puntuale delle zone di discarica in cui sono state
smaltite le diverse tipologie dei rifiuti e mappatura; i risultati
di tutti i monitoraggi ambientali eseguiti (acque sotterranee,
emissioni in atmosfera); la rilevazione dei dati meteo-climatici
per confronti sulle emissioni; il monitoraggio quali-quantitativo
del percolato prodotto; l'elenco di tutte le manutenzioni e le
verifiche sull'integrità delle recinzioni e dell'attrezzatura,
degli impianti a servizio della discarica.
Per quanto riguarda la quarta domanda (quella di prima è
un'integrazione che ho fatto, che mi sembrava potesse essere utile
a livello di ordine di grandezza rispetto a quanto è stato
autorizzato): posso rispondere che non esistono al momento i
presupposti per rivedere i termini dell'autorizzazione rilasciata
per la gestione della discarica per i rifiuti inerti di Pompiod e
ciò per queste motivazioni: i diversi sopralluoghi e ispezioni
eseguite dal personale del Corpo forestale della Valle d'Aosta non
hanno ad oggi rilevato alcun problema gestionale. Tanto per dare
qualche dato su cui riflettere: dall'apertura della discarica,
avvenuta a marzo 2018, ad oggi sono state eseguite diverse visite,
di cui 11 sono state da aprile all'inizio di giugno 2019, nell'arco
di due mesi e mezzo. Le deroghe concesse dalla Regione sulla
concentrazione ammissibile per taluni contaminanti, potenzialmente
presenti nei rifiuti, sono state applicate puntualmente solo ed
esclusivamente quelle consentite dall'articolo 10 del citato
decreto ministeriale 2010, previa esecuzione dell'analisi di
rischio sito-specifica per ciascun contaminante e per ciascuna
deroga concessa, come stabilito dal citato articolo 10. L'analisi
di rischio specifica per il sito è stata regolarmente esaminata e
approvata in sede di conferenza dei servizi dai diversi soggetti
componenti: Dipartimento di prevenzione dell'Azienda USL e ARPA,
nonché i Comuni, ed è stata ritenuta corretta in relazione alle
deroghe richieste.
Per quanto riportato nelle premesse dell'interpellanza, in
merito a un parere negativo dell'ARPA sull'accettazione di talune
tipologie di rifiuti, è bene precisare che il parere dell'ARPA
afferiva non già alla qualità o presunta pericolosità dei rifiuti,
ma al fatto che si trattava di rifiuti non riconducibili ad
attività produttive presenti in regione, come risulta chiaramente
dagli atti adottati in conformità alle risultanze della conferenza
di servizi. Come stabilito dalle disposizioni comunitarie, i
rifiuti speciali seguono la disciplina della libera circolazione
delle merci e la Regione non può porre limiti all'accettazione di
rifiuti provenienti da fuori regione. In merito al presunto
rilevante traffico di automezzi verso la discarica, tale
affermazione risulta essere contraddittoria, in parte almeno,
rispetto agli esiti dei diversi controlli eseguiti proprio dal
corpo stesso. In merito la struttura ha indicato che la mole di
rifiuti conferiti presso l'impianto risulta essere nettamente
limitata.
Un'ultima considerazione e termino, Presidente: proprio a
seguito dell'iniziativa che è stata posta da numerose persone ad
Aymavilles, e non solo, ho intenzione, insieme al Sindaco di
Aymavilles, e probabilmente anche il Sindaco di Jovençan, insieme
ai tecnici, di organizzare al più presto un incontro con tutta la
popolazione, in modo da potersi confrontare e tecnicamente spiegare
cosa si sta facendo, in che maniera e quali sono le regole del
gioco.
Dalle ore 17:54 riassume la presidenza la Presidente
Rini
.
Rini (Presidente) -
Per la replica, la parola alla
collega Minelli.
Minelli (RC-AC) -
La ringrazio Assessore, le chiederò,
cortesemente, se è possibile avere poi i dati di quanto ci ha
appena esplicitato, quindi se è possibile avere copia della sua
risposta. Devo dire che ci sono cose che mi lasciano perplessa
nella sua esposizione. Lei mi ha detto, giustamente, che avrebbe
dato una risposta tecnica e non politica: io credo invece che su
questo tema dei rifiuti e delle discariche in generale la politica
dovrà approfondire in modo più puntuale di quanto non abbia finora
fatto. Mi è stata spiegata la questione dei rifiuti speciali inerti
e dei rifiuti inerti. Per quelli che sono stati i miei
approfondimenti, davvero questa classificazione di rifiuti speciali
inerti, quindi il doppio uso degli aggettivi, è qualcosa che non si
ritrova nelle altre normative, ed è stato proprio introdotto nella
nostra regione, cosa che continua a farmi specie.
Seconda cosa: lei mi ha detto essere una notizia infondata il
fatto che ci sia l'arrivo di rifiuti dall'estero. Io non ho citato
l'estero, per quanto siamo una
petite Patrie
, però i confini
sono ancora altri... dicevo rifiuti provenienti da fuori valle, se
era possibile avere una differenziazione, un elenco dei dati
relativi alla provenienza di rifiuti all'interno del territorio
regionale e all'estero.
Terza cosa: mi è stato spiegato che le analisi dei rifiuti sono
a cura del conferitore, che si deve affidare a un laboratorio
terzo, e poi che il gestore della discarica fa delle altre
verifiche che vengono trasmesse alla Regione, al Comune e all'ARPA,
se ho capito bene, quindi non è previsto che ci siano delle altre
analisi, a campione, fatte periodicamente da soggetti che non siano
né i conferitori, né i gestori. Anche questo, nell'ambito di quelle
che devono essere le decisioni che una Regione deve prendere, mi
pare sia un aspetto da rivedere, perché non mi sembra che
garantisca che effettivamente i rifiuti che vengono sversati in
discarica siano rifiuti assolutamente sicuri. Questo a me preoccupa
abbastanza.
Lei poi ci ha detto che sono state sette le tipologie di rifiuti
accettate: ecco, a mio avviso, bisognerebbe verificare che queste
sette siano esattamente quelle ammissibili, che siano solo quelle
sette e non ce ne siano state altre, però mi viene da dire che, se
le analisi sono a cura soltanto del conferitore e del gestore della
discarica, non abbiamo la certezza, la sicurezza... certamente ci
possiamo fidare, ma io sono come San Tommaso, mi fido poco e quindi
preferirei che ci fossero controlli altri.
Altra cosa: non ci sono i presupposti per chiedere la revisione
dell'autorizzazione. Non lo so, ovviamente questa è una cosa che
valutate voi. A me tutta la vicenda di Pompiod lascia perplessa. I
dati che sono stati forniti in chiusura: 11 visite da aprile a
giugno 2019, bene, mi viene da dire, da aprile 2019 a giugno 2019
evidentemente c'è stata un'attenzione maggiore, immagino grazie
anche al fatto che si sia attivata la popolazione. Era in corso una
raccolta firme, che è corposa e che dà il metro di come questo
argomento sia sentito e preoccupi i cittadini. Le ultime
informazioni che abbiamo dicono che nel periodo tra maggio e questi
ultimi giorni i dati dei camion in transito sono effettivamente
calati, ma i 50 e più che per giorni e giorni hanno transitato su
quella strada sono stati contati dagli abitanti che vivono lì e non
ho motivo di credere che abbiano raccontato qualche bufala.
Ritengo infine positivo ciò che lei ci ha detto in conclusione e
cioè che verrà fatto al più presto un incontro con la popolazione e
con i Sindaci dei Comuni interessati, perché credo che le stesse
cose che sono state spiegate a noi oggi, da un punto di vista
tecnico, sia corretto siano rese note alla popolazione, che avrà
modo, immagino, di esternare molto meglio di quanto abbia fatto io
tutte le sue preoccupazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK