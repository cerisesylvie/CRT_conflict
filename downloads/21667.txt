Consiglio Regionale della Valle d'Aosta - Oggetto del Consiglio n. 1400 del 14 luglio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1400 del 14 luglio 2005 - Resoconto
OGGETTO N° 1400/XII - Realizzazione di una struttura per
disabili psichici in Comune di Châtillon. (Interpellanza)
Interpellanza
Premesso
·
che un soggetto privato (SOCI@LMED s.r.l.) ha recentemente
ottenuto dal Comune di Châtillon il rilascio di una concessione
edilizia per mutare la destinazione d'uso di un fabbricato
alberghiero in comunità terapeutica per disabili psichici;
·
che la Giunta comunale di Châtillon aveva espresso (8
ottobre 2004) parere contrario all'apertura di una comunità per il
recupero fisico-mentale perché non prevista dal piano
socio-sanitario vigente nel distretto n. 3 e perché sono emerse
numerose perplessità in merito all'ubicazione della struttura nel
centro cittadino, in prossimità delle scuole e in assenza di
un'appropriata area verde circostante;
ciò premesso, i sottoscritti Consiglieri regionali
Interpellano
l'Assessore delegato per sapere:
1) se la struttura di cui in premessa è prevista dal piano
socio sanitario vigente;
2) se è stata rilasciata, ai sensi della L.R. 5/2000 e
successive modificazioni, l'autorizzazione alla realizzazione della
struttura e se è stato verificato il possesso dei requisiti
previsti dalle norme vigenti;
3) se SOCI@LMED s.r.l. ha richiesto contributi e/o
finanziamenti regionali per la realizzazione dell'iniziativa in
oggetto;
4) quali sono i suoi intendimenti in merito all'insediamento
di una comunità terapeutica per disabili psichici nel centro
cittadino del Comune di Châtillon.
F.to: Tibaldi - Lattanzi - Frassy
Président - La parole au Conseiller Tibaldi.
Tibaldi (CdL) - L'Assessore Fosson è già in buona parte a
conoscenza della costruenda comunità terapeutica per disabili
psichici a Châtillon e, proprio perché ne è a conoscenza ed egli
riveste un incarico importante in seno all'Amministrazione
regionale, gli chiediamo alcune informazioni in merito.
Di comunità terapeutica per disabili psichici se ne parla da
diverso tempo a Châtillon e dell'argomento se n'è occupato anche il
Comune, che ha determinate competenze per quanto riguarda gli
aspetti urbanistici ed edilizi. In quel di Châtillon, precisamente
all'interno del centro cittadino, è in corso di trasformazione un
edificio che fino a poco tempo fa aveva destinazione alberghiera,
per mutarlo - sulla base della licenza edilizia concessa - in una
comunità protetta per la cura dei disabili psichici. Un soggetto
privato ha ottenuto, il 17 febbraio scorso, il rilascio di una
concessione edilizia dal Comune; questo provvedimento è stato
firmato dall'ex Sindaco di Châtillon ed è stato accordato malgrado
la sua Giunta comunale avesse espresso poco tempo prima - l'8
ottobre 2004 - un parere contrario all'apertura di una comunità per
il recupero fisico mentale, perché non prevista dal piano
sociosanitario vigente nel Distretto n. 3, il Distretto della media
Valle, e perché sono emerse numerose perplessità in merito
all'ubicazione della struttura nel centro del paese, in prossimità
delle scuole e in assenza di un'appropriata area verde
circostante.
Vorrei sottolineare che non c'è, da parte nostra, alcuna
pregiudiziale nei confronti dell'insediamento in Châtillon di una
struttura sanitaria di questo tipo, perché comprendiamo il disagio
delle persone che soffrono di queste patologie, come comprendiamo
anche il disagio dei familiari che devono accudire queste persone e
spesso sono costrette a ricoverarle lontano da casa, quindi
sopportando difficoltà non solo logistiche, ma anche di cura nei
confronti dei loro familiari, che sono di tutta evidenza. Ciò che
ci lascia perplessi - e l'abbiamo sottolineato nell'interpellanza -
è come si possa conciliare una struttura di questo tipo e con
questa funzione specifica in un luogo urbano in prossimità di un
istituto scolastico, in assenza di una adeguata area verde di sfogo
per tali persone... elementi, questi, che hanno suscitato e
suscitano qualche chiacchiericcio e qualche preoccupazione
nell'ambito dell'opinione pubblica locale.
Visto che il piano sociosanitario non è variato dal momento in
cui la Giunta comunale aveva espresso parere contrario al momento
in cui il Sindaco ha rilasciato la concessione edilizia, noi le
formuliamo i seguenti 4 quesiti: se la struttura di cui in premessa
è prevista dal piano sociosanitario vigente, perché può darsi che
ci siano delle novità che ci sono sfuggite, anche se abbiamo fatto
un'accurata ricerca nell'ambito del documento tuttora vigente,
documento scaduto il 31 dicembre 2004, ma che è tuttavia vigente
perché in regime di proroga; se è stata inoltre rilasciata, ai
sensi della legge regionale n. 5/2000 e successive modificazioni,
l'autorizzazione alla realizzazione della struttura (sappiamo, al
riguardo, che la competenza dell'Assessorato è quella di
accreditare e autorizzare questo tipo di strutture, senza andare a
limitare l'autonomia privata di decidere se costruirla o se
realizzarla in un determinato modo) e se è stato verificato il
possesso dei requisiti previsti dalle norme vigenti; se il soggetto
privato, che abbiamo individuato nella SOCI@LMED S.r.l., ha
richiesto contributi e/o finanziamenti regionali per la
realizzazione dell'iniziativa in oggetto; quali sono i suoi
intendimenti - Assessore - in merito all'insediamento di una
comunità terapeutica per disabili psichici nel centro cittadino del
Comune di Châtillon (ho indicato il Comune di Châtillon perché è il
Comune considerato, ma potrei ragionare analogamente per qualsiasi
centro cittadino).
Sappiamo che strutture di questo genere esistono sul territorio,
ma hanno una dislocazione che è più decentrata per determinati
motivi funzionali che l'Assessore conosce meglio di me. A lei la
risposta.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - La ringrazio per questa interpellanza... non è che
la ringrazi sempre... questa volta la ringrazio perché mi permette
di fare il punto, di dare dei chiarimenti perché questi
"chiacchiericci" - come lei li ha definiti - sono arrivati anche a
noi. Mi riferisco ad esempio a quello del contributo a questa
società privata, che è veramente assurdo, nel senso che né è stato
richiesto, né poteva essere concesso, perché le procedure
permettono, ad una società privata che vuole gestire un servizio
sociosanitario in Valle, di farlo (tra l'altro cito il Consigliere
Frassy perché alcuni mesi fa mi fece un'interpellanza proprio sulla
validità di queste strutture gestite da privati, più agili e forse
più efficienti). Ecco, quando queste fanno una domanda, devono
avere intanto un'autorizzazione alla realizzazione: avuta questa,
costruiscono la struttura; una volta costruita la struttura, noi
possiamo dare o non dare un accreditamento e, in seguito
all'accreditamento, possiamo fare una convenzione oppure no. Sono
quindi 3 i passaggi, e qui siamo ancora alla prima fase di
autorizzazione alla realizzazione di una struttura sociosanitaria,
per cui devono avere questa autorizzazione che, se rientra nel
piano - come ha giustamente citato lei - la possono avere oppure
no.
Per fare il punto, cercando di essere precisi, bisogna fare
un'introduzione a cui lei ha già accennato: quando si parla di
"malati psichiatrici" si affronta un modo particolare, difficile,
si affrontano delle famiglie. C'è una grande disputa dal punto di
vista tecnico, sono dei malati sociali o sono dei malati sanitari?
È una grande diatriba dal punto di vista tecnico. La "legge
Basaglia", attorno al '70, chiudeva i manicomi: fu una legge di
civiltà, sicuramente, Basaglia era uno psichiatra veneto, che ho
avuto anche la fortuna di sentir parlare una volta, e tutti siamo
stati d'accordo su questo fatto. I malati psichiatrici possono
essere recuperati, questa è la grande affermazione della "legge
Basaglia", cioè si deve cercare di integrare il malato
psichiatrico, deve avere un suo percorso, e quindi si comincia a
parlare di "integrazione". Quando si parla di "integrazione", tutti
dicono che la "legge Basaglia" è una conquista, l'integrazione
bisogna farla, ma possibilmente non molto vicino a me, non nel
paese mio, l'integrazione più facile avviene quando il paziente
viene tenuto molto lontano.
Non voglio assolutamente essere facilmente moralista su questo,
mi ritrovo in tutte le considerazioni da lei fatte, perché questo è
un discorso che crea dei problemi per la nostra cultura, però è
chiaro che stride, da un lato, il desiderio di non avere più questi
malati in manicomio, di integrarli e, dall'altro, il non volerli
integrare. È chiaro che se li metto in una baita, lontani dal
paese, ho poi delle difficoltà ad integrarli, perché Bellon, ad
esempio, dove c'è una comunità terapeutica che lei ha citato, dove
non ci sono problemi, dove vivono in mezzo al paese, dove prendono
il pullmino, hanno dei problemi per integrarsi e fare questi
percorsi. Forse non c'è, da un lato, il rischio di essere in mezzo
ad una città, ma dall'altra parte esistono tutti i problemi di
integrazione.
In Valle eravamo - come risaputo, nonostante i grossi passi
fatti negli ultimi anni - in ritardo sull'applicazione della "legge
Basaglia", perché non avevamo una struttura per malati
psichiatrici, cioè i malati valdostani venivano mandati fuori,
quindi ci stiamo dotando di strutture per malati psichiatrici e
questo chiaramente non è facile. Il piano sanitario prevedeva una
comunità terapeutica in più in Valle d'Aosta e la prevedeva nel
Distretto 4, cioè è prevista nel piano sanitario, non è prevista
nel Distretto 3, è prevista nel Distretto 4. Perché non è stata
realizzata nel Distretto 4? Perché nonostante i grandi tentativi
dell'Assessore Vicquéry, c'è stata sempre una grossa opposizione
nel Distretto 4 ad avere una comunità per psichiatrici, che magari
non era al centro del paese, ma in pratica quando si vogliono fare
queste comunità nessuno le vuole attorno a sé e magari sono gli
stessi che invece, in passato, sostenevano l'integrazione dei
malati psichiatrici.
Una settimana fa siamo stati con alcuni malati di Bellon di
ritorno da Ollignan, a pranzo, insieme, in pizzeria; le assicuro
che nessuno ha identificato in quei malati un malato psichiatrico,
forse ha identificato in me il più particolare del gruppo, ma
questo glielo cito come un'esperienza. La comunità terapeutica era
quindi prevista nel Distretto 4, non è stata realizzata per quei
motivi. Le dirà che questa comunità, che è composta di gente seria
e che gestisce Bellon, volevano già da tempo ampliare questa loro
offerta in Valle, in un primo tempo volevano costruirla a Sarre
dove già avevano l'altra comunità; io ho consigliato loro di
rivolgersi prima alla comunità e alla Giunta regionale e la Giunta
di Sarre, dicendo che già avevano una comunità psichiatrica, che
già avevano 2 comunità terapeutiche per tossicodipendenti,
ritenendo il suo compito sociale assolto. Hanno deciso per una
autonomia loro, di cui noi non siamo assolutamente a conoscenza, di
acquisire un albergo dismesso in una zona con problemi
occupazionali, come lei sa a Châtillon, e hanno fatto tutto un iter
che è stato un po' particolare, nel senso che prima la Giunta ha
negato l'autorizzazione di variazione e, dopo, è stata quasi
obbligata a darla... mi spiego: mentre per altre strutture ancora
non abbiamo approvato gli standard strutturali, per le comunità
terapeutiche questi sono stati approvati, riprendono delle
definizioni ministeriali, e alla comunità terapeutica, là dove è
scritto:
"requisiti minimi strutturali"
, è scritto
"dotazione di camere con un posto letto, almeno 10% del totale,
servizi igienici"
, e negli ambienti consigliati scrive
"spazi verdi attrezzati"
.
Sono andato a vedere il progetto e, in questo - che poi le darò
- è prevista un'area verde; qui non è definita la metratura
necessaria dell'area verde, si riprendono i dettami ministeriali e
si parla di area verde. Proprio in seguito a questo, il Comune di
Châtillon ha prima detto di no; poi, verificando che tutti i
requisiti ci sono, ha detto di sì. Premetto ancora che l'Ufficiale
sanitario che ha visto la struttura dice:
"Si esprime per quanto
di competenza parere favorevole".
I rapporti dell'Assessorato sono espressi in queste 2 lettere -
che le darò - in cui, per 2 volte, quando è scritto: rilascio di
autorizzazione alla realizzazione, il primo passo che lei diceva, è
scritto a firma del dirigente Rubbo che:
"l'ufficio non ha
espresso parere favorevole all'autorizzazione alla realizzazione,
in quanto non prevista nel piano sanitario"
; dopo un'altra
risposta del Dirigente del Servizio dipendenze, dott.ssa Furfaro,
dice che:
"non risulta possibile esprimere parere favorevole in
merito alla realizzazione della struttura stessa"
. Queste sono
le 2 lettere che abbiamo conferito a questa società che ha fatto
tale domanda, quindi 2 lettere di parere negativo (che le farò
avere): una, in data 21 aprile 2005 e, l'altra, in data 12 aprile
2005.
Come le dicevo prima, non solo questa società non ha avuto alcun
contributo, ma non lo ha neanche richiesto perché non sarebbe stato
possibile; quindi non abbiamo concesso l'autorizzazione, questo
deve essere chiaro. Noi possiamo vagliare il piano, cioè il piano
sanitario che è ancora attuale, che prevede l'istituzione di una
comunità terapeutica nel Distretto 4; potrebbe su una decisione di
una Giunta e su un'onda di bisogni (che le presenterò in seguito)
variare la destinazione e dire che si può fare nel Distretto 3. Per
il momento la Giunta non ha ancora preso questa decisione e,
proprio per questo, ho consigliato all'Amministrazione di Châtillon
un passaggio con la popolazione.
L'istituzione di una comunità terapeutica di questo tipo per
malati psichiatrici, che tutti siamo abituati a vedere come malati
violenti, non è facile accettarla; le dicevo prima della pizzeria,
ma ad esempio la comunità terapeutica di Plan Félinaz sono malati
che escono al mattino e girano per Aosta, poi senza bisogno di
nessun controllo né tutoraggio rientrano alle 17 per la merenda in
comunità. Noi non siamo abituati ancora ad una dimensione che va
accompagnata, va spiegato che questi malati hanno una possibilità
di integrazione. Quella degli psichiatrici, è una realtà nella
quale la Valle d'Aosta deve introdursi con un approccio naturale
diverso.
Credo di aver chiarito qual è lo stato attuale. Dall'altra parte
ci siamo noi, amministratori, che abbiano un'esigenza: 40 malati
psichiatrici sono ancora ospitati in strutture fuori Valle e questo
vuol dire dei costi, vuol dire sacrifici e tutto questo!
Président - La parole au Conseiller Tibaldi.
Tibaldi (CdL) - Ringrazio l'Assessore per l'accurata
spiegazione, la risposta mi soddisfa perché ha toccato in maniera
puntuale tutti gli aspetti e ha fornito risposta a tutti i quesiti
che il nostro gruppo ha presentato sull'argomento.
Vorrei fare solo un paio di considerazioni. Sappiamo che se la
"legge Basaglia" ha abolito cancelli e inferriate; in qualche
maniera è stato favorito il percorso di integrazione nell'ambito
della comunità di questi soggetti che hanno disabilità psichiche,
ma sappiamo anche che questa integrazione non necessariamente deve
realizzarsi attraverso forzature. Lei ha citato opportunamente che
una struttura di questo tipo era prevista nel Distretto 4 e che
precisamente a Verrès l'Assessore Vicquéry aveva tentato di
ricavare nell'ambito della microcomunità una decina di posti per
persone affette da queste malattie. Sia il Comune, sia la
popolazione si sono opposte, con moderazione ma si sono
opposte...
(interruzione dell'Assessore Fosson, fuori microfono)
... però a Donnas è stata fatta non nel centro urbano! Allora
lei vede che il problema sorto a Châtillon era già presente
altrove, nella fattispecie cito Verrès, ma questo non perché ci
siano pregiudiziali nei confronti di queste persone, bensì perché
necessitano strutture adeguate all'uopo e di un'opportuna
localizzazione. La popolazione dovrà esprimersi in qualche maniera,
anche perché gli stessi amministratori comunali l'hanno previsto
nel programma elettorale, cioè vogliono sentire l'umore della
cittadinanza in merito.
Una curiosità che balza agli occhi degli interpellanti è questa:
come mai un soggetto privato acquisisce e trasforma un edificio in
una zona nella quale il piano sociosanitario non prevede
l'ubicazione di una struttura di questo genere? È difficile capire
sia la logica imprenditoriale sia la filosofia sociosanitaria che
ha ispirato questo soggetto privato, animato da buona volontà, a
volersi inserire in un distretto dove non c'è alcuna previsione
programmatica da parte della Giunta regionale. Era legittimo
pensare che, se non c'era la previsione programmatica, e quindi la
modificazione del piano sociosanitario, magari c'era o c'è una
promessa in corso d'opera... non dico da parte sua Assessore, ma da
parte di qualcuno che ha delle competenze in ambito
amministrativo!
Comunque la ringrazio per la risposta che ha fornito alla nostra
interpellanza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK