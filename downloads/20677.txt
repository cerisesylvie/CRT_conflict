Consiglio Regionale della Valle d'Aosta - Oggetto del Consiglio n. 711 del 24 giugno 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 711 del 24 giugno 2004 - Resoconto
OGGETTO N. 711/XII - Interventi a seguito del fallimento della
Società edile "Piemonte Costruzioni". (Reiezione di mozione)
Mozione
Appreso della dichiarazione di fallimento della "Piemonte
Costruzioni", società che opera nel settore edile, ad opera del
Tribunale di Aosta;
Osservato che l'impresa fallita occupa circa 190
dipendenti;
Tenuto conto dello stato di crisi in cui versa il sistema
industriale valdostano;
Preoccupato per gli effetti negativi in termini occupazionali
ed economico-finanziari che il fallimento della "Piemonte
Costruzioni" potrà produrre nel tessuto produttivo e sociale della
nostra Regione, con particolare riferimento alla Bassa Valle, già
interessata dalle difficoltà di numerose aziende ivi
operanti;
Il Consiglio regionale
Manifesta
la propria solidarietà ai lavoratori della "Piemonte
Costruzioni" che rischiano di perdere il posto di lavoro;
Impegna
la Giunta regionale ad assumere tutte le iniziative ritenute
necessarie ed urgenti per scongiurare gli effetti più gravi, in
termini occupazionali, produttivi ed economico-finanziari, che la
vicenda fallimentare produrrà;
Chiede
alla Giunta di relazionare sullo stato della vicenda, alla
Commissione consiliare competente, entro quindici giorni
dall'approvazione della presente mozione.
F.to: Curtaz - Riccarand - Squarzino Secondina
Président - La parole au Conseiller Curtaz.
Curtaz (Arc-VA) - Alcune settimane or sono abbiamo appreso del
fallimento di un'importante ditta, che opera anche in Valle
d'Aosta, soprattutto nella bassa Valle: la "Piemonte Costruzioni",
un'impresa fallita che occupava circa 190 dipendenti. Si tratta di
un ennesimo caso di crisi del settore industriale nella nostra
Regione, che pure è stato, negli ultimi tempi, pesantemente
investito da una crisi più generale, che coinvolge i comparti
produttivi industriali nel nostro Paese. Di fronte a situazioni di
questo genere, soprattutto in presenza di un fallimento e quindi di
un azzeramento dell'impresa e dell'avviamento di una procedura di
carattere fallimentare, si avverte un certo senso di impotenza,
soprattutto le preoccupazioni, non solo del mondo politico, ma
anche dell'opinione pubblica in generale, sono concentrate sugli
effetti occupazionali.
Con questa mozione, che abbiamo volutamente formulato in maniera
generale, aperta, affinché possa essere il più possibile condivisa,
chiediamo tre cose: intanto esprimiamo una doverosa solidarietà ai
lavoratori della "Piemonte Costruzioni" che rischiano di perdere il
posto di lavoro a seguito degli eventi fallimentari; domandiamo un
impegno della Giunta regionale ad assumere tutte le iniziative
ritenute necessarie ed urgenti per scongiurare gli effetti più
gravi in termini occupazionali, produttivi ed economico-finanziari
che la vicenda fallimentare produrrà - peraltro sappiamo già per
averlo appreso ieri, in occasione della discussione di un atto
ispettivo, che la Giunta regionale si è già mossa, quindi prendiamo
atto delle iniziative che già sono state avviate -; chiediamo
infine alla Giunta di relazionare sullo stato della vicenda alla
commissione consiliare competente entro 15 giorni dall'approvazione
della presente mozione, certo è un termine che possiamo anche
eventualmente dilatare, perché ci rendiamo conto che nel giro di 15
giorni potrebbero non esserci significativi elementi nuovi.
Ripeto: con lo scopo di aprire un dibattito su questa questione,
di assumere un'iniziativa il più possibile condivisa in questo
Consiglio, abbiamo presentato questa mozione e ci aspettiamo da
parte dei nostri interlocutori politici attenzione su un tema che
ci sembra particolarmente serio.
Président - Je déclare ouvert le débat.
La parole au Conseiller Cesal.
Cesal (UV) - La vicenda della "Piemonte Costruzioni" è una
vicenda molto grave sul piano economico in Valle, anche perché è
capitata come "un fulmine a ciel sereno". Ho avuto modo di operare
con questa azienda e ho sempre potuto verificarne la capacità
operativa notevole. È una vicenda grave, in quanto si inserisce in
un quadro economico già difficile di per sé, non solo il quadro
economico della Valle d'Aosta è in una situazione di estrema
difficoltà, ma il quadro economico italiano, per non parlare poi di
quello europeo. Viviamo in questo momento in una situazione di
crisi economica, forse il più lungo periodo di recessione del
dopoguerra. Si tratta, da un punto di vista occupazionale, di un
problema estremamente importante, in quanto 190 dipendenti
rappresentano una "situazione" molto importante per la Regione
Valle d'Aosta.
Fa poi piacere l'interesse del gruppo "Arcobaleno" in difesa di
questa azienda - lo dico senza polemica -, che svolge lavori che i
"Verdi" combattono, nel senso che opera in settori su cui non
sempre il gruppo si trova d'accordo. La "Piemonte Costruzioni"
lavora nel campo delle infrastrutture primarie, strade, acquedotti,
fognature, sistemazione dei terreni, argini, ecc., lo dico anche
dopo che ho letto ieri questo articolo apparso su "L'informazione",
dove si dice che:
"in Valle d'Aosta si costruiscono grandi
edifici di rappresentanza, palazzi dello sport, gigantesche e
larghe strade in ogni angolo della montagna, si ha l'impressione
che in Valle d'Aosta c'è una ruspa o un caterpillar ogni 10
abitanti, questo parco macchine gigantesco deve essere utilizzato e
così via"
... non mi dilungo nella citazione, però apprezzo la
parte positiva di questo interesse da parte dei "Verdi" verso
questa particolare situazione.
Dicevo, 190 dipendenti rappresentano una parte importante per
l'occupazione in Valle, rappresentano una preoccupazione perché si
tratta di 190 famiglie in difficoltà e sappiamo che oggi è
difficile già per chi può beneficiare di un reddito da lavoro
arrivare alla fine del mese. Pensare di poter contare solo sugli
ammortizzatori sociali, sui benefici derivanti da provvidenze tipo
cassa integrazione o indennità di disoccupazione rappresenta un
dramma per una famiglia, senza considerare che, da notizie di
stampa, 30 di questi 190 non avrebbero neppure diritto alle
provvidenze economiche derivanti dagli ammortizzatori sociali,
perché non hanno maturato i requisiti previsti dalla legge. La
solidarietà va espressa, ma la preoccupazione da parte delle forze
politiche deve essere rivolta anche verso i fornitori di questa
azienda e i subappaltatori, che sono legati da vincoli di tipo
economico con tutte le ricadute che tutto questo può avere.
Un altro momento di preoccupazione, non secondario per me in
quanto amministratore pubblico, è quello dei lavori fermi. La
"Piemonte Costruzioni" appalta gran parte dei propri lavori con
l'Amministrazione regionale, si tratta di lavori che sono svolti
sul nostro territorio, quindi alcuni lavori rimarranno fermi non
sappiamo fino a quando, perché la procedura fallimentare è una
procedura particolare, che tende al soddisfacimento dei creditori
in una logica solidaristica, mentre il mantenimento in vita
dell'azienda è secondario. È una logica dura, ma necessaria,
soprattutto quando si ha a che fare con delle aziende "decotte",
che non hanno alcuna possibilità di essere mantenute in vita
neppure con delle "cure" importanti. Non so se la "Piemonte
Costruzioni" si trovi in questa situazione, è compito comunque del
curatore fallimentare di accertare questi aspetti per poi prendere
le decisioni conseguenti... oppure se, come ritengo, tutta questa
vicenda dipenda anche dalle questioni giudiziarie che hanno
interessato i vertici aziendali e che hanno avuto un'influenza
nefasta sull'avvenire di questa azienda.
Credo che questa maggioranza, la Giunta regionale segua con
attenzione la vicenda; al momento non è ancora possibile stabilire
se essa potrà avere un futuro, personalmente penso di sì. È di oggi
la notizia di fonte giornalistica che un ramo di azienda, quello
relativo al bitumificio, è stato ceduto, per cui ritengo che sia
possibile mantenere in vita questa azienda. Sappiamo tutti, per
averlo letto dai giornali, che vi sono una ventina di imprenditori
interessati all'acquisto della "Piemonte Costruzioni",
evidentemente l'alto numero di imprenditori che si sono proposti
per rilevare questa azienda fa ben sperare per il futuro,
soprattutto perché l'azienda dispone di un portafoglio lavori
interessante, ha una dotazione di attrezzature importante, ha una
sua organizzazione aziendale, ha una sua capacità operativa
notevole, per cui credo vi sia la possibilità di veder continuare
l'attività alla "Piemonte Costruzioni". Se così non fosse, credo
che la crisi di questa azienda oggi si possa affrontare anche con i
mezzi ordinari di cui disponiamo. Abbiamo approvato nel corso
dell'ultimo Consiglio il piano di politiche del lavoro ed è
previsto al punto n. 4.5 di promuovere e sostenere l'attività a
favore dei lavoratori e delle lavoratrici interessati da crisi,
ristrutturazioni o trasformazioni aziendali. È prevista
l'attivazione di una "task force" di intervento, è prevista la
realizzazione di iniziative di orientamento, di riqualificazione e
di aggiornamento per il personale in stato di precarietà
occupazionale per crisi aziendali o di settori, o per piani di
ristrutturazione, con l'erogazione anche di incentivi finanziari.
Senza contare che, per quanto riguarda i lavoratori licenziati o in
mobilità, sono previste per un certo periodo di tempo da norme
nazionali delle agevolazioni di tipo contributivo fino a 36 mesi,
per cui sono delle agevolazioni importanti.
Vi è un altro aspetto: è un settore in cui l'offerta della
manodopera è superiore alla domanda; noi stagionalmente assistiamo
all'arrivo in Valle di lavoratori provenienti da altre regioni
d'Italia o addirittura da Paesi extracomunitari che vengono qui per
svolgere un'attività in questo particolare settore. È un settore in
crisi come tutto il settore economico-industriale, ma è un settore
che attira e continua ad attirare.
A seguito di queste considerazioni, mi sento di chiedere al
gruppo "Arcobaleno" di ritirare la mozione, con impegno da parte di
tutti di seguire la vicenda in maniera puntuale e di vedere gli
sviluppi della situazione, cercando eventualmente di intervenire
nel caso in cui non vi siano possibilità di salvataggio; pertanto,
nel caso non vi sia il ritiro della mozione, ci asterremo, però
sottolineiamo il nostro interesse a questa vicenda che intendiamo
seguire nel suo evolversi.
Si dà atto che dalle ore 9,59 presiede il Vicepresidente
Nicco.
Presidente - La parola al Consigliere Tibaldi.
Tibaldi (CdL) - Indubbiamente questa vicenda è grave sul piano
economico, perché una realtà aziendale valdostana di notevole
rilievo e non solo entro il perimetro regionale - quindi non solo
in riferimento al sistema economico locale -, ma anche a quello
interregionale, è entrata in crisi e, con il fallimento che ne è
derivato, il piano occupazionale ha subito uno scossone e oggi
circa 190 dipendenti sono in una situazione di profondo disagio. È
naturale che anche noi manifestiamo la solidarietà ai lavoratori
della "Piemonte Costruzioni", come peraltro l'abbiamo già
manifestata ai lavoratori del "Grand Hôtel Billia", dove per 47
soggetti è stata avviata la procedura di licenziamento. È una
situazione grave sul piano economico, perché evidenzia ancora una
volta che la crisi congiunturale nella nostra Regione è quanto mai
diffusa e capillare e naturalmente va a colpire aziende di questa
portata, come anche aziende minori, aziende di livello artigianale
o piccolo imprenditoriale, la cui crisi o i cui fallimenti passano
inosservati in quest'aula e naturalmente ai dipendenti o agli
stessi titolari di queste aziende non viene assolutamente espressa
solidarietà in quest'aula. Qui la dimensione ci spinge invece ad
avere delle attenzioni che per i più piccoli normalmente sono
negate.
È una situazione che è soprattutto grave sul piano politico,
perché sarà una casualità, ma la "Piemonte Costruzioni" ha iniziato
ad entrare in crisi profonda e poi a fallire nel momento in cui è
esplosa la vicenda giudiziaria, nel momento in cui attraverso il
"caso Bassignana" sono emerse delle collusioni fra l'appaltatore e
la pubblica amministrazione. Sarà una casualità, ma evidenzia che
il venir meno di determinati rapporti, che non erano regolari,
trasparenti, ma anzi erano perniciosi, ha causato la morte di
un'azienda.
È una storia già vista proprio nell'ambito della medesima
famiglia, perché ricordo il Consigliere Riccarand quando da quei
banchi dell'opposizione sosteneva azioni ispettive profonde nei
confronti di una società, che è "matrigna" di questa: "Eurovie",
che fa capo al medesimo imprenditore, proprio per la dubbiosità,
l'assenza di trasparenza e di chiarezza nell'attribuzione degli
appalti. Questo 10-12 anni fa, momento in cui senz'altro la
legislazione sugli appalti era meno vincolistica e più permissiva
rispetto ad ora, ma riproduce una "vicenda fotocopia". Noi quindi
evidenziamo questa gravità in certi rapporti che si sono creati fra
pubblica amministrazione o strutture, o funzionari deviati della
pubblica amministrazione e imprenditori locali, e questo è un caso
tipico. Qui si tratta di comprendere i rapporti fa politica ed
economia, non basta esprimere la solidarietà nei confronti dei
lavoratori o invocare, come questa mozione chiede, un impegno
generico ad assumere tutte le iniziative ritenute necessarie ed
urgenti per scongiurare gli effetti più gravi in termini
occupazionali, produttivi, economico-finanziari che la vicenda
fallimentare produrrà.
Carissimi colleghi "Verdi", ci piacerebbe capire cosa intendete
voi con questo termine omnicomprensivo: "tutte le iniziative"; cosa
volete che facciamo della Regione? Interveniamo con la solita
modalità assistenzialistica sfrenata, cioè la logica
dell'interventismo regionale funziona da ammortizzatore sociale per
ospitare nel proprio organico 190 dipendenti, di cui ci dispiace
senz'altro la sorte? Ve ne sono 190 della "Piemonte Costruzioni",
47 del "Grand Hôtel Billia", poi dovremmo fare un monitoraggio più
attento per vedere quante sono le piccole imprese che hanno
sofferenza, che sono fallite e hanno messo sulla strada persone che
sono rimaste senza lavoro. Diciamo subito che dobbiamo trasformare
la Regione da ente istituzionale di programmazione ad ente
assistenziale, che diventa un vero e proprio serbatoio nel quale
recepire tutte le situazioni di disagio economico e sociale che si
verificano nella nostra Regione! Penso che queste riflessioni siano
necessarie, perché situazioni come queste non sono nuove nel
sistema economico valdostano, sono strettamente connesse con
un'errata concezione del ruolo dell'ente Regione. Penso che il
Consigliere Riccarand sia memore di quelle iniziative che
ricordavo. Colleghi proponenti di questa mozione, quindi spiegateci
bene quali sarebbero queste iniziative che la Giunta dovrebbe
adottare, perché possono essere di diverso tipo, così sono
genericamente indicate. Come gruppo consiliare, sulla base di
questo tenore letterale, assolutamente non le condividiamo e vi
chiediamo una maggiore esplicitazione delle vostre volontà. Non
basta richiedere l'intervento regionale, il "paracadute" per che
cosa? Per sostenere le sorti di un'azienda che sappiamo ha avuto
una "love story" con la Regione, che poi si è conclusa amaramente,
perché qualcuno si è accorto che vi era una tresca fuori
dall'ordinario.
La "Piemonte Costruzioni", quindi, è una realtà di tutto
rispetto, il cui epilogo è stato drammatico soprattutto per chi
oggi non ha più il posto di lavoro, però mi sembra che la mozione
non vada a cogliere questi aspetti nei rapporti fra politica ed
economia, che non possono passare inosservati, specie ad un gruppo
come il vostro, che più volte si è manifestato profondamente
critico di fronte alle devianze del nostro sistema economico e
politico locale.
Presidente - La parola al Consigliere Lanièce.
Lanièce (SA) - La "Stella Alpina" ieri aveva presentato
un'interrogazione su questo problema e, intervenendo a nome del
gruppo, avevo detto che questo problema sarebbe stato affrontato
meglio con questa mozione. In effetti, questa è una mozione
generica, ma evidenzia alcuni problemi sui quali non possiamo che
essere d'accordo, nel senso di dare la solidarietà ai lavoratori
che sono in grosse difficoltà e ancora impegnare il Governo
regionale, come mi sembra già che ieri lo stesso Assessore abbia
dichiarato rispondendo alla nostra interrogazione, e infine
chiedere alla Giunta di relazionare l'intera vicenda nella
commissione competente.
Mi sembra siano tre richieste normalissime, messe pure in tono
generico, ma penso che non votarle sarebbe una cosa un po' strana,
perché non vi è un impegno particolare, non si chiedono cose
diverse, ma si domanda solamente di portare a conoscenza della
commissione competente l'intera vicenda, di esprimere solidarietà
come abbiamo espresso solidarietà per tutte le situazioni di crisi
in questi anni e di invitare il Governo a fare quello che può fare
nell'ambito delle proprie possibilità. Non mi pare quindi che si
possa essere contrari ad un testo del genere, seppure generico, e
noi voteremo questa mozione, anche perché le preoccupazioni per le
ricadute occupazionali vi sono, come ho detto ieri: vi sono 190
operai di cui 160 usufruiranno della cassa integrazione. Vi sono le
ricadute economiche e finanziarie soprattutto sull'indotto: era
un'azienda molto importante con un certo indotto, che, a seguito di
questa crisi, sicuramente ne risentirà. Vi è poi il problema della
gestione dei cantieri ancora aperti e già ieri l'Assessore diceva
che si sta verificando la possibilità di subentrare o meno nella
gestione di questi cantieri; vi è comunque la volontà di chiudere
quei cantieri pericolosi, questo mi pare sia doveroso nel rispetto
dell'incolumità pubblica. Su questo argomento non credo che si
possa giocare fra maggioranza e minoranza, ma si possa solo dare un
unanime assenso.
Approfitto di questa mozione anche per rilanciare una proposta,
che il sottoscritto ha fatto qualche tempo fa a seguito delle varie
crisi che hanno coinvolto il mondo industriale: quella di dedicare
un intero Consiglio straordinario all'analisi della situazione di
crisi dell'industria valdostana. Affrontiamo il problema
dissentendone: la crisi dell'industria valdostana sta a cuore sia
alla maggioranza, sia alla minoranza. Da questo Consiglio
straordinario potrebbero emergere delle soluzioni in grado di
rilanciare la nostra industria. Penso che questo sarebbe un atto
democratico e di rispetto della centralità del Consiglio regionale.
Approfitto quindi della mozione per rilanciare la mia proposta,
sperando che questa volta venga accolta.
Si dà atto che dalle ore 10,15 riassume la presidenza il
Presidente Perron.
Président - La parole au Conseiller Salzone.
Salzone (FA) - Questa è una mozione di principio su un problema
di cui si occupa il Consiglio regionale tutte le sedute: la crisi
industriale, il problema che investe i dipendenti che lavorano
nelle diverse industrie e che operano nella nostra Regione; quindi,
in linea di principio, questa è una mozione che sicuramente il
nostro gruppo tende ad accogliere. Ho ascoltato anche l'intervento
del Consigliere Cesal, non posso che condividere tutta l'analisi,
che porta anche a fare un'analisi più dettagliata della crisi delle
industrie, più che dei dipendenti.
Ora, credo ci voglia una sorta di mediazione in questo senso,
perché non accogliere una mozione di questo genere potrebbe essere
anche frainteso o strumentalizzato. Mi riservo di sentire
l'Assessore cosa ci dirà, dopodiché prenderemo la nostra posizione,
però sottolineo che la mozione è una mozione accoglibile sotto
tutti i punti di vista.
Président - Pas d'autres collègues qui veulent intervenir? Je
ferme la discussion générale.
La parole au Conseiller Curtaz.
Curtaz (Arc-VA) - Abbiamo ascoltato attentamente gli interventi
dei Consiglieri che hanno ritenuto di intervenire in discussione
generale, anzi li ringraziamo perché è stato un momento di
dibattito utile e qualche volta anche inconsueto, perché si tende a
discutere sempre meno e ad aspettare le indicazioni fornite dalla
Giunta regionale. Ovviamente non ho nulla da replicare rispetto
agli interventi dei Consiglieri Salzone e Andrea Lanièce, che mi
sembra abbiano colto un punto essenziale della nostra iniziativa:
quello del suo "ecumenismo": un'iniziativa che intende raccogliere
il consenso di tutto il Consiglio e in questo senso il rilievo
formulato dal Consigliere Tibaldi è accoglibile. Il Consigliere
Tibaldi ci ha detto che su un punto particolare la mozione è
generica, è vero, è stata scritta in modo quanto meno generale, per
consentire il dibattito, eventuali emendamenti e l'unanimità del
Consiglio su questa iniziativa. Voglio però rassicurare il
Consigliere Tibaldi, quando diciamo che la Giunta deve assumere
delle iniziative necessarie ed urgenti per fronteggiare la crisi
occupazionale, non ci riferiamo a quelle di carattere economico, a
delle iniziative tipo quelle "dell'Alitalia", come mi sta
suggerendo la mia collega, ma a cose concrete e corrette dal punto
di vista istituzionale: ci riferiamo ad iniziative di sollecito nei
confronti degli organi fallimentari, di ricerca di imprenditori per
rilevare l'azienda o i rami aziendali, a problematiche di
riqualificazione delle maestranze e via dicendo; queste sono
iniziative che vanno assunte dalla Giunta e crediamo che essa le
possa assumere.
L'intervento del Consigliere Cesal invece merita qualche
riflessione in più: una riflessione specifica per quanto riguarda
la vicenda in esame e una più generale. Il Consigliere Cesal è
partito dalla constatazione - questa condivisibile - che la vicenda
è grave e si inserisce in un quadro complesso, poi ha fatto una
serie di considerazioni che non condividiamo, per esempio sulla
brillantezza della "Piemonte Costruzioni": se questa ditta lavorava
così bene, non sarebbe fallita e, soprattutto, se avesse avuto
sempre un comportamento corretto, non sarebbe stata implicata in
vicende giudiziarie ancora in corso. Questa enfasi nel celebrare la
bontà del lavoro operato da questa ditta è quindi fuori luogo,
anche se non è oggetto della nostra iniziativa, che non riguarda un
giudizio sulla "Piemonte Costruzioni" o sull'attività della stessa,
ma le nostre preoccupazioni per quei 190 lavoratori che sono senza
lavoro. Non è rilevante in questo momento che la "Piemonte
Costruzioni" si occupasse di un settore nei cui confronti spesso
siamo critici, noi continuiamo a ribadire la nostra criticità, ma
questo non ci impedisce di vedere che vi sono 190 lavoratori in
crisi, quindi intendiamo corretto che il Consiglio si occupi di
queste cose; peraltro, battuta contro battuta, non è che, fallita
la "Piemonte Costruzioni", quei lavori che noi non vorremmo vedere,
vengano "stoppati"; vengono solo fatti da qualche altro... sempre a
proposito dell'attività di questa azienda, si parla di
riconversione della "Mirafiori", figuriamoci la "Piemonte
Costruzioni"! Non è questo il problema quindi; a volte il gusto
della battuta può tradire chiunque, a volte tradisce me, questa
volta ha tradito il Consigliere Cesal, perché ritengo sia andato
fuori tema.
Voglio approfondire un secondo punto piuttosto grave circa il
comportamento della maggioranza in questa vicenda e più in generale
- ho avuto occasione di parlarne, ma voglio riprenderlo e voglio
coinvolgere anche il Presidente dell'Esecutivo, che è garante della
sua maggioranza -, ci troviamo ripetutamente di fronte alla
seguente situazione: come opposizione facciamo delle iniziative e
abbiamo un atteggiamento criticabile da parte della maggioranza e
potrei fare decine di esempi... se siete contro, lo dite, votate
contro, fa parte della dialettica politica; quando siete d'accordo,
ci aspetteremmo che voi votaste le nostre iniziative. Ciò invece
avviene molto raramente, il più delle volte l'atteggiamento è
quello di chiedere un ritiro della mozione attraverso delle
promesse di impegno, a volte più specifiche, a volte più generiche.
Tale atteggiamento viola i principi della dialettica parlamentare.
Secondo me non è corretto che le iniziative dell'opposizione
vengano cassate con la minaccia dell'astensione, fondata sulla
riserva mentale di non consentire che un'iniziativa
dell'opposizione venga approvata e che abbia un qualche impatto
attraverso i media. Questa è la motivazione, altrimenti, come ha
detto giustamente il collega Lanièce, non è possibile non votare
questa mozione! Una mozione di questo tipo l'abbiamo votata l'altra
volta per i dipendenti del "Billia", la stessa mozione,
fotocopiata! L'altra volta però erano qui i dipendenti del
"Billia", vi era il Consigliere Borre che si è fatto il suo
intervento, allora potevate votarla. Questa la proponiamo noi,
allora non si vota e si chiede l'astensione sulla base di impegni
del tutto generici! Secondo me questo non è un corretto modo di
procedere, abbiamo diritto a che voi diciate "sì" o "no" sulle
nostre iniziative, basta con questa litania della mozione che si
chiede di ritirare! Noi questa mozione non la ritiriamo e vi dico
che, dal punto di vista politico, se voi vi asterrete, non
esprimerete la solidarietà ai lavoratori, non chiederete alla
Giunta di intervenire e di relazionare in commissione, perché
questo sarà il significato politico del vostro voto di astensione!
Dovrete prendervi le vostre responsabilità come maggioranza e basta
con queste richieste di ritiro quando non si vuole che
l'opposizione possa avere un certo risultato da una sua
iniziativa!
Président - La parole au Conseiller Fiou.
Fiou (GV-DS-PSE) - Molto brevemente, perché penso che
l'intervento del Consigliere Curtaz abbia "calcato un po' troppo la
mano" sugli atteggiamenti che potremmo avere di fronte a iniziative
anche dell'opposizione. Ci troviamo ancora per l'ennesima volta di
fronte a problemi molto seri, anche dolorosi, che coinvolgono il
lavoro di molte persone. Di fronte a questi casi, secondo me,
abbiamo tre possibili atteggiamenti: o abbiamo strumenti precisi di
intervento - e credo che il Consigliere Cesal li abbia individuati
e abbia precisato come il Governo e questa maggioranza intendono,
con gli strumenti a disposizione, affrontare il caso in esame -
oppure non vi sono strumenti precisi e allora due possono essere
gli atteggiamenti: in primo luogo posizioni - che individuo
pericolosamente falsi (e credo che l'intervento del Consigliere
Lanièce abbia messo molto bene in evidenza questo aspetto) - che
dicono: "va bene, vi è una situazione problematica, siamo vicini a
voi, vi diamo la "pacca sulle spalle" e in qualche modo
accontentatevi di questo". Ritengo questo modo di porsi abbastanza
ipocrita. Vi sono poi gli atteggiamenti che perseguono strade il
più possibile serie per affrontare il problema. Altrimenti il
populismo, che rischia di alimentare speranze, che poi non hanno un
seguito, speranze che la mozione scarica tranquillamente sul
Governo dicendo: "caro Governo, adesso utilizza gli strumenti
opportuni", quegli stessi che il Governo sta già utilizzando, cioè
quelli che ha a disposizione... Mi sembra che sia in atto un gioco
di parte sulla pelle di chi in questo momento sta soffrendo una
situazione molto difficile. Tutti siamo in difficoltà nel non
votare una mozione che esprime la solidarietà, però credo che
dobbiamo avere la serietà e il dovere di non far passare messaggi
che ritengo ipocriti laddove si strumentalizzano le situazioni di
difficoltà.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Questa mozione riguarda questioni
specifiche che sono state affrontate dall'Assessore Cerise nel suo
intervento per quanto riguarda la "questione Piemonte
Costruzioni"... gli interventi che sono stati fatti e che vengono
richiamati nell'iniziativa sono: richieste di informazioni al
tribunale, al curatore fallimentare e inoltre vi sarà oggi
pomeriggio un incontro con le organizzazioni sindacali. Il
Consigliere Cesal ha ricordato come vi siano degli interventi
specifici previsti dal Piano di politica del lavoro per quanto
riguarda la costituzione di una "task force" per affrontare i
problemi di crisi aziendale, vi sono anche nelle situazioni più
difficili interventi collegati al piano di utilità sociale. Questo
per dire che l'azione di questa Giunta e di questa maggioranza è
particolarmente sensibile a questi temi, per cui il sottolinearli
una volta di più con una mozione è possibile, ma lo è nel momento
in cui non vi sia un'azione definita e precisa rispetto ad
interventi da realizzare su questa materia, soprattutto quando
tutte le iniziative ritenute necessarie si stanno realizzando.
Credo che una mozione in Consiglio sia uno strumento importante,
nel senso che una mozione deve dare indicazioni nuove rispetto a
cosa fare, indicazioni eventualmente di correzione di rotta,
indicazioni di indirizzi politici vincolanti alla Giunta su
obiettivi specifici da realizzare, eventualmente indicare delle
sensibilità non espresse, ma credo che sulla solidarietà nei
confronti dei lavoratori in difficoltà si possa dire di tutto, ma
non che non vi sia attenzione da parte di questa amministrazione.
Abbiamo fatto anche assemblee in altri casi, vedi la "Zincocelere",
direttamente con i lavoratori, ma potrei citare moltissimi altri
casi. Questo per dire che la mozione deve avere un obiettivo
specifico e non ricordare problemi che già la Giunta sta
affrontando, perché la "mozione Billia" va in contraddizione con le
dichiarazioni del Consigliere Curtaz: "noi presentiamo le mozioni e
voi non le votate mai", tale mozione è stata votata da questo
Consiglio su un'iniziativa...
(interruzione del Consigliere Curtaz, fuori
microfono)
... non è questo, assolutamente, perché la "mozione Billia" non
è stata fatta perché vi erano i lavoratori fuori, ma per un motivo
preciso: era aperta una trattativa con la società proprietaria del
"Billia" ed era necessario esprimere certamente una solidarietà,
cosa che davo per scontata, ma dare anche un'indicazione politica,
tanto che si fanno alcuni apprezzamenti del Consiglio rispetto
all'atteggiamento della controparte, ma vi era un qualcosa di
diverso dall'enunciare questioni di carattere generale, come sono
un po' previste in questa mozione e che di fatto già si fanno.
Non accetto però neanche una strumentalizzazione che nel suo
ultimo intervento il Consigliere Curtaz ha inteso fare, nel senso
che, se non si vota la mozione presentata dal gruppo "Arcobaleno",
questa maggioranza non è solidale con i lavoratori, non intende
attivare delle iniziative e non va neanche a riferire in
commissione. Questa è una strumentalizzazione di questo tema, per
cui credo che accusare la maggioranza di strumentalizzazione è
assolutamente improprio. Rivendico alla maggioranza una libertà,
come la rivendico all'opposizione, di votare su quello che ritiene
politicamente più opportuno, poi saremo giudicati rispetto a
questo, ma non possiamo neanche obbligatoriamente votare tutte le
mozioni dell'opposizione. Io sono contrario alle mozioni che non
indicano niente di nuovo, perché, se le cose già si stanno facendo,
ditemi qual è l'utilità della mozione? Anche perché il rischio è di
sovraesporre qualcuno e dimenticare qualcun altro. L'attenzione qui
deve essere rivolta a tutte le situazioni, perché in molte altre
situazioni analoghe non abbiamo neanche fatto una mozione, per cui
la nostra posizione è questa. Il Consigliere Curtaz ha detto che
non ha intenzione di ritirare la mozione, quindi, come ha detto il
Consigliere Cesal, il nostro sarà un voto di astensione.
Vorrei fare due puntualizzazioni: una per quanto riguarda le
cose dette dal Consigliere Tibaldi, che in modo un po' ossessivo
ritorna sul rapporto fra politica ed economia giungendo alla
conclusione che tutta la colpa è della politica, per poi dire che
tutta la colpa è della Giunta. Credo sia ampiamente dimostrabile
l'insussistenza di questo assunto, anche perché se andiamo a vedere
i 40 appalti che ha attualmente la "Piemonte Costruzioni", gli
appalti dell'Amministrazione regionale sono 3 su 40, quindi
ampiamente marginali, come le vicende che sono state citate hanno
riguardato due soli casi. Questo assunto quindi rischia di avere
delle implicanze che non sono assolutamente corrette; oltretutto vi
assicuro che non vi è alcuna possibilità di fare degli interventi
di carattere assistenziale, ormai le normative le conoscete voi
meglio di me, anche perché presentate puntualmente delle
interrogazioni e sapete anche quali sono le norme di questa
Regione, alcune delle quali avete anche condiviso e sapete bene che
sono definite da normative comunitarie alle quali non si può
derogare.
Riguardo alla questione posta dal Consigliere Lanièce di fare
un'iniziativa sulla situazione del settore industriale, credo che
una soluzione possa essere questa: il piano delle attività
produttive è definito, arriverà nei prossimi giorni all'attenzione
della Giunta, ha già visto una fase di consultazione con le parti
sociali e credo che possa essere quello il momento in cui il
Consiglio viene interessato al problema, potendo affrontare una
situazione di analisi generale del settore, ma anche delle
indicazioni su come affrontare questa particolare situazione. Nel
concreto in questo modo si ottiene quanto il Consigliere Lanièce
indicava nel suo intervento: fare un confronto e portare alla
discussione del Consiglio il tema di un settore economico
importante e che attraversa un periodo particolarmente difficile.
Questo era quanto volevo dire, ribadendo che non vi è alcuna
volontà di strumentalizzare certe posizioni, ma credo sia bene che
le mozioni indichino degli orientamenti specifici; inoltre, qualora
la Giunta si stia movendo in una determinata direzione, ritengo
superfluo sottolinearlo con una mozione.
Président - La parole au Conseiller Salzone.
Salzone (FA) - Avevo detto che volevo sentire l'intervento
dell'Assessore. Ribadendo che l'interesse e la disponibilità
dimostrata da questa Giunta e dall'Assessore in merito a questi
problemi è palese, rispetto però all'argomento in questione, quindi
su una mozione che riteniamo nei principi da seguire, si cerca di
mortificare il ruolo dell'opposizione, nel senso che, quando una
cosa è proposta dall'opposizione non è condivisa da tutti bisogna
sempre trovare "il pelo nell'uovo".
Ritengo sia importante l'argomento in questione, perché investe
sia problemi di carattere occupazionale, che sono stati ribaditi da
tutti, sia di carattere umano, di famiglie che sono seriamente in
difficoltà. Come ha ribadito il Consigliere Cesal, vi sono problemi
nel caso specifico che investono questa ed altre imprese di cui si
è già detto in questi giorni. È fondamentale pertanto trovare una
quadra su questo argomento e, in virtù di questo, chiedo una
sospensione di 5 minuti per sentire i Capigruppo, perché ritengo
che l'argomento debba essere sviscerato in quest'aula in un'unica
direzione, non possiamo trovare il "pelo nell'uovo" su cose che
investono in modo particolare problemi che si ripercuotono a catena
sulle famiglie. Credo sia indispensabile uscire in modo serio da
questa situazione, quindi, se lo si ritiene opportuno, vorrei una
sospensione anche solo di 5 minuti per confrontarmi con i
Capigruppo.
Président - Est accordée une suspension de cinq minutes.
Si dà atto che la seduta è sospesa dalle ore 10,47 alle ore
11,04.
Président - La parole au Conseiller Cesal, pour déclaration de
vote.
Cesal (UV) - Solo per dire che la riunione dei Capigruppo non ha
portato alcuna soluzione a questo problema. Noi, come gruppi di
maggioranza, ribadiamo la posizione che abbiamo espresso nel corso
della discussione generale, quindi ci asterremo in quanto riteniamo
che, per quanto possano essere condivisibili gli impegni indicati
in questa mozione - in quanto credo che, da un punto di vista della
solidarietà a favore dei lavoratori, occorre mettere in atto tutte
quelle iniziative che possano servire ad attenuare la situazione, e
su cui siamo d'accordo -, vi sia però una questione di metodo
rappresentata da parte di una forza politica... poteva essere
condivisa anche seguendo altre strade, tipo una risoluzione firmata
da tutti i Capigruppo consiliari e questo proprio perché la
materia, se doveva ottenere un assenso positivo da parte di tutta
l'Assemblea, andava proposta in altro modo, senza tentare "fughe in
avanti" per rivendicare delle paternità.
Ribadiamo la nostra posizione senza accordo, ribadiamo il nostro
voto di astensione, però sottolineando il fatto che staremo attenti
all'evoluzione della problematica e che ci impegniamo, come gruppo
"dell'Union Valdôtaine", e credo anche di esprimere il parere
dell'altra forza di maggioranza, a seguire l'evoluzione della
questione e ad attivare tutte quelle iniziative che mirano a
risolvere questo problema grave ed importante per la vita economica
della nostra Regione.
Président - La parole au Conseiller Frassy, pour déclaration de
vote.
Frassy (CdL) - Penso che una dichiarazione di voto da parte del
nostro gruppo sia quanto mai necessaria alla luce del dibattito, ma
anche della sospensione, perché il Presidente del Consiglio ha
innovato alla procedura usuale, per cui in sede di dichiarazione di
voto normalmente non si possono interrompere le procedure, se non
per delle situazioni che possono avere una loro eccezionalità. Noi
ci aspettavamo in effetti che, a seguito di questa interruzione, vi
potesse essere una ridefinizione del documento e ci aspettavamo
anche da parte del gruppo "Fédération" una proposta che riempisse
di contenuto questa richiesta atipica che il loro gruppo ha voluto
formulare. Capisco l'imbarazzo del Capogruppo Salzone nel rientrare
in aula e nel non comunicare come prassi usuale gli esiti di una
richiesta che il suo gruppo ha effettuato, anche perché quella
richiesta, caro Consigliere Salzone, non l'avete riempita di
contenuti, salvo il tentativo, forse più di posizione politica che
non di contenuto, di convincere la maggioranza a venire sulle
vostre posizioni. Era un problema politico fra voi e la maggioranza
e non una formulazione e una riproposizione di contenuti
all'attenzione delle altre forze politiche; di conseguenza
ribadiamo il concetto che è stato espresso in sede di dibattito
generale: riteniamo che la solidarietà sia nei fatti e che anche la
nostra forza politica ha espresso anche nel passato a tutte quelle
realtà industriali che sono entrate in crisi.
Voglio solo ricordare dei fatti concreti sui quali alcune forze,
che oggi hanno dichiarato la loro intenzione di voto positivo su
questa mozione, all'epoca si erano tirate indietro su una proposta
concreta che avevamo avanzato in relazione alla crisi
occupazionale, ma soprattutto economica che aveva investito tutti
gli artigiani dell'indotto della "Cogne", quando avevamo
evidenziato la generosità da parte dell'Amministrazione regionale a
revocare garanzie fideiussorie che erano state richieste alla
"Cogne" e avevamo chiesto che in cambio la "Cogne" si impegnasse ad
onorare quelle posizioni dei suoi subappaltatori.
Riteniamo perciò che non vi sia da scandalizzarsi, come il
Consigliere Lanièce ha sostenuto, se qualcuno voterà contro questa
mozione, ma votare contro questa mozione è semplicemente per una
chiarezza, nel senso che non vi è alcun precedente pericoloso, ma
vi è la consapevolezza che ogni istituzione deve svolgere dei ruoli
che sono i ruoli che le competono. I ruoli degli ammortizzatori
sociali sono svolti dallo Stato e da altri strumenti che non
competono a questa istituzione e debbo dire - non per innescare una
polemica in sede di dichiarazione di voto - che, obiettivamente,
questa mozione è poco credibile, è poco sostenibile, perché sfido
chiunque di voi, colleghi consiglieri, a confermare che si possa
fare un atto politico concreto senza esplicitare i percorsi da
intraprendere, perciò, quando si dice
"ad assumere tutte le
iniziative"
, si dice giustamente tutto, ma si dice nulla. Noi
effettivamente condividiamo quelle perplessità - che qualcuno ha
voluto esprimere in sede di riunione dei Capigruppo - che questo
alla fine possa essere un atto più strumentale che non sostanziale.
Ci stupisce fra l'altro che un atto che non individua dei problemi
concreti su una situazione concreta - perché il paradosso è questo:
la situazione è concreta, i provvedimenti non lo sono - possa
essere sostenuto da una forza politica, "Fédération", che ha sempre
fatto della concretezza, del pragmatismo e dell'imprenditoria a
tutto campo la sua bandiera. Caro Consigliere Salzone, ci sembra
veramente contraddittoria questa vostra posizione massimalista, che
va a "sposare" un obiettivo che non dovrebbe essere il vostro, ma
che può essere quello di una forza di opposizione in questo
momento, che è "l'Arcobaleno", di appropriarsi di un'immagine che
vada a contestare l'assenza di iniziative politiche che questa
maggioranza e questa Giunta, nella quale peraltro vi riconoscete,
non avrebbe portato avanti sulla vicenda.
Non vogliamo perciò né difendere la Giunta, né attaccare la
maggioranza, ma rileviamo solo come questa materia, a fronte anche
della genericità delle affermazioni qui contenute, non sia materia
propria di questo Consiglio; per questo motivo su una vicenda del
genere riteniamo di dover uscire da quella posizione ibrida che
potrebbe essere un'astensione di comodo e di dover ribadire un
netto "no" ad una posizione che non esitiamo a definire di tipo
strumentale e demagogico.
Président - La parole au Conseiller Fiou.
Fiou (GV-DS-PSE) - La discussione di oggi ci porta a fare un po'
di chiarezza rispetto ai ruoli che giochiamo all'interno di questo
Consiglio. Ho valutato estremamente pesanti le dichiarazioni del
Consigliere Curtaz quando ha tentato di dire che chi si asteneva o
votava contro questa mozione si dichiarava di fatto non solidale
con i lavoratori. E' una provocazione, ma alle provocazioni bisogna
anche rispondere. Siamo di fronte ad un problema di chiarimento sul
ruolo maggioranza/minoranza. La minoranza ha tutto il diritto di
prendere le iniziative che ritiene opportune per giocare un suo
ruolo, le può prendere anche demagogiche e populiste, ma non per
questo la maggioranza deve adeguarsi alle iniziative demagogiche e
populiste. La minoranza può anche prendere posizioni molto più
costruttive, che sono quelle di proporre alternative a ciò che sta
facendo la maggioranza rispetto ad un problema; credo che in questo
caso la maggioranza debba, in maniera molto più seria, prendere in
considerazione le alternative e valutarle, poi, una volta valutate,
essere più o meno d'accordo. Quando le iniziative sono soprattutto
strumentali e populiste, però credo che la maggioranza abbia il
dovere, proprio per chiarire il proprio ruolo, di respingerle e
questo è uno di quei casi, perché è comodo per la minoranza giocare
sul piano dell'immagine nel prendere al volo tutte le occasioni, e
ad ogni "mal di pancia" che succede in giro, dire: "io sono per
esprimere solidarietà a chi ha il mal di pancia"; salvo poi
scaricare sulla maggioranza invece la soluzione del problema
concreto. Questo è il meccanismo: loro dichiarano la solidarietà e
invitano la maggioranza a fare. La maggioranza si trova nella
condizione di dover fare, quindi di affrontare tutte le difficoltà
e anche gli eventuali insuccessi che le situazioni in qualche modo
presentano sempre. Ripeto: la maggioranza ha il dovere di
affrontare queste cose e nel caso specifico lo sta facendo. La
minoranza ha proposto una mozione che non propone nulla di
alternativo a quanto si sta facendo, ma è solo una dichiarazione
per acquisire immagine; in questo senso ritengo che la maggioranza
sia nel diritto di distinguere la sua posizione rispetto a questo e
a denunciare la strumentalità di questi atti.
Président - La parole au Conseiller La Torre.
La Torre (FA) - Innanzitutto ritengo sia necessario
puntualizzare ancora nella dichiarazione di voto le cose che sono
state dette in questi ultimi momenti. Per prima cosa non si perde
del tempo ad affrontare in tutti i modi possibili e quindi anche
con delle interruzioni rituali problematiche come questa, che
coinvolgono in maniera concreta persone e lavoratori. Credo che il
nostro Capogruppo abbia fatto bene a chiedere una sospensione,
cercando proprio su un argomento come questo di riportare le cose
nella giusta dimensione, perché qui non vi è qualcuno che si
impossessa di un argomento e che da quel momento diventa il
difensore, oppure, perché eventualmente lo subisce nel caso che non
se ne sia impossessato, diventa il carnefice: non è questo il
problema! Qui il problema è di essere in modo ragionevole e serio
responsabili consiglieri che prendono atto di alcune situazioni che
avvengono nella nostra Regione e che cercano di esprimere, ognuno
dalle proprie posizioni, perché è evidente che chi è in Giunta,
come ha espresso l'Assessore Ferraris, svolge delle azioni ed è
altrettanto importante che chi è nei banchi del Consiglio - a
prescindere se maggioranza o opposizione - esprima delle
riflessioni, delle intuizioni, cose che comunque possono essere
utili alla soluzione di un problema. Il Consigliere Salzone quindi
ha fatto bene a chiedere quella sospensione, affinché l'argomento,
che stava diventando un terreno di scontro, diventasse un terreno
di incontro; un terreno di incontro, attraverso una risoluzione che
legava - io credo, e parto dal presupposto che tutti vogliano il
bene e la soluzione di questa situazione - tutto il Consiglio
regionale, perché questo? Perché è necessario che si esprima
complessivamente una linea di comportamento e certamente quello che
avvertiamo noi, come "Fédération", non è una critica assolutamente
nei confronti della Giunta che sta agendo... ma che noi stessi
siamo partecipi del lavoro che la Giunta sta facendo. Non è che
l'Assessore, come il Consigliere Curtaz, si impossessa
dell'argomento, l'Assessore sta operando bene e lo sta facendo
nell'interesse del Consiglio, non lo fa per sé stesso!
Ritengo quindi che una risoluzione avrebbe portato allo scopo di
trovare un'unità del Consiglio in una risposta unanime nei
confronti di un problema serio. Il Consigliere Fiou ha detto che è
un dovere; è vero. Credo che anche la maggioranza quindi non possa
essere insensibile agli apporti seri e onesti da parte di forze di
minoranza, che comunque cercano di collaborare sempre e
costantemente con la maggioranza in modo utile. Ecco perché noi,
non raccogliendo la sua provocazione, Consigliere Frassy, e
continuo a dire che su questi argomenti non ci devono essere
strumentalizzazioni, qui il Consigliere Fiou ha ragione, vogliamo
mettere alla prova - lo faremo nel nostro piccolo, con le nostre
modeste forze - la volontà di essere concreti su queste cose, come
ha detto lei. Siccome oggi condividiamo il principio che questo
Consiglio si esprima su un argomento così serio, però non ci
sentiamo neanche di condividere l'iniziativa presa da qualcuno che
non è accettata unanimemente, oggi ci asterremo, ma presenteremo
nel prossimo Consiglio una mozione che sarà aperta, non sarà una
mozione vincolante: sarà quindi una mozione concreta, aperta, che
dirà delle cose, che sarà messa a disposizione di tutti i
Capigruppo, che potrà trasformarsi in una risoluzione e su questo
vedremo se veramente vi è la volontà da parte di tutti di essere
utili per risolvere un problema! Questa è la nostra dichiarazione
di voto, questa è la nostra concretezza, Consigliere Frassy: non
polemiche, non parole, ma fatti!
Président - La parole au Conseiller Riccarand.
Riccarand (Arc-VA) - A noi sembra che questa discussione sia
andata ben al di là del tema da cui è partita, per investire il
ruolo dei consiglieri regionali, del Consiglio stesso, rapporti fra
maggioranza e minoranza, quindi tutta una serie di temi di grande
spessore, che non è qui la sede per sviluppare, ma che bisognerà
riprendere.
Non condividiamo assolutamente le considerazioni che ha fatto
poco fa il Consigliere Fiou, nel senso che dobbiamo fare bene
attenzione a non farci "ingabbiare" in una logica di maggioranza e
minoranza, perché, prima di essere parte di una maggioranza e di
una minoranza, siamo dei consiglieri regionali e questa istituzione
è la sede del Consiglio regionale: è questo che si rischia di
perdere di vista con certi ragionamenti che sono troppo
equilibristi rispetto a tattiche politiche, rispetto a rapporti fra
gruppi consiliari. Semplicemente il Consiglio regionale, come ha
sempre fatto, di fronte ad avvenimenti che si determinano, ha il
dovere di prendere posizione nel suo insieme come organismo
assembleare e di invitare, sostenere la Giunta nella sua attività.
L'iniziativa può venire dal singolo consigliere o dal gruppo
consiliare, o dalla maggioranza, o dalla minoranza, ma va valutata
nel suo merito e non da chi proviene, altrimenti stravogliamo
completamente il significato di questo organismo, se partiamo dal
fatto che se un'iniziativa viene fatta da un gruppo con una certa
collocazione, allora ha l'esito già segnato in partenza. Ci avete
mosso l'appunto: "non va bene questa cosa perché, essendo voi i
promotori, poi la spendete politicamente rispetto ai media", ma
nella riunione dei Capigruppo abbiamo dato la nostra disponibilità
a trasformare la nostra mozione in una risoluzione modificata e
sottoscritta da tutti i Capigruppo, in modo che fosse espressione
di tutto il Consiglio, perché noi abbiamo posto il problema
all'attenzione dell'Assemblea con gli strumenti consentiti dal
Regolamento, ma eravamo disponibili ad accettare una conclusione
comune, concordata in cui diventavamo tutti padroni di questa
mozione. Non riusciamo a capire per quale motivo, se non in una
logica di chiusura all'interno di logiche di schieramento, non si
accetta questo tipo di impostazione. Ci dispiace vi sia questo tipo
di atteggiamento, riteniamo che questo non aiuti il Consiglio,
reputiamo che una serie di affermazioni effettuate in questa
occasione saranno "rimangiate" nel corso delle prossime adunanze
consiliari, perché vedrete quante iniziative di questo tipo
verranno presentate e sarà necessario presentarle e votarle perché
la gente chiede che il Consiglio si esprima! Oggi il Consiglio non
vuole accettare questa proposta, noi eravamo disponibili a
modificarla, la manteniamo e ci sembra sia un contributo che
abbiamo dato alla discussione e alla presa di posizione del
Consiglio e non una strumentalizzazione, altrimenti non si capisce
cosa stiamo a fare in Consiglio!
Président - Je soumets au vote la motion:
Conseillers présents: 29
Votants: 8
Pour: 6
Contre: 2
Abstentions: 21 (Borre, Caveri, Cerise, Cesal, Charles Teresa,
Ferraris, Fey, Fiou, Fosson, La Torre, Lavoyer, Maquignaz, Nicco,
Pastoret, Perrin, Perron, Praduroux, Rini, Vicquéry, Viérin
Adriana, Viérin Laurent)
Le Conseil n'approuve pas.
Président - Sur ce point nous terminons nos travaux.
La séance est levée.
---
La réunion se termine à 11 heures 27.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK