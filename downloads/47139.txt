Consiglio Regionale della Valle d'Aosta - Oggetto del Consiglio n. 3442 del 21 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3442 del 21 marzo 2024 - Resoconto
OGGETTO N. 3442/XVI - Interpellanza: "Soluzioni per risolvere
le criticità rilevate dall'Osservatorio demenze dell'Istituto
superiore di Sanità relative alla nostra regione".
Bertin (Presidente) -
Punto n. 37. Consigliere Manfrin ne
ha facoltà.
Manfrin (LEGA VDA) -
. Come si può evincere dal titolo di
quest'interpellanza, Parliamo di un tema che è quello delle demenze
che è particolarmente delicato e di assoluto interesse per la
nostra regione.
Come base di partenza, abbiamo utilizzato per
quest'approfondimento e per quest'iniziativa consiliare, il
progetto "Fondo per l'Alzheimer e le demenze", ovvero le attività
dell'Osservatorio demenze dell'Istituto Superiore di Sanità.
In questo studio abbiamo estrapolato la parte relativa proprio
alla nostra regione, che è sicuramente - se collochiamo questo
studio in un ambito di studio nazionale su tutto il Paese -
corposa.
Innanzitutto la parte delle premesse, per comprendere quale sia
il fenomeno delle demenze. É stata fatta una stima dei casi di
demenza, sia per quanto riguarda la demenza
early-onset
, sia
per la demenza
mild
cognitive
impairment
e i
risultati io credo che siano di assoluto interesse.
Nella regione autonoma Valle d'Aosta, sulla base dei residenti
al primo gennaio 2023, su base Istat, è possibile stimare 2.445
casi di demenza nella fascia di età uguale o superiore ai 65 anni e
52 casi di demenza early-onset compresi nella fascia d'età 35-64,
quindi una fascia particolarmente giovane che ha ovviamente dei
numeri sicuramente inferiori.
Per quanto riguarda invece le persone con un mild cognitive
impairment, è possibile stimare il numero di persone in 2.058,
quindi mettendo assieme questi numeri, e quindi la parte di demenza
nella fascia di età uguale o superiore ai 65 anni sono 2.445, i 52
della fascia early onset e se aggiungiamo a questo il mild
cognitive impairmnet, abbiamo altri 2.000 casi, per un totale di
5.000 persone che è un numero davvero impressionante per una
regione come la nostra se immaginiamo che ognuna di queste persone,
oltre ad avere una patologia che porta a delle conseguenze, a
questa deve unire anche un impegno della famiglia ed è l'impegno
dei famosi caregiver.
Immaginiamo quindi queste 5.000 persone che hanno una o due
persone, parliamo di parenti, di genitori nei casi delle demenze
early onset, oppure parliamo dei coniugi, dei figli, dei nipoti,
insomma tutti i parenti che prestano un'assistenza sostanzialmente
continua per i casi più gravi e un'assistenza più intermittente per
i casi meno gravi ma che comunque coinvolge il doppio, il triplo
delle persone che soffrono di questa patologia.
Ebbene, questo studio si è concentrato sull'offerta che la Valle
d'Aosta fornisce proprio per le demenze e ha sottolineato tutta una
serie di risultati, e io su questi risultati mi sono concentrato,
ma partirei non soltanto con le cose negative, è bene anche dare i
meriti al nostro sistema e partire con le cose positive, ovvero
quelli che vengono definiti i punti di forza nell'assistenza e
nella presa in carico.
Per quanto riguarda i servizi delle strutture, c'è stato un
aumento dei centri per i disturbi cognitivi e demenze, che riescono
a intercettare un numero maggiore di casi rispetto al passato,
anche in fase iniziale.
Per l'attività e organizzazione abbiamo: progetti per la presa
in carico domiciliare dei familiari della persona con demenza;
presa in carico del familiare caregiver da parte del settore
sociale ed educativo; rafforzamento dell'offerta di terapie non
farmacologiche da parte del gruppo educativo, anche grazie al
sostegno economico del fondo per le demenze; un'implementazione di
una giornata a settimana dedicata alla diagnosi della demenza in
cui si effettuano, in collaborazione con il servizio di radiologia,
PET e RM nelle persone con sospetto diagnostico; iniziative di
formazione dei medici di medicina generale; la presenza di
associazioni che sostengono le famiglie dal punto di vista sia
pratico che psicologico; la collaborazione multiprofessionale fra
CDCD e il territorio, con la conseguente creazione di una rete per
la presa in carico.
Però qui purtroppo le cose positive terminano e iniziano quelle
che vengono definite le criticità nell'assistenza e nella presa in
carico.
Cominciamo con la parte dei servizi e delle strutture:
posti limitati nelle strutture residenziali, numero limitato di
centri diurni, ridotti ulteriormente durante la pandemia e spesso
non specifici per persone con demenza;
comparsa di numerosi servizi che operano nel privato, tra cui i
familiari di riferimento, a causa della ridotta offerta dei servizi
pubblici, quindi purtroppo le persone si rivolgono a centri privati
perché non c'è sufficiente risposta e disponibilità in quelli
pubblici;
servizi e informazioni distribuiti a macchia di leopardo, a
causa delle caratteristiche orografiche del territorio, e questa è
una caratteristica che la nostra regione ha e purtroppo è un
qualcosa con cui dobbiamo fare i conti;
presa in carico delle famiglie da parte dell'assistente sociale
nel momento in cui viene segnalata una situazione di necessità da
parte del CDCD, ma il più delle volte limitatamente a un unico
incontro iniziale, portando una scarsa continuità
assistenziale;
ridotte informazioni fornite alla famiglia sugli aspetti
giuridico-amministrativi e difficoltà nella gestione di questi
aspetti a causa della scarsa conoscenza da parte dei medici di
medicina generale delle procedure da effettuare, ad esempio
richiesta d'indennità e accompagnamento;
assistenza domiciliare insufficiente per coprire il fabbisogno
giornaliero;
assenza di un percorso di presa in carico dei
professionisti.
Poi passiamo alla parte dell'organizzazione e rete:
gestione non ottimale della persona con demenza
all'interno delle strutture residenziali, che porta al
trasferimento e rinvio del nucleo Alzheimer in cui sono presenti
persone in fase acuta o disturbi del comportamento;
utilizzo di strumenti di valutazione multidimensionale poco
adatti alla persona con demenza, ad esempio la scheda di
valutazione multidimensionale dell'adulto e dell'anziano che hanno
un impatto negativo sulla corretta attribuzione del livello di
gravità della malattia da parte dell'unità di valutazione
multidimensionale distrettuale; ridotta integrazione tra medici di
medicina generale, settore sociale e sanitario;
ridotta collaborazione con le associazioni, le quali si occupano
quasi esclusivamente della presa in carico del caregiver e non
della persona con demenza.
Poi abbiamo le criticità relative al personale:
ridotta formazione specifica sulle demenze degli operatori nelle
strutture residenziali non specializzate;
assenza della presa in carico da parte dei medici di medicina
generale spesso demandata esclusivamente al geriatra, a causa
dell'alto numero di assistiti nella scarsa formazione specifica
sulle demenze;
formazione dei badanti insufficiente.
Ancora per quanto riguarda il sociale, e questa è un'azione che
si dovrebbe mettere in campo con particolare attenzione rispetto a
comunicazione da fare al pubblico, lo stigma nei confronti della
persona con demenza sia dal punto di vista di alcuni professionisti
che da parte di alcuni familiari, che porta a una possibile
influenza sulle scelte terapeutiche e assistenziali. Questa
sicuramente, purtroppo, è una cosa che andrebbe superata e su cui
si dovrebbero mettere immediatamente in atto delle azioni che
portino a cancellare e annullare lo stigma sociale che viene
elevato nei confronti delle persone con demenza.
Poi abbiamo le aree di miglioramento:
miglioramento del modello organizzativo del nucleo Alzheimer dei
PDTA regionali; integrazione della componente infermieristica
durante le visite al CDCD in modo da prendere in carico il
familiare e garantire uno scambio utile di informazioni, che spesso
non vengono richieste alla componente medica;
un'efficace educazione sanitaria del caregiver, questo è
assolutamente importante: immaginiamo le persone che si prendono
cura di chi ha questo tipo di patologia e che devono
necessariamente conoscere alcuni aspetti che purtroppo questa
patologia porta con sé;
maggiore collaborazione con le associazioni presenti sul
territorio;
previsioni di un percorso di presa in carico del
professionista.
Abbiamo in coda un effetto della pandemia, cioè una criticità
che la pandemia ha portato che riteniamo che adesso si possa
tranquillamente superare, ovvero la chiusura che permane ancora
oggi dei Caffè Alzheimer.
Poi abbiamo: la riduzione dell'attività dei CDCD riservate ai
casi particolari; divieti di accesso nelle strutture residenziali
dei familiari delle persone con demenza che è stato causa dei
peggioramenti clinici - la riduzione degli orari di accesso permane
ancora oggi -peggioramento clinico, sia da un punto di vista fisico
che cognitivo che, in alcuni casi, permane ancora oggi; la sfiducia
nelle strutture di tipo residenziale, tutt'ora presente a seguito
dell'alto numero dei decessi verificatisi al loro interno durante
la pandemia.
Ci sono diverse criticità che vengono sottolineate in questo
studio, ci sono le conclusioni, è uno studio sicuramente
interessante - evidentemente fatto anche dall'Istituto Superiore di
Sanità che ha utilizzato e immagino si è appoggiato alle strutture
della Regione - che potrebbe essere ulteriormente ampliato e
potrebbe portare con sé anche dei particolari.
A fronte di questo, s'interpella l'Assessore competente per
chiedere quali siano le strategie che intende mettere in campo per
ovviare alle criticità evidenziate.
Presidente -
Assessore Marzi, a lei la parola.
Marzi (SA) -
Sull'importante tema delle demenze e dei
disturbi cognitivi, l'Assessorato è fortemente impegnato sia in
attività di ambito regionale, sia con la partecipazione ai lavori
del tavolo nazionale permanente sulle demenze e disturbi cognitivi,
ai quali partecipano il Ministero della salute, l'Istituto
Superiore della Sanità e le Regioni e Province autonome.
Le attività in corso di svolgimento coinvolgono i competenti
uffici dell'Assessorato, i servizi dedicati dell'Azienda e i
referenti delle associazioni dei familiari e dei pazienti.
I lavori trovano la loro sintesi nel tavolo tecnico a livello
regionale, il quale si riunisce periodicamente per valutare le
necessità espresse dalle associazioni e dai clinici competenti, al
fine di adottare a livello regionale le necessarie disposizioni
affinché i servizi possano essere sempre migliorati e
potenziati.
Con riferimento alle analisi condotte dall'Osservatorio demenze
dell'Istituto Superiore di Sanità, se è vero che nell'ambito dei
lavori sono stati rilevati una serie di fattori sui quali è
necessario migliorare è anche vero che sono stati evidenziati
diversi punti di forza nell'assistenza della presa in carico in
Valle d'Aosta.
Per completezza dell'informativa, oltre a quanto riportato nelle
premesse dell'iniziativa consiliare, informiamo quindi che nel
report pubblicato per la Regione Valle d'Aosta è stata rilevata
positivamente la costituzione del centro per disturbi cognitivi e
demenze, il CDCD, il quale opera con apposita équipe
multidisciplinare grazie alla quale vengono intercettati un numero
maggiore di casi rispetto al passato, anche in fase iniziale della
malattia; è stata rilevata positivamente l'attuazione dei progetti
per la presa in carico domiciliare della persona con demenza e dei
familiari; è stata rilevata positivamente la presa in carico del
familiare caregiver da parte del settore sociale educativo; è stato
rilevato positivamente il rafforzamento dell'offerta di terapia non
farmacologica da parte del gruppo educativo, anche grazie al
sostegno economico del fondo per le demenze; è stata rilevata
positivamente la presenza dei servizi residenziali specializzati -
in tal senso ricordiamo che nella nostra regione vi sono due nuclei
per i malati di demenza e che in tale ambito vengono accolti i
pazienti nella fase iniziale ed intermedia caratterizzata da
disturbi del comportamento; è stata rilevata positivamente
l'implementazione di una giornata a settimana dedicata alla
diagnosi della demenza in cui si effettuano, in collaborazione con
il servizio di radiologia, PET e RM nelle persone con sospetto
diagnostico; sono state rilevate positivamente le iniziative
d'informazione ai medici di medicina generale, i quali sono i primi
a essere chiamati a promuovere una tempestiva attenzione ai sintomi
della demenza; è stata rilevata positivamente l'organizzazione di
corsi di formazione per caregiver e badanti da parte delle
associazioni, nonché l'esistenza di una lista regionale di badanti,
i quali sono formati per l'assistenza alle persone con demenza; è
stata rilevata positivamente la presenza di associazioni che
forniscono sostegno sia pratico sia attraverso sessioni di
stimolazione cognitiva; è stata rilevata positivamente la
collaborazione multiprofessionale tra Centro per disturbi cognitivi
e demenze e il territorio, con la conseguente creazione di una rete
per la presa in carico.
Con la deliberazione n. 900/2022 la Giunta regionale ha
approvato il Piano triennale di attività per Alzheimer e per le
demenze, finanziato grazie a fondi statali pari complessivamente a
euro 287 mila.
Con il Piano regionale si sono poste le basi per un nuovo modo
di affrontare il tema della demenza attraverso la messa in pratica
di differenti azioni orientate a una presa in carico globale, non
solo del soggetto con disturbo neuro cognitivo ma anche dei
caregiver, coinvolgendo anche gli operatori sanitari, sociali e
medici di medicina generale.
La partecipazione, anche in piena pandemia, al tavolo nazionale
sulle demenze da parte dell'Amministrazione regionale, nonché
dell'Azienda USL, ha permesso di ottenere, come risultato peraltro
non scontato, un fondo anche per la Valle d'Aosta da destinare allo
sviluppo di progetti ad hoc.
In particolare, la prima azione messa in atto è stata il
potenziamento del Centro disturbi cognitivi e demenze, presso la
sede ospedaliera del Beauregard.
Il Centro si sta avviando verso una più qualificata e definita
organizzazione integrando le diverse figure specialistiche mediche
con le altre professioni sanitarie.
Per raggiungere questo scopo è previsto un incremento degli
operatori e sono già in corso le selezioni per assumere educatori,
neuropsicologi e amministrativi.
È stato anche bandito un concorso per l'assunzione di tre
geriatri che necessariamente daranno un sopporto all'attività del
Centro stesso.
Il Centro si pone l'obiettivo di garantire la continuità
assistenziale e la sua riorganizzazione è mirata a permettere
l'individuazione di un referente del paziente, cioè il cosiddetto
case manager, che dovrà redigere il progetto personalizzato
condiviso con il paziente stesso e il caregiver e in seguito il
piano terapeutico riabilitativo personale. Tale piano sarà
verificato e validato con cadenza periodica dallo stesso Centro, il
quale intende impegnarsi anche nell'effettuazione di diagnosi
precoce e nel monitoraggio di pazienti ai quali siano somministrate
eventuali nuove terapie farmacologiche.
La necessità d'informazioni e di formazione del caregiver è
inoltre alla base del già citato progetto "A casa è meglio", ormai
in corso da un anno.
Attraverso quest'attività si sta fornendo non solo un'adeguata
preparazione ai familiari, dal sostegno alla presa in carico di un
paziente con demenza, ma anche l'attivazione d'interventi a
domicilio. Si vuole pertanto dotare il caregiver di capacità e di
servizi utili alla cura e alla gestione del malato.
Il Centro disturbi cognitivi e demenze, consapevole
dell'importanza della stimolazione cognitiva, ha implementato tale
attività con il progetto "La palestra della mente", aumentando il
numero delle persone trattate e la diffusione sull'intero
territorio valdostano.
Sono state aperte sedi per svolgere tali attività, oltre che ad
Aosta anche a Morgex e Châtillon; a breve l'assunzione di nuovi
educatori permetterà d'incrementare il numero dei pazienti presi in
carico e di aprire una sede in Bassa Valle.
Tale attività interessa pazienti in fase iniziale e
intermedia.
Considerata la peculiarità del servizio valdostano, è stata
anche sviluppata la "Montagnaterapia", quale azione non
farmacologica, per contrastare il declino delle funzioni cognitive,
rivolta soprattutto a pazienti in fase iniziale e con buone
capacità funzionali.
Tali progetti non hanno carattere temporaneo, in quanto andranno
a regime sia grazie alla peculiarità del fondo nazionale di essere
rifinanziato, ma, soprattutto, perché faranno parte dell'offerta
dei servizi erogati dalla nostra Azienda USL.
Alla luce di quanto illustrato, si può pertanto cogliere che vi
è un grande lavoro in corso e aggiungiamo infine che, grazie ai
proficui rapporti con gli interlocutori del tavolo nazionale, vi è
un continuo confronto con gli esperti del settore, i quali
supportano costantemente le attività che il Dipartimento, assieme
alle aziende e alle associazioni dei familiari, stanno
svolgendo.
Presidente -
Consigliere Manfrin ne ha facoltà.
Manfrin (LEGA VDA) -
Io credo che lei si fosse preparato,
o forse gli uffici le avessero preparato l'intervento, immaginando
che avrei sollevato solo le criticità e non invece i punti di
forza, però ci ha tenuto a elencare gli stessi punti di forza che
anch'io stesso avevo elencato.
Va da sé - e questo glielo dico come questione di carattere
generale - che di certo, almeno non dal nostro gruppo, non vedrà
mai un'interpellanza che le chiederà conto delle cose fatte in
positivo; non è che adesso dobbiamo anche chiedere le motivazioni
del perché, oppure contestare il fatto che siano state fatte delle
cose positive, tendenzialmente ci concentreremo sulle cose che
invece vanno migliorate.
Fra le cose che vanno migliorate, lei giustamente ha elencato,
come ho fatto anche io, le cose positive ma, come avrà potuto
vedere, le cose negative purtroppo sono molte.
Lei ha dato tutta una serie di risposte che io adesso poi
approfondirò, tra cui l'assunzione di tre geriatri e quant'altro;
lei elenca, per esempio, fra le cose positive, il fatto - e questo
è scritto nel rapporto - che ci sia la presenza di associazioni sul
territorio; come potrà immaginare, Assessore, le associazioni non
nascono per volontà né del governo né delle parti politiche, quindi
questo è un qualcosa che è indipendente dalla volontà di qualsiasi
parte politica.
Mi concentrerei però sui numeri: abbiamo un elenco abbastanza
corposo di criticità su cui qualche azione che lei ha elencato può
incidere positivamente, ma dobbiamo sempre fare i conti con i
numeri.
I numeri io li ho riassunti prima proprio per questo motivo e
parliamo di circa 5 mila persone in Valle d'Aosta che, di concerto
e indicativamente insieme, portano con sé un numero pari o
probabilmente anche superiore di caregiver, cioè di persone che si
occupano stabilmente, oppure con dei tempi meno ravvicinati, di
tutelare le persone affette da demenza, e se parliamo di 5 mila
persone, evidentemente parliamo di altre 5 mila persone e più di 5
mila caregiver, proviamo a immaginare 7 mila, un conto
spannometrico, che a lei piace, è largo circa, spannometricamente
di circa 7 mila persone.
Se ci sono 7 mila persone che quotidianamente o con una cadenza
settimanale si occupano di chi soffre di demenza, è evidente che
un'azione importante va condotta, perché 7 mila persone non sono 10
e non sono neanche 500, sono numerosissime e purtroppo la prima
azione che va compiuta nei confronti di queste persone è l'azione
che è quella forse più immediata, cioè quella
dell'informazione.
Purtroppo - io ho partecipato ad alcuni incontri nelle scorse
settimane - ci siamo resi conto che molte famiglie non conoscono
quale sia la trafila e quali siano le azioni da compiere quando si
rendono conto che c'è una persona in famiglia che soffre di
demenza, quindi quale sia la funzione per esempio delle assistenti
sociali con le quali abbiamo avuto anche qui dei confronti, e anche
loro dicevano: "Noi veniamo utilizzate poco, spesso chi ha una
demenza non sa che deve venire e deve rivolgersi anche
all'assistente sociale, che conosce una serie di percorsi che può
attivare, una serie di percorsi a sostegno e a supporto".
Il problema della mancata conoscenza è un grave problema e, se
parliamo di una cifra indicativa di 7 mila persone, è evidente che
per riuscire ad arrivare a tutte, un'azione informativa che per lo
meno dica: "Non sei da solo, c'è una struttura, ci sono delle
possibilità" - vanno migliorate, perché nell'elenco ci sono - "ma
devi essere a conoscenza del percorso che devi fare quando ti trovi
di fronte a questa situazione, e il percorso che devi fare è
questo, questo e quest'altro: devi rivolgerti al professionista,
devi rivolgerti al centro, devi rivolgerti alle assistenti sociali,
ci sono le Associazioni e quant'altro che ti possono informare o
formare rispetto a questo tipo di patologia".
Ci sono assolutamente e necessariamente delle azioni che vanno
condotte, azioni principalmente d'informazione che sono quelle più
immediate, ma poi ci sono una serie d'investimenti che vanno fatti
e miglioramenti che il progetto del fondo Alzheimer e le demenze,
ha indicato che sono di assoluta urgenza, soprattutto perché
parliamo di una platea così ampia e soprattutto perché parliamo di
un problema così importante che richiede assolutamente
attenzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK