Consiglio Regionale della Valle d'Aosta - Oggetto del Consiglio n. 2250 del 4 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2250 del 4 aprile 2023 - Resoconto
OGGETTO N. 2250/XVI - Interpellanza: "Attuazione di misure
per il raggiungimento del Goal 15 della Strategia regionale di
Sviluppo Sostenibile della Valle d'Aosta 2030".
Marguerettaz (Presidente) -
Un'ultima iniziativa prima
del termine dei lavori, punto n. 36 all'ordine del giorno. Per la
presentazione, la parola al collega Aggravi.
Aggravi (LEGA VDA) -
Quest'iniziativa si concentra sul
Goal 15 della Strategia regionale di Sviluppo Sostenibile della
Valle d'Aosta 2030, integrata col Quadro strategico regionale che
abbiamo già esaminato nel Consiglio di gennaio 2023, ma in realtà
al suo interno ha altri grappoli, come potremmo definirli, in
particolare tutto ruota intorno a un marchio, o un logo o un non so
come chiamarlo, ma poi tra l'altro su questo tema ci sarà anche
un'altra iniziativa, che riguarda "Viva Valle d'Aosta unica per
natura".
Al suo interno questo progetto - che viene definito come un
progetto complesso che vuole rappresentare un modo nuovo di
tutelare l'ambiente naturale, stimolare una fruizione guidata e
consapevole della natura, offrire opportunità di sviluppo socio
economico per le comunità locali - cita, ed è sempre dal sito
internet di "Viva Valle d'Aosta" "Un patrimonio naturale di rara
bellezza racchiuso in aree naturali protette" - siti appartenenti
alla famosa, aggiungo io, Rete ecologica Natura 2000 - "Giardini
botanici alpini ma, a eccezione del Gran Paradiso, ben pochi
conoscono questi luoghi, le loro peculiarità e caratteristiche o
ancora i motivi per cui sono tutelati", e si fa un richiamo al
prodotto Natura valdostano.
Quindi il sito e il Progetto Viva hanno una chiara finalità più
turistica, se vogliamo, ma sfruttando, in senso positivo, la
natura.
Al suo interno si citano due azioni - si parla di un arco
temporale di tre anni, 2011-2013 - e si cita, appunto, "La
costruzione del sistema Valle d'Aosta Natura e la creazione
dell'Osservatorio della biodiversità", infatti la prima domanda
dell'interpellanza chiede quale sia oggi lo stato di realizzazione
del progetto Viva, in particolare con riferimento agli strumenti
del progetto denominati "Sistema Valle d'Aosta Natura" e
"Osservatorio della biodiversità".
Tra l'altro il documento di Natura 2000 è del 2016 ed è quello
che avevo già richiamato quando si è parlato del collegamento
intervallivo di Cime Bianche e infatti all'interno del sito di Viva
c'è un richiamo alla Rete Natura 2000 e ci sono sia i siti sia i
vari approfondimenti.
Al suo interno, come sul sito della Regione, si trova
l'interessante Data Form di Natura 2000, e questo apre
sostanzialmente poi a un altro passaggio dell'interpellanza.
La seconda domanda ha una finalità, se vogliamo, più turistica,
però è legata a "Valle d'Aosta unica per natura": si chiede se le
ricadute, in termini turistici o di interesse scientifico di queste
aree, siano in qualche modo misurate o monitorate
dall'Amministrazione regionale, perché c'è un progetto, c'è un
sito, c'è tutta una serie di documentazione e io mi immagino che
oltre al 2013 qualcosa in più sia stato fatto.
Quindi vorrei capire, con i colleghi, quale sia lo stato del
monitoraggio.
La terza domanda è legata invece al Data Form che citavo adesso,
perché all'interno del sito, e in particolare della già richiamata
rete, noi chiediamo se siano previsti per ogni sito specifici piani
di gestione o misure di conservazione e se, in ragione di questi,
siano stanziate, indicate risorse finanziarie nel bilancio
regionale.
Perché questa domanda? Perché è vero che si trovano sul sito di
Viva i formulari e le misure di conservazione, come è vero che su
Rete Natura 2000, sul sito della Regione, si trovano le misure di
conservazione, però fa specie che, e qui ho preso la Val Ferret -
sono andato a casa, perché vorrei ricordare anche agli amici che si
occupano di Cime Bianche e del Vallone che ci sono anche altri siti
che sono tutelati e andrebbero tutelati, ho parlato di quello di
casa mia così almeno mi lavo i panni in casa e non vado a
disturbare nessuno - e anche questo al suo interno, guarda caso,
nel Form ha l'indicazione che non esiste a oggi un Management Plan,
quindi a oggi non c'è un piano di gestione.
Io la domanda l'ho parametrata con i colleghi proprio su questo
effetto, cioè dire: ma forse non ci sono delle risorse destinate o
stanziate, forse non ce n'è bisogno, non lo so, lo chiediamo a chi
se ne occupa o se n'è occupato.
E arriviamo in ultimo - perché tutto è collegato - a quella che
ho citato in apertura, cioè la strategia di sviluppo sostenibile
della Valle d'Aosta 2030, integrata con il quadro strategico.
Io non so se mi sono sbagliato, però lo dico all'Assessore - lo
direi anche all'assessore Caveri ma non lo vedo - che oggi sul sito
è ancora in bozza, ne abbiamo discusso a inizio gennaio e voglio
segnalare che c'è ancora la bozza.
Ma, grazie a Dio, i potenti mezzi del Consiglio mi consentono di
avere la versione che abbiamo visto in aula ed effettivamente si
entra dritti nel Goal 15, ovvero quello che fa riferimento alla
"Vita sulla terra: proteggere, ripristinare e favorire per un uso
sostenibile dell'ecosistema terrestre, gestire sostenibilmente le
foreste, contrastare la desertificazione, arrestare e far
retrocedere il degrado del terreno e fermare la perdita di
diversità biologica".
Questo Goal poi ha un richiamo che all'interno di questo
documento parla appunto di rispetto delle aree protette, oggi il
rispetto delle aree protette è del 13.3 ed è relativo alla sola
superficie dei parchi, mentre, includendo l'insieme delle aree
protette, ivi comprese quelle di Natura 2000, si raggiunge il
30.
Poi c'è un obiettivo - che lascia un po' così, ma forse qualcuno
di noi l'aveva già detto quando si è discussa la strategia - che è,
appunto, quello di arrivare al 31% circa, anche se oggi sappiamo
che non abbiamo più il 30 ma abbiamo il 30,4 perché sono cambiati i
sistemi di misurazione.
Perché ho fatto tutto questo esercizio di analisi di siti e di
misure di conservazione e quant'altro? Perché io chiederei poi alla
fine quali saranno nel concreto le misure e le azioni che si
intendono porre in essere per raggiungere questo Goal della già
richiamata strategia.
Io magari sarò fatto male, però mi dico: è stata fatta "Viva
unica per natura", c'è "Natura 2000", ci sono i parchi, ci sono
tutta una serie di obiettivi, di grandi strategie, di misure di
conservazione, però se poi non ci sono i soldi, se poi non ci sono
i piani di gestione e se poi oggettivamente... e lo dico facendo
anche ammenda, per me "Viva Valle d'Aosta" erano quei cartelli che
ogni tanto si vedono in giro, anche un po' sbiaditi purtroppo, e
ignoravo l'esistenza del sito Internet, è anche fatto molto bene e
tra l'altro vorrei capire se è utilizzato non solo dal punto di
vista della consultazione ma anche dal punto di vista turistico,
visto che c'è una voce sull'ospitalità, sulle attività e
quant'altro.
Tutte queste cose che mettiamo in campo, poi hanno un fine,
hanno un qualcosa, vanno da qualche parte?
Vedete, colleghi, io non ho fatto una petizione, potevo fare una
petizione, magari la inizierò dopo aver sentito la risposta del
collega, così mi creerò anche io il mio comitato -e anche se poi
"Viva" è stato utilizzato da vari soggetti - ma, detto questo,
tornando all'obiettivo dell'interpellanza, io vorrei capire che
cosa ne è di quello che è stato e cosa ne sarà degli obiettivi che
ci siamo dati.
Presidente -
Solo per ricordare che, al termine di
quest'iniziativa, voteremo l'iscrizione della risoluzione, quindi
un attimo di pazienza. La parola all'assessore Sapinet per la
risposta.
Sapinet (UV) -
Direi che l'iniziativa è il metodo forse
migliore per iniziare un confronto su questa tematica e
l'iniziativa stessa mi ha permesso in questa settimana di
approfondire e di avvicinarmi un po' di più alla materia, quindi il
primo quesito: "Quale sia a oggi lo stato di realizzazione del
progetto Viva Valle d'Aosta unica per natura", in particolare con
riferimento agli strumenti del progetto denominato "Sistemi Valle
d'Aosta Natura e Osservatorio della biodiversità".
Il sistema Valle d'Aosta Natura e l'Osservatorio della
biodiversità, citati nell'Interpellanza - poi se vuole le farò
avere una copia - sono frutto del progetto "Valle d'Aosta Nature
Metro" finanziato dal progetto FESR, competitività regionale
2007-2013, attuato dalla Regione, con il coinvolgimento
dell'Assessorato all'agricoltura e risorse naturali in
collaborazione con l'Assessorato al turismo.
Nell'ambito del progetto è stato ideato, come lei ricordava, il
marchio "Viva Valle d'Aosta unica per natura", un marchio
regolarmente registrato, dedicato alla promozione del patrimonio
naturale tutelato e del turismo naturalistico sostenibile nelle
aree protette, nei siti della Rete Europea Natura 2000 e presso i
giardini botanici alpini.
Il progetto è nato per favorire la conoscenza di questi siti
tutelati - e forse meno conosciuti rispetto al Parco Nazionale del
Gran Paradiso - e delle azioni di promozione distribuite
sull'intero territorio regionale.
Malgrado il progetto si sia concluso da anni, gli strumenti di
promozione e di divulgazione messi in atto continuano a essere
utilizzati; il sito web dedicato e i canali social vengono
regolarmente utilizzati per veicolare iniziative di fruizione,
eventi artistici, passeggiate, trekking e promozione dei prodotti
locali all'insegna della sostenibilità, con il coinvolgimento degli
enti locali e degli operatori economici del territorio.
L'Osservatorio della biodiversità nasce anch'esso nell'ambito
del citato progetto come strumento di consultazione aperto al
pubblico - sia esso cittadino appassionato, ricercatore o semplice
turista - il cui obiettivo è comunque la condivisione delle
informazioni naturalistiche secondo i principi della Citizen
Science; si tratta di un sistema di banche dati on-line sviluppato
da tutte le Regioni italiane nell'ambito della strategia nazionale
Biodiversità per la gestione dei dati naturalistici.
Il sistema "Viva Valle d'Aosta unica per natura" e
l'Osservatorio della biodiversità" rientrano appunto nelle azioni
di gestione della Rete Natura 2000 relativamente alla promozione
della fruizione sostenibile di questi siti.
Per quanto riguarda il secondo quesito, "...le ricadute in
termini turistici o di interesse scientifico per e di queste aree
siano in qualche misura monitorato da parte dell'Amministrazione
regionale", va detto che l'Amministrazione regionale sta
monitorando le ricadute del progetto Viva, in generale quelle
derivanti dalle aree protette, in termini di mantenimento di
attività di promozione e di valorizzazione.
L'Osservatorio della biodiversità, che via via è implementato
dal Museo regionale di Scienze naturali Efisio Noussan, contiene
una molteplicità di dati di tipo naturalistico, normativo e
bibliografico che possiamo riassumere sinteticamente così: abbiamo
10.272 segnalazioni relativamente alla flora, 63 relativamente ai
funghi, sui licheni 3.960 segnalazioni, più di 13.000 segnalazioni
sugli invertebrati, quasi 10.000 sui vertebrati, sulle aree
protette e i giardini botanici alpini 16 schede, sugli habitat 122,
sui riferimenti bibliografici 1.027 schede, eccetera eccetera, poi
come detto le farò avere la risposta.
I dati quindi provengono dal database di proprietà del museo,
caricati sull'Osservatorio regionale della biodiversità da
Inva.
Il sistema è stato oggetto d'implementazione negli anni, anche
grazie a fondi derivanti da progetti di cooperazione, che hanno
permesso lo sviluppo della App Alp predisposta dall'Institut
Agricole Régional per la segnalazione, da parte degli utenti, di
specie vegetali invasive.
Sia il sistema "Viva Valle d'Aosta unica per natura" sia
l'Osservatorio della biodiversità, sono quindi costantemente
monitorati e gestiti dall'Amministrazione in quanto rispondono il
primo a una sempre più richiesta di fruizione di aree protette da
parte dei turisti e il secondo a esigenze di divulgazione e
condivisione delle conoscenze del patrimonio naturale.
Per quanto riguarda il terzo quesito - quindi i piani di
gestione, le misure di conservazione e le risorse stanziate - la
gestione dei siti della Rete Natura 2000 è disciplinata dalla legge
regionale 8/2007, che ha recepito la direttiva 9243 CE e altre
norme emanate successivamente.
Poi la Giunta regionale, con proprie deliberazioni - la
1087/2008 e la 3061/2011 - ha approvato le misure di conservazione
per ogni sito.
Successivamente, con l'emanazione del Decreto del Ministero
dell'ambiente e tutela del territorio e del mare del 7 febbraio
2013, sono state designate le zone speciali di conservazione - note
come ZSC dalle Regioni geografiche alpine - e ricadenti appunto in
Valle d'Aosta. Questo decreto contiene quindi gli elementi
essenziali per la gestione dei siti.
In merito poi alla necessità di specifici piani di gestione,
occorre precisare che la predisposizione di questo documento
discende espressamente da valutazioni in merito allo stato di
conservazione degli habitat e delle specie presenti nei siti.
A seguito di specifiche valutazioni, sulla base dell'istruttoria
fatta e dei dati di cui dispone, l'Amministrazione ha ritenuto
necessaria la predisposizione di un piano per i due parchi naturali
e, in tal caso, il piano di conservazione è stato integrato nel
piano del parco, mentre per i restanti siti sono state a suo tempo
ritenute sufficienti le misure di conservazione approvate.
Nel caso se ne ravvisasse la necessità, tuttavia, sulla base
dell'aggiornamento delle conoscenze in merito allo stato di
conservazione di habitat e specie, è sempre possibile intervenire
modificando le misure ed elaborando un piano di conservazione.
Per i siti di Natura 2000 gestiti dalla Regione, le risorse
finanziarie annue a oggi ammontano a circa 40 mila euro,
periodicamente comunque sono integrate con fondi derivanti da
progetti europei, in quanto quelli stanziati dal solo bilancio
regionale sono insufficienti per assicurare tutte le attività. Le
valutazioni tuttavia sono in corso e quest'iniziativa quindi va
anche in una direzione di approfondire e valutare la necessità di
andare a impegnare risorse aggiuntive.
Il quarto quesito, "Quali saranno nel concreto le misure o le
azioni che si intendono porre per il raggiungimento del Goal 15
della già richiamata strategia regionale": per quanto attiene
infine appunto alle azioni concrete da mettere in atto per il
raggiungimento del Goal 15 della strategia, si richiamano in primo
luogo le direzioni strategiche indicate nella strategia regionale
di sviluppo sostenibile relativo all'obiettivo prioritario "Valle
d'Aosta più verde", quindi il 2.3.1: implementare un sistema di
monitoraggio della biodiversità; 2.3.2: sviluppare la rete delle
aree protette e la continuità ecologica; 2.3.3: promuovere i
servizi eco sistemici e 2.3.4: mantenere le banche genetiche e
conservare le varietà locali.
Diverse azioni sono poi già state messe in atto nell'ambito
delle direttrici sopra indicate per il raggiungimento del Goal 15
della strategia, in particolar modo l'implementazione
dell'Osservatorio della biodiversità e le attività ordinarie di
monitoraggio dei siti Natura 2000 rientrano appunto nella
direttrice 2.3.1 - quindi implementare un sistema di monitoraggio
della biodiversità - che in parte è già stata messo in atto.
Il progetto di ampliamento del Parco del Mont Avic e
l'attuazione della rete ecologica regionale, individuata
nell'ambito del Progetto Interreg Biodiversità Connect, rientrano
appunto nella direttrice 2.3.2; è un'iniziativa quella
dell'ampliamento del Parco del Mont Avic della quale parleremo nei
prossimi giorni.
Le attività già sviluppate, volte allo studio dei servizi
ecosistemici e alla loro divulgazione nell'ambito del progetto
Interreg Alcotra Probiodiv, rientrano nella direttrice 2.3.3,
quindi promuovere i servizi eco sistemici.
Infine la gestione della Banca regionale del germoplasma
vegetale presso il Museo regionale di Scienze Naturali Efisio
Noussan e lo sviluppo di altri progetti simili rispondono alla
direttrice 2.3.4: mantenere le banche genetiche e conservare le
varietà locali.
Le azioni sopra indicate non sono chiaramente da intendersi come
esaustive, ma rappresentano l'avvio di specifici percorsi di
attività che, opportunamente sviluppati nel corso del prossimo
decennio, permetteranno di perseguire gli obiettivi stabiliti al
2003.
Presidente -
Per la replica, la parola al collega
Aggravi.
Aggravi (LEGA VDA) -
Che devo dire, Assessore? Mi sa che
siamo in due che dobbiamo approfondire questo tema, però io sono un
misero Consigliere, lei adesso ha una responsabilità più
grande.
Detto questo, sui termini turistici... poi magari chiederemo con
un'altra iniziativa qualcosa in più al suo collega del turismo,
però mi sembra che alla fine il progetto abbia più una finalità di
banca dati e, l'ha detto lei stesso, di raccolta di schede, una
sorta di osservatorio condiviso o comunque tutta una serie di
segnalazioni e quant'altro che possono arrivare e vengono poi
gestite dalla struttura di riferimento; quindi un vero e proprio
monitoraggio sulle ricadute in termini turistici non c'è, forse
bisogna andare a cercarlo da un'altra parte.
Mi incuriosiva il fatto che il sito di Viva abbia proprio una
parte relativa all'ospitalità e abbia, tra l'altro, tutta una serie
di percorsi e di riferimenti circa le strutture. Ammetto di non
aver guardato se erano completamente aggiornati, però comunque
questo è quanto.
Sui canali social sono molto curioso, perché ho cercato ma non
ho trovato sostanzialmente quasi nulla; l'impressione è che dopo il
2013 si sia andati avanti abbastanza per inerzia, questa è
un'impressione che ho.
Per quello che riguarda i fondi, prendiamo atto dei 40 mila
euro; ci sono dei fondi europei, benissimo, cercheremo di capire
qualcosa in più.
L'impressione complessiva è che su queste cose si siano fatti -
o si fanno o si faranno, così metto dentro tutti quanti - dei
grandi proclami, ma poi alla fine, se andiamo a vedere, la gestione
complessiva non c'è.
Sui piani di gestione prendo atto delle misure di conservazione,
ma i piani di gestione forse è quasi meglio che non ci siano,
perché vorrebbe dire che c'è un problema in più, però a volte i
piani di gestione possono anche aiutare a gestire meglio queste
zone.
Mi chiedo se i 40 mila euro all'anno servano anche per dare di
nuovo un po' di colore ad alcuni cartelli che sono completamente
dimenticati e abbandonati.
Detto questo, attendo copia della risposta e valuteremo
eventualmente se andare avanti con le valutazioni e con l'analisi
di questo tema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK