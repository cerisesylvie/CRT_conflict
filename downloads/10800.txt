Consiglio Regionale della Valle d'Aosta - Oggetto del Consiglio n. 1793 del 11 gennaio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1793 del 11 gennaio 1991 - Resoconto
OGGETTO N. 1793/IX - Valutazioni in merito alla costruzione
di un complesso alberghiero-residenziale in Comune di
Pré-Saint-Didier.
(Approvazione di mozione)
Presidente: Do lettura della proposta di mozione presentata dal
Consigliere Riccarand ed iscritta al punto 48
dell’ordine del giorno.
MOZIONE
Preso atto della petizione con cui numerosi abitanti del Comune
di Pré-Saint-Didier hanno chiesto di non rilasciare le concessioni
edilizie per la costruzione di un grande complesso
alberghiero-residenziale nelle zone denominate C8-C9;
evidenziato che l’intervento previsto interessa
una superficie di mq. 111.461 sottoposto alla tutela della legge 29
giugno 1939, n. 1497, sulla protezione delle bellezze naturali e
prevede una volumetria edificabile di 67.000 mq.;
evidenziato altresì che la Commissione edilizia del Comune di
Pré-Saint-Didier ha espresso un giudizio negativo
sull’impatto delle opere proposte;
sottolineata la necessità di evitare interventi deturpanti e
distruttivi del nostro territorio;
Il Consiglio regionale della Valle d’Aosta
delibera
di impegnare l’Assessore regionale al Turismo,
Urbanistica e Beni Culturali:
1) ad illustrare presso la Commissione consiliare Assetto del
Territorio le caratteristiche del citato progetto di intervento nel
Comune di Pré-Saint-Didier;
2) a non rilasciare le autorizzazioni di competenza
dell’Assessorato e della Sovrintendenza finché non
venga redatto un nuovo progetto in grado di eliminare negativi
impatti sull’ambiente e sulle tradizionali e
caratteristiche tipologie costruttive.
Presidente
: Ha chiesto la parola il Consigliere
Riccarand; ne ha facoltà
Riccarand (VA)
: Questo argomento era già stato affrontato
in una adunanza del mese di dicembre con una interpellanza del
Gruppo dell’Union Valdôtaine, che aveva chiesto
notizie sullo stato di questo progetto di costruzione.
Successivamente è stata preparata e presentata una petizione,
con cui una gran parte degli abitanti del Comune di
Pré-Saint-Didier ha ribadito le proprie preoccupazioni rispetto al
tipo di intervento che si intende eseguire nella zona di Pallesieux
che, per le notevoli dimensioni e le tipologie edilizie, presenta
aspetti negativi rispetto alle caratteristiche della zona. Si
chiede, quindi, di non approvare gli elaborati presentati e di
cercare, per quanto possibile, di rivedere il progetto, ovviamente
nei limiti delle autorizzazioni già concesse e delle realtà che si
sono consolidate.
Con questa mozione noi abbiamo ritenuto opportuno riprendere il
discorso e verificare la possibilità che il Consiglio pervenga ad
alcuni orientamenti ben definiti. Chiediamo innanzitutto che
l’Assessore al Turismo si impegni ad illustrare
presso la competente Commissione consiliare (Assetto del
territorio) le caratteristiche del citato progetto, in modo da
vedere gli elaborati e conoscerne nel dettaglio le
caratteristiche.
La seconda richiesta riguarda la sospensione delle
autorizzazioni di competenza della Regione ed in particolare della
Sovrintendenza, fino a quando non sarà redatto un progetto in grado
di eliminare quei rilievi negativi che sono già stati espressi, ad
esempio, dalla Commissione edilizia del Comune di Pré-Saint-Didier
e che evidentemente sono fra gli elementi di preoccupazione
indicati nella petizione. Noi riteniamo opportuni un esame
approfondito da parte della Commissione di questo progetto e molta
cautela nell’autorizzare ulteriori atti ad esso
connessi.
Proponiamo questa mozione affinché il Consiglio,
riappropriandosi della questione, eviti, per quanto possibile, di
autorizzare interventi che potrebbero rivelarsi dannosi per tutta
la nostra comunità regionale.
Presidente
: Ha chiesto la parola
l’Assessore al Turismo, Urbanistica e Beni
culturali, Pascale; ne ha facoltà.
Pascale (PSI)
: Come ho già avuto modo di dire rispondendo
all’interpellanza presentata dal Gruppo
dell’Union Valdôtaine, si tratta di un piano
urbanistico di dettaglio (PUD) approvato dal Comune di
Pré-Saint-Didier nel 1984 e successivamente approvato con alcune
condizioni dalla Giunta regionale. A quel punto si è esaurito il
compito dell’Assessorato al Turismo, almeno per
quanto riguarda l’Ufficio urbanistica, nel senso che
non vi sono altre autorizzazioni che l’Assessorato
possa o debba rilasciare in ordine a questo "PUD". Evidentemente ci
sono solo dei pareri tecnici, che la Sovrintendenza dovrà
rilasciare al momento della presentazione dei relativi progetti
esecutivi dei vari fabbricati, ma si tratta di pareri tecnici sui
quali non è possibile, né pensabile, che la parte politica eserciti
delle pressioni, vuoi per modificare, vuoi per ritardare gli atti
d’ufficio.
Sono anzi un po’ stupito che un Consigliere
regionale mi chieda di non rilasciare dei pareri che sono un atto
dovuto: si tratta quasi di un’istigazione o di un
invito a commettere il reato di omissione di atti
d’ufficio.
Posso assicurare al Consigliere Riccarand che la Sovrintendenza
esaminerà questi progetti esecutivi relativi ai singoli fabbricati
con lo scrupolo e con l’attenzione che essa ha
sempre dimostrato, però, nel momento in cui il parere è definito,
non è nella possibilità o nella competenza
dell’Assessore bloccarlo o ritardarlo, perché ciò
sarebbe un reato.
Non ho nessuna difficoltà ad illustrare presso la Commissione
competente quali sono le caratteristiche di questo progetto, che -
ripeto - è stato già approvato alcuni anni fa, ma chiarisco che non
c’è nessuna possibilità che
l’Assessorato al Turismo intervenga per modificare
la situazione.
Forse l’unica possibilità di soddisfare le
richieste avanzate dai cittadini di Pré-Saint-Didier con quella
petizione è nelle mani di quell’Amministrazione
comunale, che, d’accordo con i beneficiari della
concessione, con una variante, potrebbe modificare il "PUD". A quel
punto l’Ufficio urbanistica
dell’Assessorato verrebbe nuovamente investito del
problema della variante e potrebbe approvarla. Ripeto, però, che la
Regione non ha alcuna possibilità di intervento per modificare gli
assetti volumetrici del "PUD" che è stato approvato.
Chiederei al Consigliere Riccarand se è disponibile ad emendare
la mozione conservando solo il primo punto della parte
deliberativa. In questo caso la maggioranza voterebbe a favore. In
caso contrario, chiederei una votazione per punti, nel senso che
noi siamo disponibili ad illustrare in Commissione il progetto, ma
non possiamo accettare il secondo punto della parte deliberativa
della mozione, che potrebbe anche avere delle implicazioni di
carattere penale.
Presidente
: Ha chiesto la parola il Consigliere
Riccarand; ne ha facoltà.
Riccarand (VA)
: Se è vero che in questo momento
l’Amministrazione regionale non ha ulteriori compiti
da affrontare, è però anche vero che i pareri della Sovrintendenza
sono firmati dall’Assessore regionale al Turismo e
quindi tengono conto di una valutazione di carattere tecnico e di
opportunità politica...
(...Interruzione dell’Assessore
Pascale...)
... Non è esattamente così, perché si dovrebbe fare un lungo
discorso e si dovrebbe esaminare anche l’evoluzione
dei pareri della Sovrintendenza, da quelli interni a quelli firmati
dagli Assessori al Turismo, Urbanistica e Beni culturali, cosa che
ci potrebbe dimostrare che non si tratta solo di una questione
tecnica, tanto è vero che il parere viene appunto firmato
dall’Assessore competente e non dal
Sovrintendente.
Comunque, io ritengo che qui, al di là delle competenze
tecniche, ci sia anche un aspetto di sostanza politica, nel senso
che, se noi riteniamo che ci siano delle preoccupazioni reali
rispetto a questo intervento, dobbiamo studiare ed individuare
delle strade, ovviamente nei limiti di quello che è consentito
dalla legge e dalle nostre competenze, per cercare di apportare dei
correttivi alla situazione che si è realizzata.
Proporrei quindi di mantenere il primo punto della parte
deliberativa e di modificare leggermente il secondo punto, cercando
di fare emergere dal Consiglio l’intento di voler
rivedere in modo approfondito il progetto, sempre per quanto
possibile, e di procedere con molta cautela rispetto alle
autorizzazioni o ai pareri di competenza
dell’Amministrazione, anche se sono di carattere
prevalentemente tecnico.
Credo anche che possa influire su eventuali nuove decisioni del
Comune di Pré-Saint-Didier sapere che la Regione Valle
d’Aosta esprime serie preoccupazioni ed è più
propensa ed interessata a cambiare le decisioni già assunte...
Proporrei, perciò, di formulare il secondo punto in questo
modo:
"2) a esaminare gli elaborati progettuali tenendo presente la
necessità di eliminare negativi impatti
sull’ambiente e sulle tradizionali e caratteristiche
tipologie costruttive"
.
Mi sembra che debbano essere espressi pareri di questo genere e
debba essere tenuta presente questa necessità, anche in
considerazione del fatto che sulla tipologia
dell’intervento è già stato espresso un parere
negativo dalla commissione edilizia del Comune di Pré-Saint-Didier
e che in quell’ambito di problemi deve esprimersi
anche la Sovrintendenza e quindi la Regione.
Presidente
: Ha chiesto la parola
l’Assessore al Turismo, Urbanistica e Beni
Culturali, Pascale; ne ha facoltà.
Pascale (PSI)
: Mi pare che il secondo punto, così
modificato, contenga una petizione di principio, anche se la
Sovrintendenza, nell’esaminare il progetto, tiene
comunque conto dell’impatto ambientale. La
precisazione è forse un po’ pleonastica, comunque
penso che questo emendamento possa essere accettato.
Presidente
: Do lettura della mozione presentata dal
Consigliere Riccarand, già comprensiva
dell’emendamento presentato dallo stesso Consigliere
proponente ed accolto dall’Assessore al Turismo,
Urbanistica e Beni culturali, Pascale.
MOZIONE
Preso atto della petizione con cui numerosi abitanti del Comune
di Pré-Saint-Didier hanno chiesto di non rilasciare le concessioni
edilizie per la costruzione di un grande complesso
alberghiero-residenziale nelle zone denominate C8-C9;
evidenziato che l’intervento previsto interessa
una superficie di mq. 111.461 sottoposto alla tutela della legge 29
giugno 1939, n. 1497, sulla protezione delle bellezze naturali e
prevede una volumetria edificabile di 67.000 mq.;
evidenziato altresì che la Commissione edilizia del Comune di
Pré-Saint-Didier ha espresso un giudizio negativo
sull’impatto delle opere proposte;
sottolineata la necessità di evitare interventi deturpanti e
distruttivi del nostro territorio;
Il Consiglio regionale della Valle d’Aosta
delibera
di impegnare l’Assessore regionale al Turismo,
Urbanistica e Beni Culturali:
1) ad illustrare presso la Commissione consiliare Assetto del
Territorio le caratteristiche del citato progetto di intervento nel
Comune di Pré-Saint-Didier;
2) ad esaminare gli elaborati progettuali tenendo presente la
necessità di eliminare negativi impatti
sull’ambiente e sulle tradizionali e caratteristiche
tipologie costruttive".
Presidente
: Se nessuno chiede la parola, pongo in
votazione la proposta di mozione emendata testé letta.
Esito della votazione:
Presenti, votanti e favorevoli: 27
Il Consiglio approva all’unanimità
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK