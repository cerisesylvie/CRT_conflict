Consiglio Regionale della Valle d'Aosta - Oggetto del Consiglio n. 677 del 9 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
MINORANZE ETNICHE E MOVIMENTI MIGRATORI
Movimenti migratori
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 677 del 9 giugno 2021 - Resoconto
OGGETTO N. 677/XVI - Interpellanza: "Intendimenti in ordine
alla gestione dei centri di accoglienza dei cittadini stranieri
richiedenti aiuto".
Sammaritani (Presidente)
- Abbiamo esaurito la
trattazione delle interrogazioni. Passiamo alle interpellanze.
Punto n. 20 all'ordine del giorno Per l'esposizione la parola al
consigliere Manfrin.
Manfrin (LEGA VDA) -
Con questa interpellanza andiamo a
chiedere conto di un problema annoso, ovvero l'accoglienza dei
richiedenti asilo nella nostra regione. Come abbiamo voluto
evidenziare nella nostra interpellanza, sono state numerose le
procedure di gara per l'affidamento di questo servizio di
accoglienza in favore dei cittadini stranieri che sono andate
deserte nella nostra regione. Ho deciso in questa interpellanza di
elencarle in maniera completa, ma voglio fare un piccolo recall per
quest'Aula e soprattutto per coloro che ci ascoltano da casa.
Il 21 di giugno 2019 è andata deserta la prima gara di
affidamento del servizio, non la prima in assoluto che ovviamente
vedeva già dei centri di accoglienza affidati in precedenza, ma è
la prima gara che va deserta rispetto al bando mi pare del
2015.
Il 30 settembre, sempre nel 2019, arriva la seconda gara e va
anch'essa deserta.
Il 15 marzo 2020 viene pubblicata una procedura negoziata sempre
per il medesimo servizio, poi viene prorogato per le note
difficoltà legate alla pandemia - questo chiaramente non si può
imputare alla Presidenza - al 25 giugno, ma anche questa viene
revocata a luglio del 2020.
Con lo stesso decreto di luglio si dispone un nuovo bando di
gara che però, come rilevato dal decreto 132 del 25 marzo 2021, si
scontra con un'evidente mancanza d'interesse dei gestori dei centri
di accoglienza e la certificata non idoneità e convenienza
dell'accordo quadro.
Ebbene, su questa mancanza d'interesse e su questi deserti che
si sono creati, credo sia necessario fare un passo indietro. Avevo
già avuto modo in questo Consiglio - ma nella scorsa legislatura -
di fare alcune considerazioni nel merito della straordinaria
generosità dimostrata dalle cooperative dedite all'accoglienza che,
quando il
conquibus
con il quale venivano remunerate
assommava a 30-35 euro al giorno a persona per accoglienza dei
richiedenti asilo, facevano la fila per fare la gara e aggiudicarsi
un lotto per l'accoglienza di una struttura. Quando invece poi il
denaro è stato ridotto, praticamente dimezzato, incredibilmente
queste caritatevoli cooperative hanno deciso di disertare le
gare.
Queste caritatevoli cooperative e imprese - forse è meglio
definirle così -ci hanno spiegato che l'accoglienza non la fanno
sicuramente per il guadagno, ma per puro spirito di servizio, e
questo direi che alla luce dei bandi deserti è assolutamente
lampante. È curioso però che, quando le cifre diminuiscono, questo
spirito di servizio incredibilmente venga un poco meno ed è anche
curioso andare a vedere quando poi le parole, le belle tante parole
che sono state spese sull'accoglienza s'infrangono sulla realtà; su
questo c'è un giochino, peraltro, perché per quei migranti già
accolti nelle strutture di accoglienza, non essendoci un nuovo
bando, sostanzialmente vengono remunerate esattamente come la prima
volta, quindi noi abbiamo un effetto dei decreti sicurezza che dice
che i costi vanno tagliati quasi della metà, ma le strutture non
partecipando alla gara e avendo continuamente proroghe dal 2019 a
oggi, continuano a percepire i 30-35 euro al giorno che erano a
bando dalla prima volta.
Detto questo, ricordo che, in ogni caso, l'ultimo bando revocato
prevedeva una spesa, tenetevi forte, di 10.675.000 euro, tralascio
gli spiccioli, non certo direi noccioline, ma inevitabilmente anche
questi purtroppo troppo poco appetitosi per i professionisti
dell'accoglienza.
Quello che mi trovo a stigmatizzare con quest'iniziativa è il
contenuto del decreto 132 del 25 marzo 2021, che ho citato prima.
In questo decreto infatti lei, Presidente, proroga, come già fatto
dal 2019 a oggi, l'attuale gestione, quella, tanto per
comprenderci, così è bene che lo sappiano tutti, che continua a
costare alle tasche dei cittadini - fa poca differenza se i soldi
siano regionali o statali, questo lo ricordo, costano sempre alle
tasche dei cittadini, perché i contribuenti sempre gli stessi sono
- ben 30-35 euro al giorno al posto dei previsti 18-20 dei decreti
sicurezza.
Quello che mi preoccupa maggiormente è che, sempre nel decreto
132, revocando quella gara che aveva disposto e disponendo la
proroga di questi centri accoglienza che attualmente sono in
servizio, lei dispone che questa proroga scada al 30 di giugno
2021, lei preconizza già l'indizione di una nuova procedura di
gara.
Per quale motivo, mi sono chiesto Presidente, dopo le molteplici
gare desertiche come ho detto prima che sono state infruttuosamente
archiviate si continua a perseguire la strada del bando compulsivo
se il generosissimo settore dell'accoglienza - così lo definiamo
come si auto dichiara - a gran voce e a più riprese ha detto che
non ha alcun interesse nel partecipare a questa gara, se non con i
soldini che venivano gentilmente erogati all'epoca d'oro delle
cooperative?
Ebbene, Presidente, la soluzione che abbiamo individuato in
tutti i territori in cui amministra la Lega, ed è stata fatta anche
una nota recentemente dal settore federale, è molto semplice: nelle
amministrazioni da noi gestite non vi sono né spazio né soldi per
l'accoglienza e ogni euro in cassa viene usato per aiutare famiglie
e lavoratori in difficoltà.
Qui, come sappiamo, noi non amministriamo ma credo che sia un
modello assolutamente asportabile per tre ordini di motivi che
adesso le vado a illustrare.
Il primo è che, come già detto, soprattutto in questo momento,
ogni euro pubblico, regionale o statale che sia, deve essere
diretto a sostenere le nostre famiglie e il tessuto economico
piuttosto che chi sbarca domani.
Il secondo è che ci sono, come sappiamo, amministrazioni di
colore differente in altre regioni che - di questo siamo certi
perché ce lo ripetono a ogni piè sospinto -, almeno a parole
saranno felicissimi di accogliere nuove persone sul proprio
territorio, liberando così gli spazi ancora occupati dalla nostra
regione.
Infine - e questo è il tasto decisamente più dolente, e ce lo
ricorda la cronaca, purtroppo - è evidente che la presenza di
richiedenti asilo abbia inciso in molti casi negativamente sul
nostro territorio. Ricordo, a puro titolo di esempio, i numerosi
migranti fermati per spaccio - sul nostro territorio - gli episodi
di violenza, ad esempio le coltellate scambiate in un centro di
accoglienza della media valle, l'aggressione ai danni di una donna
sforbiciata avvenuta nel quartiere Cogne o recentemente il
tentativo, questo non so se ne è a conoscenza, Presidente, ma
glielo dico io, di irruzione di uno di questi gentili ospiti in un
appartamento di un centro di accoglienza di Aosta, diciamo che c'è
un appartamento che era sito al secondo piano, questo personaggio
sotto l'effetto di alcolici o sostanze stupefacenti ha deciso che
il primo piano era quello in cui voleva arrivare e ha cominciato
insistentemente a bussare cercando di sfondare la porta,
terrorizzando così la madre e il figlio che erano all'interno di
questo appartamento fino a quando non sono arrivate le forze
dell'ordine per portarlo via.
Credo che non sia sfuggito neanche alla cronaca l'evento di
spaccio relativo a un parco pubblico cittadino del Comune di Aosta,
peraltro la stessa persona poi si è resa responsabile di
un'aggressione a colpi di sassate ai danni di due ragazze su una
panchina nella medesima zona, quindi credo che questa illustrazione
possa definire di per sé stessa gli effetti negativi delle
immigrazioni sul nostro territorio.
Lei, Presidente, non è intervenuto sul tema e quindi abbiamo
assolutamente necessità di capire come la pensi e quale sia la sua
interpretazione di questo fenomeno, di questo tema, e quindi con
questa interpellanza le chiediamo quale sia il numero di
richiedenti asilo a oggi ospitato sul territorio regionale, quali
siano le intenzioni del Governo regionale in ordine alla gestione
dei centri di accoglienza, anche alla luce del fatto che i numerosi
bandi sono andati deserti, e se sia intenzione dell'Amministrazione
interloquire con il Ministero degli Interni per addivenire a un
trasferimento in altre regioni dei richiedenti asilo ancora
ospitati sul territorio regionale e, aggiungo, generosamente
remunerati con i soldi 30-35 euro giorno dei contribuenti.
Dalle ore 18:20 riassume la Presidenza il presidente
Bertin.
Bertin (Presidente) -
Per la risposta, il presidente
della Regione Lavevaz.
Lavevaz (UV) -
In merito alla prima domanda, cioè quale
sia il numero di richiedenti asilo a oggi ospitato sul territorio
regionale, informo che il numero di richiedenti attualmente
ospitati nei centri di accoglienza è di 55 unità. Invece in merito
alle intenzioni del Governo regionale in ordine alla gestione dei
centri di accoglienza, credo che sia cosa nota sicuramente al
collega Manfrin che conosce molto bene la materia, sicuramente
anche più di me, che la gestione dei centri di accoglienza non è
questione di competenza del Governo regionale ma, come noto, il
sistema di accoglienza dei cittadini stranieri richiedenti
protezione internazionale è approntato dal Ministero dell'Interno e
nel nostro caso attuato a livello locale nell'ambito appunto delle
funzioni prefettizie, quindi sono attribuite al Presidente della
Regione.
Quindi anche i passaggi amministrativi che lei ha puntualmente e
in maniera precisa richiamati sono passaggi di mezzi di natura
tecnica che non hanno una natura di tipo politico.
La struttura Affari di Prefettura sta predisponendo
effettivamente una nuova gara d'appalto in ottemperanza a quanto
previsto dal capitolato ministeriale del febbraio 2021, vero quanto
lei dice che diversi bandi sono andati deserti a partire dal 2019
in poi, a dire il vero l'ultimo a cui si riferiscono i decreti che
lei giustamente ha citato non era andato deserto ma la cooperativa
che ha partecipato al bando aveva individuato due strutture, e
nella fattispecie una a Saint-Marcel e una a Challand, adesso non
ho gli appunti precisi, quindi avevano individuato le strutture da
utilizzare per l'accoglienza, però poi da una verifica puntuale
fatta con le amministrazioni locali e con i proprietari queste
strutture di fatto non erano a norma per accogliere queste persone
ed essere utilizzate a questo scopo, quindi abbiamo dovuto
sostanzialmente non procedere all'aggiudicazione di questa gara e
revocare il decreto precedente.
Nonostante questo, sono presenti 55 unità sul territorio
valdostano e quindi bisogna comunque procedere con il reperimento
delle strutture per l'accoglienza, quindi il fatto che - come
giustamente lei ha richiamato - la scadenza relativa alla proroga
attualmente in atto sia al 30 giugno, con tutta probabilità questa
dovrà essere ancora stesa per qualche mese, in attesa di espletare
la gara che è in fase di avvio in questi giorni, questo nelle more
ovviamente della chiusura delle procedure di gara.
Per quanto riguarda la terza domanda, si chiede "se sia
intenzione dell'Amministrazione d'interloquire con il Ministero
degli Interni per addivenire a un trasferimento in altre regioni",
tornando a quanto dicevo prima, le decisioni sugli spostamenti
riguardano e competono al Ministero dell'Interno, però va anche
detto che negli anni si è sempre rappresentato le difficoltà
oggettive della Valle d'Aosta a reperire - e ne sono dimostrazione
gli ultimi bandi andati deserti o anche l'ultimo che nonostante non
sia andato deserto però di fatto lo è - la difficoltà, appunto, a
trovare delle strutture idonee all'accoglienza dei migranti
ovviamente per questioni sociali, fisiche ma banalmente di
conformità del territorio.
Come noto, c'è una ripartizione territoriale sul territorio
nazionale - peraltro con una ripartizione fatta in maniera
numerica, non so bene su quali parametri, immagino parametri legati
alla popolazione - che prevede per la Valle d'Aosta una quota
massima di 440 persone, quindi, come è evidente, al momento siamo
molto lontani da questo limite e questo è dimostrazione del fatto
che il Ministero ha presente le difficoltà di accoglienza a livello
di strutture che abbiamo e che valuta che non vengano aggiunte
persone alle 55 attuali.
In quanto alle intenzioni, ovviamente non possiamo che
rimanifestare le difficoltà che sono del tutto oggettive sul
reperimento delle strutture e poi rifarci alle decisioni che il
Ministero dell'Interno riterrà di assumere.
Presidente -
Per la replica, il consigliere Manfrin ne ha
facoltà.
Manfrin (LEGA VDA) -
Io so che lei, Presidente, mi loda
per la mia conoscenza per cercare di evidenziare magari una
mancanza di esposizione nella mia interpellanza e nel dirmi "Lei
conosce meglio di me che la gestione è statale", in realtà,
Presidente, dice un'inesattezza e poi ovviamente l'ha ammessa.
È vero che la materia gestione dei centri di accoglienza è
materia statale, ma è altrettanto vero che, come giustamente poi
lei ha detto, il bando viene fatto a livello regionale.
Ora in quest'aula ci siamo spesso riempiti la bocca della
strenua difesa delle funzioni prefettizie in capo al Presidente
della Regione - e lo abbiamo ribadito anche a qualche
rappresentante politico che non era d'accordo con questa nostra
peculiarità regionale - però le funzioni prefettizie che sono in
capo a un'autorità politica, che noi auspichiamo che sia un modello
che venga esportato in tutto il Paese e che non rimanga soltanto
valdostano, devono poi anche servire a poter dire la propria,
perché altrimenti se le funzioni prefettizie servono semplicemente
per dire: "Va beh, ce lo dice il Ministero, noi facciamo quello che
ci dice", tanto vale avere un Prefetto che applica in maniera
draconiana disposizioni che arrivano dal Ministero.
Invece credo che ci siano degli ampi spazi per modificare
l'attuale assetto, lei, Presidente, giustamente ci ha detto: "Il
bando stabile una quota assegnata alla nostra regione di 400, noi
ne ospitiamo solo 55". Lei sa benissimo, sa meglio di me, così
utilizzo la stessa formula che ha utilizzato, che noi non abbiamo
mai raggiunto la quota di 400, siamo stati sempre ampiamente al di
sotto dei 300, mi pare che il massimo sia 266; questa quota è
andata diminuendo perché i vari gentili ospiti o hanno perso i
requisiti o si sono resi irreperibili sul territorio nazionale per
ringraziare dell'accoglienza di cui sono stati fatti oggetto, e
quindi io non credo che sia comunque un buon risultato, peraltro ci
sono alcune strutture che hanno ritenuto non fosse più conveniente
rimanere aperte e quindi c'è una riduzione anche dovuta e dettata
da questo. Un esempio su tutti: è andato a fuoco il centro di
accoglienza di Verrès e le persone che c'erano sono dovute essere
spostate mi pare a Châtillon se non sbaglio.
Per quanto riguarda invece il bandire una nuova gara d'appalto,
adesso lei mi ha dato un dato in più, ovvero sappiamo che questa
gara non verrà bandita nell'immediato, quindi a scadenza del 30
giugno, ma vi sarà ancora un'ulteriore proroga, che non ci può
rallegrare perché i costi rimangono gli stessi, ma che perlomeno ci
dice che ci sarà comunque una situazione di un certo tipo.
L'interlocuzione, Presidente, io credo che sia assolutamente
necessaria, perché dobbiamo fare una scelta e l'interlocuzione è
una scelta se viene rappresentata - io credo che questa situazione
non ci sia in nessuna regione italiana - viene rappresentata la
situazione dei bandi desertici per numerosi anni di fila, siamo
partiti dal 2019 e siamo arrivati al 2021, credo che il Ministero
non possa che prenderne atto.
Peraltro, come già evidenziato, visto che sentiamo numerose
amministrazioni esaltare la necessità di accogliere e di mostrare
il carattere umanitario e accogliente del nostro Paese,
probabilmente queste Amministrazioni saranno felicissime di
accogliere i nuovi arrivi sul loro territorio, magari la Regione
Valle d'Aosta invece potrà essere felice che queste persone vadano
dove ci sono cooperative felici di accogliere e non qua dove le
cooperative sono felici di accogliere finché i soldi sono quelli
doppi rispetto a quello che il D.L. Sicurezza prevede.
Quindi, Presidente, io glielo chiedo nuovamente, faccia quanto
in suo potere per interloquire con il Ministero, sono 55 persone,
potremmo avere la possibilità di trasferirle e sicuramente questo
non potrebbe essere che un passo avanti per la nostra regione, in
primis dal punto di vista sicurezza e, secondo punto, dal punto di
vista della necessità di dare un messaggio anche ai nostri
cittadini e, appunto, anche nell'evidenziare che anche in questo
periodo pandemico, soprattutto in questo periodo pandemico,
l'attenzione dell'Amministrazione viene rivolta verso chi
effettivamente è in difficoltà, verso i nostri cittadini e non
verso chi sbarca domani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK