Consiglio Regionale della Valle d'Aosta - Oggetto del Consiglio n. 3516 del 24 febbraio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3516 del 24 febbraio 1988 - Resoconto
OGGETTO N. 3516/VIII - RISOLUZIONE DEL RAPPORTO DI LAVORO DEI
MEDICI EX CONDOTTI. (Interrogazione).
PRESIDENTE:
Do lettura dell'interrogazione in oggetto,
presentata dal Consigliere Torrione.
INTERROGAZIONE
Con deliberazione dell'U.S.L. in data 28.12.1987 si è
stabilita, a seguito dell'opzione effettuata dai Medici ex
Condotti, in ottemperanza al D.P.R. n. 503 del 18.11.1987, la
risoluzione del rapporto di lavoro di tali Medici con decorrenza
1.1.1988.
In pratica però l'U.S.L. non ha provveduto a notificare agli
interessati, nei termini di legge previsti, la decisione in
questione per cui i Medici ex Condotti si trovano in pratica a
dover svolgere le stesse mansioni di prima senza però avere più la
veste giuridica per ricoprire una simile funzione.
Questo comporta non solo una situazione di disagio ma anche
l'assunzione di precise responsabilità senza peraltro avere come
contropartita una regolare retribuzione.
Tutto ciò premesso il sottoscritto Consigliere
regionale
INTERROGA
l'Assessore competente per conoscere quali sono i motivi
della mancata notifica agli ex Medici condotti dell'avvenuta
decisione contenuta nella deliberazione del Comitato di Gestione
dell'U.S.L. del 28.12.1987, concernente la risoluzione del rapporto
di impiego dei predetti sanitari.
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
La risoluzione del rapporto di lavoro degli
ex medici condotti è avvenuta in seguito alle dimissioni presentate
dagli stessi medici dopo il 20 dicembre 1987. L'U.S.L., in data 28
dicembre 1987, ha inizialmente preso atto del massimale di
assistiti (1800) da assegnare ai medici che avevano presentato le
dimissioni ed il 31 ha approvato una seconda deliberazione, con la
quale ha preso atto delle dimissioni che erano state presentate ed
ha accordato agli stessi medici la facoltà di beneficiare del
massimale di 1800 assistiti, contrariamente ai precedenti 1400
assistiti, in aggiunta alle funzioni di ex medici condotti.
L'U.S.L. non ha provveduto a notificare tale provvedimento
perché la deliberazione non è ancora stata approvata dalla
CO.RE.CO., in quanto 4 medici, che avevano presentato le loro
dimissioni hanno inoltrato ricorso. La deliberazione, pertanto, è
ancora all'esame della CO.RE.CO.; appena la stessa sarà approvata,
verrà data comunicazione ufficiale ai medici della scelta da loro
effettuata.
Non è vero che, nel frattempo, tali medici ci vengono a
rimettere dal punto di vista economico, in quanto abbiamo già
svolto un incontro con l'Ordine dei Medici ed abbiamo già chiesto
personalmente ai singoli medici dimissionari se erano intenzionati,
o meno, a continuare a collaborare con i medici condotti, che
ancora ci sono, nello svolgimento delle funzioni inerenti alla
condotta, essendo pagati un dodicesimo degli 8.600.000,
corrispondenti alla quota spettante ai medici condotti.
Al momento ci sono ancora sette medici che hanno accettato di
continuare il rapporto in qualità di ex medici condotti; altri due
medici sono nuovi assunti, estratti da una graduatoria ancora
valida; quattro medici hanno accettato di continuare questo
rapporto fino a quando non ci saranno nuove assunzioni; quattro
nuove assunzioni verranno effettuate dopo l'11 marzo, quando verrà
esposto l'avviso pubblico per l'assunzione di 4 assistenti medici
presso il Servizio n. 1. È in fase di espletamento anche un secondo
concorso per 4 aiuti, ma non essendoci pervenute delle domande di
partecipazione, ci troviamo nelle condizioni di dover ripubblicare
il bando di concorso. A questo servizio collaborano anche altri 4
medici che sono già in pianta stabile nei Servizio n. 1.
Complessivamente, quindi, questo lavoro viene svolto da 7 ex
medici condotti, che hanno accettato di continuare a mantenere un
rapporto di lavoro dipendente con l'U.S.L., da 2 medici nuovi
assunti e da 4 medici che hanno accettato di continuare questo
rapporto. Ci sono anche dei medici, per i quali, pur non avendo
accettato di continuare a fare questo lavoro, in quanto avevano
inoltrato ricorso contro la deliberalizione dell'U.S.L., verrà
predisposta una apposita deliberazione nella quale sarà specificato
che il lavoro in più, che essi faranno per svolgere il lavoro di ex
medici condotti, verrà pagato in dodicesimi sugli 8.600.000
spettanti, come quota annua, ai medici condotti. Dal punto di vista
economico, quindi, questi medici non ci rimetteranno nulla.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Prendo atto di quanto ha detto
l'Assessore Voyat, ma trovo molto strano il comportamento dell'U.S.
L. che assume una deliberazione il 28 dicembre 1987, ma non la
notifica....
(...INTERRUZIONE dell'Assessore VOYAT...)
TORRIONE (P.S.I.):
Sì, d'accordo che c'è stato un
ricorso, ma i quattro medici, ai quali ha fatto cenno l'Assessore e
che non avevano accettato di continuare a lavorare come medici
condotti, si sono venuti a trovare, in pratica, nella condizione di
svolgere certe mansioni senza averne più la veste giuridica. In
questo momento, quindi, i quattro medici svolgono una mansione per
la quale non hanno la veste giuridica, senza che sia, ovviamente,
tutelato il relativo aspetto economico, se si fa eccezione per
quella specie di accordo a carattere privato.
Io credo che l'Assessore debba fare un po' di chiarezza su
questo argomento, perché non è pensabile che questi medici
continuino ad operare in questo modo, perché non possono continuare
a svolgere le funzioni di ex medici condotti quando non lo sono. I
casi sono due: o lo sono o non lo sono.
A mio avviso, l'Unità Sanitaria Locale avrebbe dovuto, comunque,
notificare ai medici la sua decisione. Questi ultimi, infatti,
avendo optato per la libera professione, hanno ricevuto una quota
di assistiti ed ora non possono più continuare a fare i medici
condotti...
(...INTERRUZIONE dell'Assessore VOYAT...)
TORRIONE (P.S.I.):
Quei quattro medici, infatti, svolgono
ora delle funzioni per le quali non hanno né la veste giuridica, né
il trattamento economico. Devono continuare a fare gli ex medici
condotti, mentre non lo sono più perché non hanno più quella
veste.
Ammettiamo, per assurdo, che succeda un disguido o che uno di
essi compia uno sbaglio. Cosa potrebbe accadere, a quel punto? Io
non lo so. Questi, però, continuano a svolgere le stesse mansioni
di prima, per cui io mi chiedo come possa, uno che non è più
dipendente pubblico, continuare a svolgere le stesse mansioni di
prima. Sarebbe come se un ex dipendente regionale dovesse venire
qui, tutte le mattine, per timbrare il cartellino e si mettesse lì,
vicino all'Assessore. Questa è la verità!...
(...INTERRUZIONE dell'Assessore VOYAT...)
TORRIONE (P.S.I.):
Loro hanno optato per la libera
professione e, pertanto, se non sono più ex medici condotti, perché
vogliamo continuare a farglieli fare? L'U.S.L., a questo punto,
comunichi loro la deliberazione con la quale ha preso atto che essi
non sono più ex medici condotti e li informi che la deliberazione è
in attesa del visto del Coordinamento, così, con questo atto
formale, l'Assessore si mette con le spalle al muro. Invece si
continua a trattare per vie private e dice a questi medici: "Vai a
fare il medico condotto ancora per sei mesi!". Siamo, forse, nel
paese di Franceschiello?
Io credo che l'Assessore si assuma una grossa responsabilità,
anche perché quei quattro medici sostengono, giustamente, che,
avendo essi optato per la libera professione, devono essere
trattati come medici comuni e, quindi, non devono essere obbligati
a svolgere le funzioni di ex medici condotti. E l'U.S.L., però,
glielo deve dire chiaramente, perché nei loro confronti è
inadempiente, tant'è che, a mio avviso, ha cercato di tamponare la
situazione, proponendo loro una sorta di accordo a carattere
privato con il quale li si autorizza a continuare, sino al 30
aprile 1988 - sempreché siano d'accordo, ovviamente -, a svolgere
le mansioni di medici condotti.
Assessore Voyat, in questo momento, però, questi medici non sono
né carne, né pesce. Questa è la verità! Sono comprensivo al
riguardo, perché si tratta di un problema che interessa solo
quattro persone. Le loro funzioni, però, esigono una maggiore
attenzione da parte dell'U.S.L.
Sollecito, pertanto, l'Assessore ad assumere delle decisioni in
proposito e ad evitare che la situazione rimanga così ambigua e
contraddittoria da poter nuocere agli interessati, ma anche agli
stessi utenti, con gravi danni, al limite, anche per la stessa
U.S.L., proprio perché ci sono dei medici che continuano a svolgere
le funzioni dei medici condotti, quando non lo sono più. Questo è
il dato di fatto...
(...INTERRUZIONE dell'Assessore VOYAT...)
TORRIONE (P.S.I.):
Sì, fanno quello che facevano prima,
ma non possono più continuare ad operare in quel modo da quando
hanno optato per la libera professione, perché non vogliono più
continuare a svolgere quelle mansioni.
(...INTERRUZIONE dell'Assessore VOYAT...)
TORRIONE (P.S.I.):
E va bene, allora ho concluso e
ringrazio. Assessore, ma prima erano medici condotti, mentre adesso
non lo sono più!
(...INTERRUZIONE dell'Assessore VOYAT...)
TORRIONE (P.S.I.):
Ma se li avete fatti optare!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK