Consiglio Regionale della Valle d'Aosta - Oggetto del Consiglio n. 3336 del 22 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3336 del 22 febbraio 2024 - Resoconto
OGGETTO N. 3336/XVI - Interpellanza: "Individuazione da parte
dell'Azienda USL di diverse figure dirigenziali per la
distribuzione dei carichi lavorativi oggi afferenti a un singolo
Dirigente".
Marguerettaz (Presidente) -
Punto n. 45 all'ordine del
giorno. Per la presentazione, la parola al collega Manfrin.
Manfrin (LEGA VDA) -
Con quest'interpellanza ci
rivolgiamo all'assessore Marzi per evidenziare un'anomalia che
abbiamo riscontrato esaminando una serie di incarichi di vertice
nella nostra sanità. Abbiamo approfondito le cariche che assomma un
Direttore e nello specifico Direttore dei distretti sanitari 3 e 4.
Come ovviamente lei saprà, Assessore, sicuramente un incarico di
questo tipo, un incarico di vertice, è un incarico particolarmente
delicato e importante, soprattutto in questo momento, penso che
avrà anche avuto modo di leggere la serie di iniziative e di
segnalazioni che io ho trasmesso con la mia interrogazione della
quale non è stata ammessa la discussione e che comunque porterò in
maniera surrettizia in quest'aula, glielo annuncio già, così almeno
non subiremo la censura del Presidente del Consiglio, ma a
prescindere, da questo punto di vista, non è un momento facile per
la nostra sanità.
Abbiamo però preso atto che in questa situazione c'è il
Direttore dei distretti sanitari 3 e 4, che svolge sicuramente
quest'incarico sicuramente molto delicato, e su questo non entriamo
nel merito della qualità o della bravura di un dirigente. A questo
si aggiunge anche l'incarico di Direttore dell'area territoriale,
questo è un incarico che viene assegnato importante, sicuramente
magari un po' meno pesante anche rispetto al carico di lavoro, ma
anche qui sicuramente importante. A questo si aggiunge una
deliberazione che abbiamo voluto riportare del 17 gennaio che
concede la proroga a parziale sanatoria. Tra l'altro, devo dirle
che io ho ritrovato molte delibere a sanatoria o a parziale
sanatoria di alcuni atti e non comprendevo come mai si proceda
ancora a sanatoria di questi atti, ma va bene, che assegna sempre
allo stesso Dirigente l'incarico della struttura di Gignod-Variney.
Questo Dirigente, il Direttore dei distretti sanitari 3 e 4,
risulta essere anche, oltre che Direttore dell'area territoriale,
Direttore della struttura di Gignod-Variney, ovviamente questo
viene fatto non come incarico ma come LPA, quindi di libera
professione. A questo si aggiunge un altro incarico che è quello di
dirigere un'altra struttura: quella di Perloz, che è un'altra
struttura che viene gestita in LPA anche qui, quindi abbiamo un
Dirigente che su sé stesso assomma l'incarico di Direttore dei
distretti 3 e 4, quello di area territoriale, quello di una
struttura come quella di Variney - su cui peraltro abbiamo anche
recentemente discusso in quest'aula su alcune segnalazioni arrivate
da Cittadinanzattiva - e dirige anche la struttura di Perloz.
Abbiamo fatto un calcolo spannometrico rispetto ai documenti e
agli incarichi assommati e arriviamo a un carico di lavoro di circa
50-60 ore mensili, che sicuramente saranno importanti e se questa
persona ha ricevuto incarichi di questo tipo, sicuramente sarà
meritevole di fiducia ma mantenere un'attenzione e un livello per
tutte le 50-60 ore mensili di lavoro è sicuramente importante. Con
quest'interpellanza a fronte di questo e pensando anche di venire
incontro alle necessità e alle esigenze di chi lavora e di chi
magari deve anche avere i tempi, pensiamo e immaginiamo che
occuparsi di tutte queste quattro deleghe tutti i giorni... tra
l'altro, con questioni che riguardano da Perloz, e quindi la
struttura che è nella Valle di Gressoney, fino a Variney... con
quest'interpellanza le chiediamo quale sia il carico orario
settimanale previsto da questi incarichi e se lei, Assessore,
intenda sollecitare l'Azienda USL affinché proceda
all'individuazione di figure differenti per distribuire meglio i
carichi lavorativi evidenziati.
Presidente -
Per la risposta, la parola all'assessore
Marzi.
Marzi (SA) -
Venendo alla prima domanda, il carico orario
per gli incarichi di Direzione di area territoriale di distretto
sanitario è quello previsto dal contratto collettivo nazionale,
ovvero 158 ore mensili. L'attività di Direzione sanitaria della
struttura residenziale socio-sanitaria di cura intensiva R2 di
Perloz rientra nelle attività ordinarie di direzione del distretto
sanitario, come tra l'altro previsto dalla delibera di Giunta
296/2020 e dalla successiva 338/2022. La struttura residenziale
socio-sanitaria di Variney è stata attivata per l'emergenza Covid,
successivamente convertita per accogliere un nucleo di cure
residenziali R2 e un nucleo di unità di assistenza prolungata. Come
abbiamo più volte evidenziato, data la particolare fragilità degli
utenti che vi sono ospitati, vi è stata l'esigenza di mantenere la
Direzione sanitaria in capo all'Azienda USL e in tal senso
l'Azienda USL, per dare avvio al servizio, ha individuato una
figura professionale di grande esperienza nel settore. Il carico
orario settimanale dell'incarico presso questa struttura è quello
previsto dai requisiti organizzativi sempre della delibera di
Giunta 338/2022, quindi 3 minuti al giorno per utente,
corrispondente a 7 ore settimanali.
Venendo alla domanda n. 2, considerata l'attività di
riorganizzazione e di potenziamento dei servizi di assistenza
territoriali già in corso, la distribuzione lavorativa sarà a breve
oggetto di evoluzione, questo anche in considerazione delle
previsioni del nuovo atto aziendale che orientano a uno sviluppo
importante dell'area territoriale, quindi di un potenziamento delle
risorse umane chiamate a governarne i processi. L'atto aziendale
prevede infatti l'attivazione di due nuove strutture complesse: la
prima dedicata alle funzioni tecnico-amministrative, la seconda
alla residenzialità per anziani, a quest'ultima faranno carico le
strutture residenziali e semiresidenziali per anziani non
autosufficienti a gestione diretta. Tale struttura svolgerà altresì
funzioni di supporto, consulenza e coordinamento sui temi sanitari
clinici e igienico-sanitari per le microcomunità per anziani del
settore socio-assistenziale. La struttura fungerà anche da
interfaccia per le analoghe strutture residenziali sanitarie,
socio-sanitarie e private presenti sul territorio valdostano. A
breve avranno inoltre avvio le procedure aziendali per aggiornare
la dotazione di personale da dedicare all'area territoriale per
l'attivazione delle nuove strutture organizzative. Nelle more del
completamento di tutte queste strutture, rimangono quindi attivi
gli attuali incarichi di Direttore di distretto, di Direttore di
area territoriale nominati ai sensi del precedente atto
aziendale.
Presidente -
Per la replica, la parola al collega
Manfrin.
Manfrin (LEGA VDA) -
Grazie Assessore per la sua
risposta, dove ci ha confermato quelli che erano i calcoli che
avevamo fatto, si parla appunto di un carico settimanale di 50-60
ore, sicuramente importante, che non permette magari di svolgere
anche con l'attenzione necessaria il lavoro delicato, che è quello
che giustamente ha riassunto.
Sono lieto anche del fatto che lei abbia annunciato che a breve
ci saranno delle evoluzioni, anche perché, per esempio, nella
proroga a parziale sanatoria dell'incarico di Direttore sanitario
della struttura R2 di Gignod-Variney a un dirigente medico
dell'Azienda USL c'è scritto nella parte deliberativa al punto 3
che sostanzialmente si prevede già... come dire? di liquidare il
professionista individuato per il 2024, il 2025 e il 2026. Proprio
per questo spero che a questo punto quello che è stato scritto sia
in realtà un qualcosa che non si realizzerà, ma che finalmente si
potrà dare anche una migliore distribuzione, quindi sicuramente
dare una migliore attenzione ai pazienti e in generale il
servizio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK