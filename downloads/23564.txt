Consiglio Regionale della Valle d'Aosta - Oggetto del Consiglio n. 2642 del 17 aprile 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2642 del 17 aprile 2007 - Resoconto
OGGETTO N. 2642/XII - Concentrazione di incarichi all'interno
di Finaosta o di altre società sottoposte al controllo della Banca
d'Italia. (Interrogazione)
Interrogazione
Appreso che nella prassi di Banca d'Italia non è gradita la
concentrazione di cariche apicali nelle società sottoposte al
proprio controllo e che, sulla base di tale principio, pare sia già
stata segnalata al Governo regionale l'inopportunità della
coincidenza tra la carica di Presidente di Finaosta e quella di
Direttore della stessa società, soprattutto tenendo conto che sino
a poco tempo fa la Finanziaria regionale era governata da tre
dirigenti o amministratori: il Presidente, il Direttore e il
Direttore aggiunto;
Evidenziato come il soggetto su cui si concentrano tali
responsabilità ha pagato 14.000€ di multa, come amministratore
della Aosta Factor, per comportamento irregolare rilevato dallo
stesso Istituto centrale di via Nazionale;
Sottolineata la necessità non solo della massima trasparenza
gestionale, ma anche di un'adeguata ripartizione delle
responsabilità volta ad equilibrare le governance delle società di
proprietà regionale e di far crescere nuove professionalità e nuove
competenze;
i sottoscritti Consiglieri regionali
Interrogano
l'Assessore competente per conoscere:
1) se, quando e in che modo la Banca d'Italia ha comunicato
il proprio parere in merito alla concentrazione di incarichi
all'interno della società Finaosta o di altre società valdostane
sottoposte alla Banca centrale;
2) quali provvedimenti abbia eventualmente preso il Governo
regionale per ottemperare a tali indicazioni della Banca
d'Italia;
3) quali siano le ragioni che hanno portato ad una
monocraticità di Finaosta, in contrasto con la gestione plurale che
ha saputo far prosperare la nostra Finanziaria regionale sin dalla
sua fondazione.
F.to: Sandri - Fontana Carmela
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Comincerò in tono sommesso... credo
vi siano argomenti e argomenti, quindi il precedente argomento
merita di essere approfondito, ma ci sono visioni che ci dividono
talmente, siamo talmente lontani che siamo costretti ad urlare per
farci sentire...
Rispetto all'interrogazione, gli interroganti mi chiedono:
"quando e in che modo la Banca d'Italia ha comunicato il proprio
parere in merito alla concentrazione di incarichi all'interno della
società Finaosta o di altre società valdostane"
, la Banca
d'Italia, per quanto è al nostro protocollo, non ha mai espresso il
proprio dissenso in merito all'argomento in oggetto e avrebbe avuto
modo di farlo perché, ogni qualvolta che vi è un rinnovo di un
"CdA" di una società posta sotto la sua vigilanza, come previsto
dalla normativa, deve ricevere tutte le indicazioni e i requisiti
di onorabilità e di professionalità, quindi le eventuali
valutazioni dell'organo di vigilanza avrebbero dovuto essere
trasmesse alla società e avrebbero dovuto avere un'ufficialità,
nulla di tutto questo, quindi non c'è stato alcun tipo di
rilievo.
In risposta alla seconda domanda, non abbiamo preso nessun
provvedimento, perché non c'è stato nessun rilievo.
In merito alla terza domanda, lei, come ben sa, nel corso del
precedente mandato è venuto a mancare il Presidente Guerrieri, che
è stato sostituito dal dott. Cilea che svolgeva le funzioni di
direttore generale. Abbiamo ritenuto che questa esperienza fosse
proficua, quindi il Governo regionale si è indirizzato verso una
conferma di quanto.
Presidente
- La parola al Consigliere Sandri.
Sandri (GV-DS-PSE)
- Furbescamente il nostro Assessore si
è difeso attraverso il protocollo: non c'è nulla di protocollato,
può essere... ma di sicuro comunicazioni in materia a livello
verbale ci sono state...
Marguerettaz
(fuori microfono)
- ... parola di
"lupetto" nessuno mi ha mai detto niente...
Sandri (GV-DS-PSE)
- ... va bene, ma le informazioni che
abbiamo noi sono leggermente diverse, soprattutto perché non è un
quadro relativo solo a "Finaosta", ma è una regola che viene
applicata a livello nazionale, ossia si gradisce che nelle società
in cui esiste un controllo di Banca d'Italia - in Valle d'Aosta
sono 4 oltre alle 2 banche locali: "Finaosta" e "Aosta Factor" - vi
sia una pluralità di soggetti che hanno delle responsabilità. In
questo caso non solo abbiamo un soggetto unico in un posto molto
delicato, vi faccio presente che "Finaosta" è diventata la società
del lavoro sporco: quello di "mettere le mani" nelle situazioni più
difficili, pensiamo a una serie di compiti che sono stati affidati
a "Finaosta": dalla gestione del "Billia" all'Ospedale, sono dei
tuttologi che sono utilizzati per risolvere i problemi complessi
che la Giunta non ha il coraggio, la forza o le capacità di gestire
in proprio, quindi si utilizza il fedele soggetto che è "Finaosta",
all'interno del quale c'è un fedele soggetto che incarna 3
posizioni, le quali erano quelle che hanno mandato avanti
"Finaosta" fino a poco tempo fa: il Presidente, il Direttore e il
Direttore aggiunto. Chi è allora questo: Mandrake? Credo che, per
una questione di democraticità, ma anche per andare incontro a
Testo unico sul risparmio venuto fuori a livello nazionale, avere
almeno le 2 posizioni differenziate fra Direttore e Presidente non
è solo un investimento di trasparenza sull'oggi... è chiaro che 2
persone c'è già un testimone di troppo, quindi, quando ce n'è uno
solo, è meglio, ma c'è anche una questione di costruzione del
futuro, perché tu fai crescere delle capacità a livello locale,
quindi qualche funzionario dirigenziale di buon livello potrebbe
essere direttore e avere la possibilità di fare esperienze e
dimostrare quello di cui è capace; credo che questo sarebbe utile
per "Finaosta" e per la Valle d'Aosta. In più la cosa grave è che
il concentramento di queste cose avviene su una persona che si è
presa 14.000 euro di multa, adesso stiamo verificando chi li ha
pagati, se il soggetto o se la società di cui faceva parte per
capire anche con che stile è stato risposto a questa multa che è
stata data dalla Banca d'Italia, è stato multato per 14.000 euro
perché non ha - come abbiamo dimostrato nello scorso Consiglio -
segnalato a Banca d'Italia che una serie di fatture portate a
sconto per "Aosta Factor" erano quanto meno dubbie e si sapeva che
c'erano degli affidamenti dubbi. Traduzione: quegli affidamenti
sono andati in sofferenza e sono stati pagati dai Valdostani;
allora uno che è responsabile di un fatto del genere non solo è
ancora a capo di "Finaosta" e di una serie di importanti società di
quella "galassia", ma anche in forma unica! Ci si chiede poi: "da
dove è venuto fuori il risultato del 9 e 10 aprile 2006?". È venuto
fuori anche da questa poca capacità di essere trasparenti, di
utilizzare "Finaosta" per quel che merita di essere utilizzata, di
essere capaci di confrontarsi anche con il diverso da sé e "il
diverso da sé" significa saper dire che all'interno del "CdA" come
Presidente o della struttura come direttore ci possono anche essere
persone diverse, che non la pensano come me o comunque non sono
disponibili a fare tutto quello che dico io, perché il problema è
questo: i buoni funzionari sono quelli che sanno anche dirti "no".
Mettersi intorno tanta gente che è solo capace di dire "sì" è il
modo migliore per ritrovarsi nei guai. Io non glieli auguro e mi
auguro che lei abbia la capacità da questo momento di raddrizzare
tale struttura e di dare a "Finaosta" una molteplicità di
responsabili.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK