Consiglio Regionale della Valle d'Aosta - Oggetto del Consiglio n. 2755 del 25 settembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 2755 del 25 settembre 2002 - Resoconto
OGGETTO N. 2755/XI Tempistica della realizzazione di lavori di
manutenzione sulla tratta ferroviaria Aosta/Pré-Saint-Didier.
(Interrogazione)
Interrogazione Richiamate le proprie osservazioni critiche
esposte in occasione del Consiglio regionale dell'8/5/2002 (oggetto
n. 2597/XI) in riferimento alle modalità di esecuzione dei lavori
di manutenzione sulla tratta ferroviaria
Aosta/Pré-Saint-Didier;
Letto sugli organi di stampa che detti lavori non verranno
ultimati secondo i termini previsti;
Osservato che il ritardo comporterà disagi per i pendolari, in
particolare per gli studenti, interessati dall'avvio dell'anno
scolastico;
i sottoscritti Consiglieri regionali
Interrogano
l'Assessore competente per sapere:
1) se è vero che i lavori di manutenzione sulla tratta
ferroviaria Aosta/Pré-Saint-Didier hanno subito e subiranno dei
ritardi e, in caso affermativo, in quale misura;
2) se, alla luce di quanto si è verificato, l'Amministrazione
ritiene sempre che il metodo della "chiusura totale" fosse la
soluzione migliore per l'utenza.
F.to: Curtaz - Squarzino Secondina
Président
La parole à l'Assesseur au tourisme,
aux sports, au commerce et aux transports, Lavoyer.
Lavoyer (SA)
Al primo quesito rispondiamo che
l'Amministrazione regionale ha seguito con appositi e costanti
sopralluoghi i lavori in questione, la tratta Aosta-Arvier, e,
tenuto conto dell'andamento degli stessi, si è attivata per fare il
punto della situazione convocando il gruppo di lavoro di
monitoraggio appositamente costituito. Detto gruppo si è riunito
l'11 settembre, nell'occasione la società RFI (Rete Ferroviaria
Italiana) sede di Torino, tramite l'Ingegnere Lucio La Vella, ha
comunicato il sottoindicato calendario: 1° ottobre 2002 sarà
riaperta la tratta Aosta-Arvier, prolungamento della chiusura
invece per la restante parte della linea per permettere il
completamento dei lavori da Arvier a Pré-Saint-Didier e questo è
abbastanza in linea con i programmi, il 15 dicembre 2002 apertura
della tratta Arvier/Pré-Saint-Didier. L'Ingegnere La Vella, pur
ritenendo più che opportuna l'impostazione dei lavori fin qui
seguita, che ha permesso di contenere i tempi di realizzazione
della manutenzione, ha peraltro ricordato la possibilità che detti
lavori possano essere effettuati di notte - era una delle ipotesi
iniziali, sostenute anche dall'interrogante - senza la chiusura
totale del tratto ferroviario in questione.
Detta possibilità comporterebbe il prosieguo dei lavori per
molti mesi in più rispetto a quelli relativi alla soluzione che
abbiamo adottato finora fino ad Arvier, vanificando così le ragioni
stesse che sono alla base della non rinviabilità dell'intervento,
che erano appunto le ragioni di sicurezza. Riteniamo quindi, come
Governo regionale, di proseguire anche per la tratta
Arvier/Pré-Saint-Didier con la chiusura totale e l'intervento che
riduce notevolmente i tempi che altrimenti sarebbero protratti fino
alla primavera 2003.
Le ragioni tecniche - per rispondere al secondo quesito - e di
opportunità già espresse da RFI, oggetto peraltro della nota di
questa direzione del 4 luglio 2002, fanno ritenere che non esistano
altre soluzioni più soddisfacenti di quelle finora adottate.
Risulta innegabile il fatto che si è verificato da parte di RFI uno
slittamento, seppur minimo, perché l'impegno iniziale era di
riaprire la prima tratta il 23 settembre, ora andiamo a riaprire il
1° di ottobre con uno slittamento di circa 7 giorni.
Conseguentemente rimane valido quanto già espresso in occasione
dell'interpellanza a suo tempo fatta dal Consigliere Curtaz sulla
valutazione generale dell'intervento programmato da RFI che porta
ad affermare che lo stesso possa essere considerato accettabile in
quanto, per le argomentazioni che ribadiamo anche oggi, i disagi
paiono essere ridotti al minimo, grazie anche all'istituzione del
servizio sostitutivo di bus.
Si ritiene di essere già intervenuti sia chiedendo ed ottenendo
di ottimizzare al massimo l'intervento, sia chiedendo ed ottenendo
l'istituzione di un servizio sostitutivo su gomma che rispecchi
fedelmente le fasce di orario dei treni. Per riassumere, la tratta
fino ad Arvier sarà riaperta il 1° ottobre, 7 giorni di ritardo
rispetto alle previsioni, ed entro il 15 dicembre sarà riaperta
l'intera tratta fino a Pré-Saint-Didier.
Voglio anche sottolineare quello che chiaramente l'interrogante
non sottolinea mai: questo è un investimento di 15 miliardi, e
questa è la vera sottolineatura positiva di questo intervento,
oltre alla realizzazione di un paio di stazioni supplementari per
realizzare quella famosa metropolitana leggera, che a suo tempo era
stata molto propagandata, ma mai concretizzata.
Président
La parole au Conseiller Curtaz.
Curtaz (PVA-cU)
L'Assessore ha ripetuto i dati che
abbiamo già sentito ieri al Tg3, forse si poteva evitare di
ripeterli oggi.
Io credo piuttosto che all'Assessore sarebbe stato utile
rileggersi quanto egli aveva dichiarato l'8 maggio 2002 e bisogna
fare un passo indietro per chi, come l'Assessore, ha la memoria
corta. Quando si trattò di decidere come fare questi lavori, c'era
la possibilità di farli in due modi: primo modo, chiusura totale
della linea, lavori più brevi, tempi certi più brevi e quindi
minori disagi in teoria. Questa era la versione dell'Assessore;
c'era un'altra proposta, che era la nostra, quella di dire:
"Non
facciamo la chiusura totale della linea, facciamo la chiusura
notturna, come avvenuto per moltissime altre occasioni,
relativamente ai lavori dell'Aosta/Pré-Saint-Didier"
, tempi
ovviamente più lunghi, ma praticamente nessun disagio per l'utente
visto che i treni di giorno continuano a transitare, ma
probabilmente costi maggiori, di questo ne do atto.
L'Assessore Lavoyer quando vennero fatte queste osservazioni ci
garantì - ho i verbali alla mano - che non il pezzettino da Aosta
ad Arvier, ma l'intera tratta Aosta/Pré-Saint-Didier con il metodo
scelto dalla Giunta regionale, cioè quello della chiusura totale -
perché le ferrovie erano disposte a fare i lavori in entrambi i
modi, bastava scegliere -, l'intera tratta sarebbe stata terminata
- leggo -:
"al massimo entro due mesi e mezzo o tre a partire
dal 1° luglio"
.
Questo significava 15 settembre - 30 settembre. Viceversa,
sempre secondo l'Assessore Lavoyer, nel caso da noi proposto i
lavori sarebbero durati sei mesi, da qui tutte le osservazioni che
lui ha fatto. Oggi scopriamo che effettivamente la riapertura
totale della linea avverrà, se i tempi verranno mantenuti, cosa di
cui c'è sempre da dubitare quando si ha a che fare con le ferrovie,
il 15 dicembre, quindi a distanza di cinque mesi e mezzo, cioè a
distanza di quindici giorni dal termine che ci era stato detto come
troppo lungo per i lavori notturni. Credo che di fronte a questi
dati, che sono inequivocabili, ci vorrebbe un minimo di
autocritica.
Se non pretendiamo l'autocritica, pretendiamo che in una
prossima occasione ci sia un po' più di attenzione verso altre
proposte, pretendiamo che non si facciano - come avviene ormai da
anni nel settore ferroviario - delle promesse a vanvera e che non
si prendano in giro gli utenti perché poi la soluzione c'è sempre
ed è quella del servizio sostitutivo di pullman. Adesso non so se
c'è un accordo tacito fra le Ferrovie dello Stato e
l'Amministrazione regionale a far lavorare le autolinee, può darsi
che a queste dia lavoro, faccia assumere più autisti, eccetera,
però è certo che in Valle d'Aosta, dove le ferrovie servivano fino
all'alluvione del 2000 cinquemila utenti al giorno, il servizio
sostitutivo è diventato ormai la regola con tutti i problemi che
conosciamo. Certamente su questo tema e soprattutto sul tema della
riapertura dell'Aosta-Chivasso torneremo perché ci sembra di poter
dire, dati alla mano, che in questo settore da parte
dell'Amministrazione regionale e dell'Esecutivo ci sia stata e ci
sia una trascuratezza biasimevole.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK