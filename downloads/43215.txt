Consiglio Regionale della Valle d'Aosta - Oggetto del Consiglio n. 643 del 27 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 643 del 27 maggio 2021 - Resoconto
OGGETTO N. 643/XVI - Interpellanza: "Risoluzione delle
problematiche relative alle disdette di prenotazioni vaccinali con
poco preavviso temporale".
Bertin (Presidente)
- Abbiamo fatto l'interpellanza n.
59, ritorniamo al punto n. 52. Per l'illustrazione, la consigliera
Foudraz.
Foudraz (LEGA VDA) -
La presente interpellanza,
riguardante le disdette delle prenotazioni vaccinali con poco
preavviso temporale, era stata presentata per la scadenza termini
in data 30 aprile 2021 e quindi avrebbe dovuto essere trattata nel
Consiglio del 12 e 13 marzo, ma ovviamente per ragioni di
tempistica non ha potuto essere discussa e quindi viene riproposta
oggi all'Aula.
Quindi può essere che magari non sia più in tema e magari il
problema sia nel mentre stato risolto.
Considerato dunque che prosegue la profilassi del vaccino contro
il Covid su base volontaria; ricevuto segnalazione in merito a
disdette di prenotazioni vaccinali che si verificano due-tre ore
prima dell'inoculazione presso i centri predisposti, disdette che
si sono decisamente accentuate nel corso del mese di aprile da
parte di coloro che volontariamente avevano effettuato la
prenotazione per l'inoculazione vaccinale, in particolar modo
coloro che a partire dalla seconda-terza decade di aprile avrebbero
dovuto sottoporsi alla prima dose di vaccinazione con Astrazeneca e
il cui richiamo è previsto nel corso dell'estate al trascorrere
delle sei settimane dalla prima dose - magari poi i giorni variano
perché è una materia in continua evoluzione - quindi l'inoculazione
della seconda dose avverrebbe in concomitanza con il periodo delle
ferie. Come dicevo, arriviamo all'estate e dopo chiusure forzate
che hanno costretto gli individui a rinunciare alla vita a cui
erano abituati e a rimodulare le proprie abitudini e in tanti casi,
soprattutto nella fascia di età pre-adolescenziale e adolescenziale
senza riuscire a domare il disagio psichico, la marcata sofferenza
psichica - così come anche si evidenzia nell'appello fatto alcune
settimane fa da neuropsichiatri sia della Valle d'Aosta che del
Piemonte che di altre regioni limitrofe, dove viene appunto
evidenziata questa problematica - ebbene dicevo che avvicinandosi
l'estate e il periodo in cui teoricamente si potrebbe tornare a
condurre una vita con meno restrizioni a livello di movimento e
quindi con la programmazione di eventuali periodi di vacanza,
succede che chi ha dato certe disponibilità alla vaccinazione non
voglia poi rinunciare a vacanze programmate magari in luoghi
diversi dalla Valle d'Aosta e dover interrompere o anticipare il
rientro dai luoghi di villeggiatura piuttosto che da altri luoghi
che si sono scelti per trascorrere il periodo estivo.
Queste segnalazioni sembrerebbero veritiere, stante anche
l'articolo che era apparso sul quotidiano "La Stampa" martedì 11
maggio dove il direttore sanitario dell'USL della Valle d'Aosta,
dottor Guido Giardini, spiegava così la situazione: "Ogni giorno il
centralino Info vaccini deve integrare fino a un terzo degli utenti
contattando chi non ha ancora risposto sul portale con
l'accettazione o il diniego dell'appuntamento".
Purtroppo questa situazione si sta verificando anche in altre
regioni italiane, poiché la seconda dose vaccinale appunto cade
proprio nel cuore dell'estate.
Questo fenomeno di boom delle disdette dell'ultimo momento
costringe sicuramente coloro che operano presso gli Info Point a
trovare nel più breve tempo possibile persone disposte a sottoporsi
a vaccinazione, magari in poli decisamente distanti dalle loro
abitazioni, percorrendo quindi la valle in lungo e in largo.
Questa problematica potrebbe anche avere un risvolto che non si
può assolutamente trascurare, ovvero le dosi preparate per il
numero di pazienti prenotati, qualora non utilizzate per via delle
disdette e delle mancate sostituzioni con persone contattate
all'ultimo, come vengono ridistribuite, se è possibile effettuare
questa operazione oppure si ha uno spreco di dosi, uno spreco
eventuale di dosi che vorrebbe quindi dire anche un danno economico
nelle casse delle amministrazioni pubbliche.
A questa problematica se n'è aggiunta un'altra negli ultimi
periodi, ovvero la mancanza di numero di telefono aggiornato delle
persone iscritte al servizio sanitario.
Per tutti questi motivi s'interpella quindi l'Assessore per fare
chiarezza e quindi per conoscere se la segnalazione corrisponde al
vero e quali siano in termini numerici le disdette che vengono
comunicate un paio di ore prima dell'inoculazione vaccinale; come
vengano ridistribuite le dosi vaccinali preparate e non utilizzate
in base al numero dei pazienti prenotati e quali siano le
intenzioni dell'Amministrazione regionale per ovviare alla
problematica delle disdette effettuate con poco preavviso
temporale.
Presidente -
Per la risposta, l'assessore Barmasse.
Barmasse (UV) -
Alla prima domanda, "se la segnalazione
corrisponde al vero e quali siano i termini numerici delle
disdette": come ogni attività sanitaria programmata, le disdette o
rinunce senza alcun preavviso sono previste, ancorché non del tutto
prevedibili come numero. Nell'organizzazione delle sedute
vaccinali, al fine di evitare qualsiasi spreco di dosi vaccinali,
talune disdette sono motivate quali improvvisi motivi di salute,
problemi familiari, personali, altre non giustificate, poche
fortunatamente, circa da una a tre al giorno nelle sedute al
Palaindoor.
Come vengono ridistribuite: per ogni seduta vaccinale è previsto
un numero di convocati a cui corrisponde un numero di dosi
vaccinali e un elenco di riserva generato aggiornato e creato in
base ai criteri di priorità previsti dalle indicazioni
nazionali.
Durante la seduta vaccinale, i soggetti con trenta minuti di
ritardo, rispetto l'appuntamento, vengono contattati
telefonicamente dal personale amministrativo in modo da poter
organizzare la ridistribuzione delle dosi residue; in questo modo
tutte le dosi vaccinali MRNA ricostituite, cioè diluite - perché il
flacone non diluito lo possiamo utilizzare - vengono appunto
utilizzate e riteniamo che queste disdette in un numero limitato
siano del tutto fisiologiche.
Questo, se mi permette, è un discorso che va bene per il Pfizer,
invece grossi problemi li abbiamo avuti con l'Astrazeneca, tanto è
vero che a un certo punto non abbiamo più programmato delle
vaccinazioni con Astrazeneca perché venivano fatte delle chiamate
direttamente dai ragazzi dell'Info Point proprio perché mettendole
sul portale poi non c'erano le prenotazioni e ci trovavamo con
delle sedute vuote.
Questo ha portato ad avere pochissime sedute di Astrazeneca,
problema che abbiamo in parte risolto con gli Astrazeneca Day e sia
venerdì che sabato e anche la prossima settimana faremo delle linee
dedicate proprio per Astrazeneca.
Il grosso problema delle persone che erano prenotate e poi non
si sono presentate lo abbiamo avuto con Astrazeneca che di fatto ci
ha portato a non utilizzarlo e lo stiamo utilizzando adesso.
Su vaccini tipo Pfizer e Moderna non abbiamo di questi problemi,
pertanto le disdette sono limitate e non ci sono grosse difficoltà
nel trovare qualcuno che venga a farsi vaccinare anche all'ultimo
minuto.
Presidente -
Per la replica, consigliera Foudraz.
Foudraz (LEGA VDA) -
Grazie, Assessore, per la risposta.
Si vede che le segnalazioni fatte a suo tempo magari non erano poi
così fondate. Sono contenta soprattutto di sapere che non c'è uno
spreco di dosi perché se la dose non è aperta e non è diluita può
essere impiegata in fasi successive.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK