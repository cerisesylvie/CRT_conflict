Consiglio Regionale della Valle d'Aosta - Oggetto del Consiglio n. 1708 del 20 dicembre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1708 del 20 dicembre 1990 - Resoconto
OGGETTO N. 1708/IX - Aumento dei costi di costruzione e
situazione finanziaria dell’autostrada
Aosta-Courmayeur
(Interpellanze).
Presidente - Do lettura delle interpellanze presentate dal
Consigliere Bich e dal Consigliere Riccarand, di cui si propone la
discussione congiunta:
Interpellanza
Viste le notizie apparse in questi ultimi giorni riguardanti gli
oneri imprevisti e le maggiori difficoltà tecniche nella
realizzazione dell’autostrada Aosta-Courmayeur.
Vista inoltre la relazione al bilancio tenuto
all’assemblea ordinaria dei soci
nell’aprile di quest’anno
dall’Amministratore delegato.
Rilevato che in essa non si fa cenno a una situazione dei lavori
con uno sviluppo così oneroso come appare dalle notizie di
stampa.
Il sottoscritto Consigliere del Partito Socialista Italiano
interpella
il Presidente della Giunta regionale o
l’Assessore competente per sapere:
1) qual è l’attuale situazione finanziaria alla
luce dei maggiori stanziamenti necessari;
2) quali sono i motivi imprevedibili che hanno determinato la
considerevole lievitazione dei costi di realizzazione di alcuni
lotti;
3) quali sono i lotti ove si è verificato il maggior divario tra
i prezzi di aggiudicazione e le attuali richieste di
stanziamento;
4) se non ritiene opportuno che tutta la complessa materia,
concernente le varianti in corso d’opera e le
perizie suppletive, venga discussa nella II e III Commissione
consiliare permanente a seguito di una dettagliata relazione e alla
presenza dei responsabili della RAV.
Interpellanza
Apprese, dagli organi stampa, le notizie su considerevoli
aumenti nel costo di costruzione del tronco autostradale
Morgex-Sarre dell’autostrada del Monte Bianco;
Appreso, in particolare, che su due lotti, assegnati a due
grosse imprese valdostane senza gara d’appalto, ci
sarebbe stato un raddoppio dei costi rispetto alle previsioni
iniziali;
Preso atto, inoltre, che la Giunta regionale ha affidato, lo
scorso 12 ottobre, un incarico ad un architetto per la
predisposizione di una relazione sullo stato dei lavori della
costruenda autostrada Aosta-Monte Bianco, tronco Morgex-Sarre e
sulla situazione dei relativi cantieri di lavoro;
il sottoscritto Consigliere regionale del Gruppo Verde
Alternativo
interpella
la Giunta regionale per sapere:
1) qual era la previsione iniziale di spesa per ogni lotto del
tronco autostradale Sarre-Morgex e quali sono finora le variazioni
predisposte o approvate rispetto a tali previsioni;
2) per quali motivi è stato affidato l’incarico
ad un architetto per una relazione sullo stato dei lavori e quale è
stato il risultato di tali indagini;
3) se è vero che gli aumenti dei costi dei lavori sono stati
determinati, come riportato da alcuni organi di informazione, da
una progettazione ritenuta superficiale e non rispondente alla
reale situazione;
4) che cosa intende fare per non scaricare sul Bilancio della
Regione e dell’intera comunità valdostana maggiori
oneri di centinaia di miliardi per un’opera per cui
la Valle d’Aosta ha già pagato troppo sia in termini
finanziari, sia in termini di impatto ambientale.
Presidente
- Ha chiesto di illustrare
l’interpellanza iscritta all’oggetto
21 il Consigliere Bich, ne ha facoltà.
Bich (PSI)
- Ho presentato questa interpellanza a seguito
della lettura di due articoli, uno su "La Vallée Notizie" del 24
novembre scorso, l’altro su "Il Corriere della Valle
d’Aosta" il 22 novembre. In questi articoli si
sottolinea che c’è una serie di perizie suppletive
per oltre 60 miliardi, anzi il titolo di un articolo è proprio
"Perizie suppletive per oltre 60 miliardi?", mentre
nell’altro, apparso su "Il Corriere della Valle
d’Aosta" si dice che i lotti interessati alla
revisione prezzi e alle perizie suppletive sono i lotti 6 e 7, per
12 miliardi di perizia suppletiva con una base
d’asta di 34 miliardi, e poi i lotti 14 e 14 bis,
per 24 miliardi su una base di 54 miliardi di assegnazione lavori.
Si paventa inoltre la necessità di erogare ulteriori 25 miliardi
per una serie di altre perizie suppletive.
Nella relazione al bilancio dell’anno scorso
l’amministratore delegato non fa cenno di difficoltà
incontrate nella esecuzione dei lavori, tant’è che
la relazione dice proprio: "Durante l’esercizio sono
state predisposte e messe a punto dalla direzione dei lavori nove
perizie di variante, sulle quali si sono pronunciati gli esperti
dell’osservatorio ambientale, dettate dalle esigenze
che si possono così riassumere:
- ulteriore riduzione dell’impatto
ambientale;
- adeguamento del progetto a tecniche innovative di costruzione
e di impiego di mezzi più moderni e rapidi di scavo;
- accrescimento delle condizioni di sicurezza del traffico anche
in considerazione delle caratteristiche montane delle
infrastrutture;
- riduzione dei tempi di esecuzione ed attenuazione del disturbo
ambientale in una regione molto sensibile eccetera". Cioè non si fa
cenno a difficoltà incontrate nella costruzione, nello scavo di
gallerie e quindi ad eventuali aggravi dovuti non alle tecniche, ma
alle condizioni ambientali non favorevoli.
Inoltre, sempre nella relazione al bilancio si evince il
capitale sociale al 31 dicembre 1989, ma non si può valutare
chiaramente qual è la compartecipazione dello Stato e se lo Stato
ha fatto il suo dovere nel versamento del capitale di sua
pertinenza.
Dietro questa interpellanza non pongo nessun altro tipo di
richieste se non quelle conoscitive; anche se questa interpellanza
è caduta sul bagnato, nel senso che si discute molto in questi
giorni di autostrada, e mi sembra che non sia stata ben accetta,
essa non ha avuto il gradimento che pensavo potesse avere come
richiesta da parte di un Consigliere regionale.
Quindi voglio solo sfatare questo alone di sospetto che ha
circondato la mia interpellanza, che si propone di conoscere
semplicemente dei dati.
C’è una parte della interpellanza che richiede
una audizione nella II e III commissione dei responsabili della
RAV; questo non è in contraddizione con i dati che sono richiesti,
in quanto l’audizione vorrebbe entrare nel merito
tecnico delle perizie suppletive. E’ per avere una
relazione anche succinta ma di portata tecnica, per conoscere cioè
se sono motivate da fattori incontingibili e urgenti che presiedono
generalmente a queste decisioni.
Presidente
- Ha chiesto di parlare il Consigliere
Riccarand per l’illustrazione
dell’oggetto 24, ne ha facoltà.
Riccarand (VA)
- Anche l’interpellanza
presentata dal Gruppo Verde Alternativo ha preso le mosse dalle
notizie comparse sugli organi di stampa di considerevoli aumenti
nei costi di costruzione del tronco autostradale Morgex-Sarre, in
particolare su due lotti i cui lavori, fra l’altro,
sono stati assegnati senza gara di appalto, cioè sulla base di una
concessione fiduciaria. E proprio in questi casi ci sono stati gli
aumenti dei costi di costruzione più elevati.
L’altro dato da cui parte
l’interpellanza è il fatto di aver notato che la
Giunta regionale, con deliberazione del 12 ottobre 1990 n. 8824, ha
affidato all’arch. Vesan l’incarico
per la predisposizione di una relazione sullo stato dei lavori
della costruenda autostrada Aosta - Monte Bianco, tronco
Sarre-Morgex, e sulla situazione dei relativi cantieri di lavoro.
Un incarico abbastanza strano, visto che la Regione ha tutti i
mezzi, essendo azionista ed anzi parte importante della RAV, per
sapere qual è la situazione dei lavori; quindi vorremmo capire il
perché di questo incarico e che cosa ha prodotto, visto che doveva
essere presentata in tempi molto rapidi una relazione sullo stato
dei lavori.
Per quanto riguarda le spese della costruzione
dell’autostrada, chiederemmo con questa
interpellanza di avere notizie sulle variazioni di costi
relativamente ai nove lotti su cui si sta attualmente lavorando, in
modo da avere un quadro complessivo della situazione, per capire
quali sono le cause di queste variazioni che si sono
verificate.
Una ulteriore domanda dell’interpellanza riguarda
notizie comparse sugli organi di stampa, che attribuirebbero gli
aumenti dei costi a carenze di progettazione: una progettazione
ritenuta superficiale e non rispondente alla reale situazione.
Vorremmo sapere se questo è vero, oppure se si tratta di notizie
che non hanno fondamento.
Infine la quarta domanda riguarda aspetti più di bilancio e di
situazione finanziaria della RAV; in questa società la Regione ha
già investito circa 200 miliardi, vorremmo sapere se
l’altro partner, l’Italstat, ha
investito tutto il suo capitale sociale e se i 200 miliardi di
contributi ANAS sono stati completamente versati.
Vorremmo quindi avere un quadro complessivo della disponibilità
RAV e della situazione azionaria in questo momento.
Presidente
- Ha chiesto di parlare
l’Assessore ai Lavori Pubblici Martin, ne ha
facoltà.
Martin (ADP)
- La materia penso sia abbastanza complessa
anche per la serie di domande che sono state richieste dai due
interpellanti. In particolare, nella interpellanza del Consigliere
Bich si chiede se non è opportuno discutere tutta quanta la vicenda
nelle opportune commissioni; personalmente sono
d’accordo ad accettare questa proposta, quindi
chiederei al Presidente del Consiglio se non sia il caso di fornire
quest’oggi alcuni grandi numeri, diciamo così, e di
rimandare alle commissioni competenti tutta quanta la discussione
su questa materia, facendo intervenire anche le persone che si
ritiene opportuno dover sentire.
Se questo può essere un modo di procedere, mi limiterei a
rispondere soltanto ad alcune domande senza entrare nei
particolari, perché non avrebbe senso far tutta la discussione oggi
in Consiglio e poi andare in commissione a dire le stesse cose. Mi
pare invece più opportuno, anche per approfondire meglio le
questioni, andare direttamente in commissione e trattare di questa
questione.
Non so se questo può essere un modo di pro-cedere.
Presidente
- Gli interpellanti sono
d’accordo? Allora sentiamo solo queste grosse cifre
e poi rimandiamo il tutto alla III Commissione.
Martin (ADP)
- Con la legge n. 73/84 il costo
dell’intera opera era stato stimato in 900 miliardi,
che dovevano essere ripartiti in questo modo: 579 miliardi per il
tratto Aosta - Morgex e 321 miliardi per il tratto Morgex -
Courmayeur. Sempre con questa legge si fissava un limite del 35% di
intervento da parte del consorzio Regione - Italstat e il 65% a
carico dello Stato.
I costi attuali sono lievitati (vedremo il perché in
commissione) e si ha motivo di ritenere che i costi finali
dell’intera opera ammontino a circa 1270 miliardi,
suddivisi in circa 770 miliardi per il tratto Sarre-Morgex e circa
500 miliardi per il tratto Morgex-Courmayeur, senza tangenziale,
che è una cosa a parte.
I versamenti sono stati di 315 miliardi effettuati dalla Regione
più l’Italstat, con le seguenti percentuali: 84
miliardi in azioni ordinarie più 115 miliardi in azioni
privilegiate da parte della Regione, 116 miliardi da parte
dell’Italstat.
Lo Stato ha erogato il primo contributo di 200 miliardi.
Sembrerebbe possibile ottenere uno stanziamento ulteriore di 300
miliardi da parte dello Stato con l’approvazione
della legge finanziaria che è in discussione in Parlamento.
Quindi, ammesso che questi 300 miliardi dello Stato vengano
effettivamente versati, si sarebbe raggiunta la cifra di 815
miliardi, rimarrebbero da coprire, per arrivare a 1270 miliardi,
455 miliardi, e qui probabilmente ci sarà da discutere come
verranno reperiti questi soldi.
Questi sono i dati più interessanti; lascerei alla discussione
della commissione il discorso del perché di questi aumenti di
costi, quali sono state le varianti e in quali lotti si sono
verificati questi aumenti di costi.
Forse possiamo dare ancora una risposta al Consigliere Riccarand
dicendo che il tecnico incaricato dalla Giunta regionale di seguire
i lavori non ha ancora prodotto una sua relazione. Detto questo, mi
pare che il resto possiamo tranquillamente discuterlo con calma e
con maggiore approfondimento nella commissione competente, che sarà
incaricata di sentire i rappresentanti della Regione e della RAV
per avere le notizie che ritiene utile avere.
Presidente
- Ha chiesto di parlare il Consigliere Bich,
ne ha facoltà.
Bich (PSI)
- Ringrazio l’Assessore Martin
per la sua risposta esauriente e complessivamente soddisfacente.
Ricordo che le commissioni coinvolte sono due, cioè la III
Commissione e anche la II, che ha potestà finanziaria, e quindi
pregherei il Presidente del Consiglio di voler estendere
l’invito anche alla II Commissione per discutere su
questo argomento. Ritengo che in quella sede avremo possibilità di
conoscere a fondo gli aspetti tecnici che sono stati richiesti.
Presidente
- Ha chiesto di parlare il Consigliere
Stévenin, ne ha facoltà.
Stévenin (UV)
- Credo che la discussione si farà in sede
di commissione; è comunque da rilevare un dato che credo sia
estremamente preoccupante e che riguarda gli aspetti finanziari di
questa vicenda. Comunque questo aspetto sarà oggetto di una
discussione in commissione e in Consiglio nel corso dei mesi.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK