Consiglio Regionale della Valle d'Aosta - Oggetto del Consiglio n. 768 del 29 luglio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 768 del 29 luglio 2004 - Resoconto
OGGETTO N. 768/XII - Disegno di legge: "Istituzione di un
contrassegno di qualità per il settore agroalimentare ed
enogastronomico valdostano denominato Saveurs du Val d'Aoste".
Articolo 1
(Finalità e oggetto)
1. Al fine di promuovere e di valorizzare la produzione
agroalimentare ed enogastronomica regionale e di garantire il
livello qualitativo dell'offerta con particolare riguardo a
tipicità, tradizione e cultura valdostana, la Regione istituisce e
promuove la diffusione di un contrassegno di qualità, denominato
Saveurs du Val d'Aoste, da assegnare a pubblici esercizi di
somministrazione al pubblico di alimenti e bevande, nonché ad
esercizi commerciali di vendita al dettaglio.
Articolo 2
(Requisiti e procedure per il rilascio del contrassegno di
qualità)
1. Ai fini del rilascio del contrassegno di qualità, gli
esercizi interessati debbono dimostrare il possesso di specifici
requisiti, riferiti alla tipologia dei prodotti, alle
caratteristiche delle strutture e alla formazione del personale,
che ne attestano la particolare qualificazione nella promozione
delle produzioni agroalimentari ed enogastronomiche
regionali.
2. I soggetti interessati al rilascio del contrassegno di
qualità ne fanno domanda alla struttura regionale competente in
materia di commercio, di seguito denominata struttura competente,
sulla base dei modelli predisposti dalla medesima struttura ed
approvati dal dirigente ad essa preposto.
3. Il provvedimento di rilascio del contrassegno di qualità è
adottato dal dirigente della struttura competente, all'esito
positivo dell'istruttoria tecnica condotta dal soggetto individuato
ai sensi dell'articolo 5, comma 1, lettera b).
Articolo 3
(Revoca del contrassegno di qualità)
1. Con provvedimento del dirigente della struttura competente
è disposta la revoca del contrassegno di qualità qualora sia
accertato il venire meno di anche uno solo dei requisiti richiesti
per il rilascio del medesimo.
2. Al fine di consentire alla struttura competente la
verifica dell'eventuale sussistenza delle condizioni di revoca, i
soggetti interessati hanno l'obbligo di comunicare tempestivamente
e, comunque, non oltre quindici giorni, ogni intervenuta variazione
dei requisiti richiesti per il rilascio del contrassegno di
qualità.
Articolo 4
(Utilizzo del contrassegno di qualità)
1. Il provvedimento di rilascio del contrassegno di qualità
conferisce al beneficiario il diritto di utilizzarne il segno
distintivo in tutte le comunicazioni pubblicitarie e promozionali
realizzate nei confronti della clientela, anche mediante l'impiego
di appositi supporti forniti dalla struttura competente.
Articolo 5
(Disposizioni attuative)
1. Con deliberazioni della Giunta regionale, su proposta
degli assessori regionali competenti in materia di commercio e di
produzioni agroalimentari ed enogastronomiche, sono
definiti:
a) i requisiti minimi obbligatori per il rilascio del
contrassegno di qualità di cui all'articolo 2, comma 1;
b) il soggetto terzo, individuato tra quelli di comprovata
esperienza nel settore dell'assistenza tecnica ed economica alle
imprese, e l'apposito schema di convenzione per la regolamentazione
dei rapporti derivanti dall'effettuazione dell'attività di
accertamento, in sede di istruttoria e di controllo successivo, del
possesso dei requisiti tecnici previsti per il rilascio del
contrassegno di qualità;
c) le modalità di effettuazione dei controlli di cui
all'articolo 6;
d) le caratteristiche grafiche del segno distintivo del
contrassegno di qualità e la tipologia dei relativi supporti che
debbono essere forniti dalla struttura competente;
e) ogni ulteriore aspetto concernente i procedimenti
finalizzati al rilascio, al diniego o alla revoca del contrassegno
di qualità e il concorso dei beneficiari alle spese a ciò
necessarie.
Articolo 6
(Controlli)
1. La struttura competente, anche avvalendosi del soggetto
individuato ai sensi dell'articolo 5, comma 1, lettera b), provvede
all'effettuazione di idonei controlli, anche a campione, volti a
verificare la permanenza dei requisiti richiesti ai fini del
rilascio del contrassegno di qualità.
Articolo 7
(Sanzioni)
1. Chiunque utilizzi, senza esservi stato autorizzato, il
contrassegno di qualità è soggetto alla sanzione amministrativa del
pagamento di una somma di denaro da euro 100 a euro 1.000.
2. L'omessa o la ritardata comunicazione delle informazioni
di cui all'articolo 3, comma 2, sono soggette alla sanzione
amministrativa del pagamento di una somma di denaro da euro 50 a
euro 500.
3. Salva la revoca del contrassegno nei casi di cui
all'articolo 3, comma 1, la vendita o la somministrazione di
prodotti diversi o non conformi a quelli dichiarati al fine del
rilascio del contrassegno di qualità sono soggette alla sanzione
amministrativa del pagamento di una somma di denaro da euro 50 a
euro 250.
4. Per l'accertamento e l'applicazione delle sanzioni di cui
al presente articolo si osservano le disposizioni di cui alla legge
24 novembre 1981, n. 689 (Modifiche al sistema penale), da ultimo
modificata dal decreto legislativo 30 dicembre 1999, n. 507
(Depenalizzazione dei reati minori e riforma del sistema
sanzionatorio, ai sensi dell'articolo 1 della legge 25 giugno 1999,
n. 205).
Articolo 8
(Disposizioni finanziarie)
1. L'onere derivante dall'applicazione della presente legge è
determinato in annui euro 100.000 a decorrere dall'anno
2004.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2004 e di quello pluriennale per il triennio 2004/2006
negli obiettivi programmatici 2.2.2.11 (Interventi promozionali per
il commercio), per le finalità di cui all'articolo 4, e 2.1.6.01
(Consulenze e incarichi), per le finalità di cui agli articoli 2,
comma 3, e 6.
3. Al finanziamento dell'onere di cui al comma 1 si provvede
mediante utilizzo di pari importo dello stanziamento iscritto
nell'obiettivo programmatico 3.1. (Fondi globali) al capitolo 69020
(Fondo globale per il finanziamento di spese di investimento) a
valere sull'accantonamento previsto al punto B.2.3. (Nuova
normativa di sostegno degli investimenti nel settore del trasporto
pubblico collettivo di persone) dell'allegato n. 1 ai bilanci
annuale e pluriennale.
4. I proventi delle sanzioni amministrative di cui
all'articolo 7 sono introitati al capitolo 7700 (Proventi pene
pecuniarie per contravvenzioni) dello stato di previsione
dell'entrata del bilancio della Regione.
5. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Président - La parole au rapporteur, la Conseillère Viérin
Adriana.
Viérin A. (UV) - "Saveurs du Val d'Aoste" voilà un titre
captivant pour une loi qui met en relation synergique deux
importants secteurs de l'économie valdotaine: l'agriculture et le
tourisme. Depuis longtemps on sentait l'exigence de prévoir un
"label" de qualité pour le secteur agroalimentaire et
œno-gastronomique. Afin d'éviter tout malentendu
il convient de rappeler qu'il s'agit de la création d'un "label"
qui concerne la commercialisation des produits typiques et donc les
structures de vente et de transformation et non les produits
mêmes.
L'article 1er est très clair à ce sujet. On institue et on
entend promouvoir la diffusion d'un "label" dénommé "Saveurs du Val
d'Aoste", qui sera attribué aux structures de vente, de
distribution et de transformation des produits mêmes, afin de
promouvoir et valoriser la production agroalimentaire et
œno-gastronomique de notre Région et sauvegarder
le niveau qualitatif de l'offre pour ce qui est de la typicité, de
la tradition et de la culture valdôtaines.
Bien évidemment, afin de garantir une réelle valeur au "label"
proposé et afin d'éviter une diffusion quelque peu superficielle,
les structures concernées devront répondre à certains critères et
garantir un profil de qualité; critères qui seront établis et
détaillés successivement par une délibération du Gouvernement. La
définition des critères sera bien évidemment le fruit d'un travail
en équipe des deux Assesseurs concernés. A part la rédaction d'une
liste des produits, il sera nécessaire de mettre l'accent sur la
capacité des responsables des structures et du personnel y afférant
de proposer correctement les produits mêmes surtout pour ce qui est
de la restauration. Les caractéristiques des structures aussi
devront répondre à certains critères quant à la présentation des
produits, à la décoration.
Cette loi, fruit d'une analyse d'initiatives analogues déjà
adoptées par d'autres Régions et Provinces à statut spécial, a le
grand mérite d'aborder des thèmes, tels la valorisation de nos
produits et la qualité de l'offre touristique, qui devront
nécessairement attirer l'attention de nous tous dans le futur. Il
s'agit d'un premier pas, d'autres j'en suis sûre viendront. Nous
disposons d'un territoire magnifique, nous avons l'obligation de le
valoriser davantage, nous devons absolument miser sur un système
performant et de qualité.
Pour ce qui est de la suite de cette loi, je me dois de
remercier l'Assesseur Caveri pour l'engagement pris lors des
travaux de commission de faire un deuxième passage en commission
pour ce qui est de la définition des critères. Affaire à suivre
donc, avec un espoir: que d'autres initiatives analogues nous
soient bientôt proposées! Merci pour votre attention.
Président - Je déclare ouvert le débat.
La parole au Conseiller Curtaz.
Curtaz (Arc-VA) - Devo rilevare che anche la nota brillantezza
espositiva della relatrice, che in passato aveva con bravura e con
freschezza presentato disegni di legge della Giunta, in questo caso
nulla ha potuto rispetto a un provvedimento che non esitiamo a
definire deludente e superficiale. Ci si aspetta da anni in Valle
d'Aosta un marchio di qualità per i prodotti, avremo solo un logo
per i negozi e a questo proposito, visto che questa mattina si è
fatta non solo "accademia", ma si è parlato piuttosto seriamente di
come i titoli dei disegni di legge possono essere fuorvianti, direi
che in questo caso abbiamo addirittura un titolo ingannevole -
visto che siamo in materia di commercio, potremmo dire: "abbiamo un
titolo che somiglia alla pubblicità ingannevole" -, perché il
titolo del disegno di legge è: "Istituzione di un contrassegno di
qualità per il settore agroalimentare ed enogastronomico valdostano
denominato saveurs du Val d'Aoste", ma qui non vi è alcun
contrassegno di qualità per il settore: tale formulazione a una
lettura superficiale farebbe intendere che ci si trovi di fronte ad
un marchio di qualità per i prodotti, mentre così non è.
Di fronte alle aspettative, alla pubblicità che si è fatta di
questo disegno di legge, della comunicazione istituzionale
effettuata in merito a tale provvedimento... volutamente ambigua:
si è parlato di primo passo, di iniziativa lodevole, di possibilità
di riconoscimento dei prodotti tipici tradizionali e genuini del
nostro settore agroalimentare, ci troviamo di fronte alla
possibilità per alcuni negozi, non sappiamo né quando, né come, di
esporre un marchio distintivo per quanto riguarda la
commercializzazione di tali prodotti. Quello che stupisce di più,
oltre allo scarto fra intenzioni e realtà, che è uno scarto
abissale, è la pochezza dei contenuti di questo disegno di legge:
tale provvedimento - uso un'espressione che non vuole essere
offensiva, ma non credo neanche esagerata - è il vuoto! In questo
disegno di legge non si stabilisce niente, se non che vi sarà
questo marchio distintivo e che la Giunta dovrà decidere tutto e,
quando dico "tutto", dico esattamente che ogni aspetto generale o
particolare della materia dovrà essere disciplinato dall'Esecutivo;
in sostanza, questo provvedimento è un "foglio in bianco" che la
Giunta dovrà compilare con delle indicazioni, con dei regolamenti,
con l'individuazione di soggetti terzi, poi vedremo in dettaglio di
cosa si tratta. Mai a mia memoria ho visto un disegno di legge in
cui vi sia una delega tanto ampia,... ma forse non si può neanche
parlare di "delega", perché essa impone certi criteri, certi
indirizzi, certi paletti minimi, qui non vi è assolutamente
nulla!
Intanto per il controllo di questa attività si dice che ci si
avvarrà di una struttura competente, che sarà rappresentata da un
soggetto terzo successivamente individuato con deliberazione della
Giunta regionale, ma qual è questo "soggetto terzo"? Se andiamo a
vedere l'articolo 2, non vi è un minimo di spiegazione, il comma 1
prevede:
"Ai fini del rilascio del contrassegno di qualità, gli
esercizi interessati debbono dimostrare il possesso di specifici
requisiti..."
- ma quali? -
"... riferiti alla tipologia dei
prodotti..."
;
il comma 2 stabilisce:
"I soggetti
interessati al rilascio del contrassegno di qualità ne fanno
domanda...
sulla base dei modelli predisposti dalla medesima
struttura ed approvati dal dirigente ad essa preposto."
;
il comma 3 prevede:
"Il provvedimento di rilascio del
contrassegno di qualità è adottato dal dirigente della struttura
competente, all'esito positivo dell'istruttoria tecnica condotta
dal soggetto individuato ai sensi dell'articolo 5, comma 1, lettera
b)."
. Quando poi andiamo a scoprire il "soggetto terzo"
dell'articolo 5, scopriamo che questo soggetto non c'è e sarà la
Giunta a doverlo ricercare, non si sa in base a quali criteri.
Per quanto riguarda il riempimento di questo "foglio in bianco",
è l'articolo 5 a stabilire che la Giunta, con propria
deliberazione, definisca tutta una serie di cose, che vanno dalla
definizione dei requisiti obbligatori per ciò che concerne la
tipologia dei prodotti, le caratteristiche della struttura e la
formazione del personale allo schema di convenzione con cui il
soggetto terzo incaricato dell'effettuazione dell'attività di
accertamento, in sede istruttoria e di controllo successivo, del
possesso dei requisiti tecnici debba rilasciare questo
contrassegno; alle modalità di effettuazione dei controlli sulla
sussistenza dei requisiti; alle caratteristiche grafiche del segno
distintivo. Vi è poi addirittura una norma di chiusura: per non
sbagliarsi si precisa che anche quello che non si è scritto
spetterà al Governo regionale, tanto che non si capisce in tale
sede quale sia il ruolo del legislatore, quale il ruolo di questo
Consiglio. Ripeto: questa legge è una delega in bianco alla Giunta
per fare qualcosa che oggi non è assolutamente chiaro.
Leggendo il testo di tale provvedimento noi non riusciamo a
capire cosa si vuole fare in concreto; riassumendo: un disegno di
legge in cui vi è uno scarto notevole fra obiettivi dichiarati e
concretizzazione di tali obiettivi, dove vi è una delega in bianco
alla Giunta. Voglio ancora chiarire meglio questo punto: non mi
scandalizzerei che in detta materia vi fosse una delega alla
Giunta, perché posso capire che vi siano degli aspetti tecnici da
approfondire, quindi la sede dell'Esecutivo può essere quella più
idonea per dei chiarimenti di dettaglio, ma qui non stiamo parlando
di "chiarimenti di dettaglio". Ripeto: si tratta di definire tutto
il corpo della materia, tutto l'aspetto normativo in senso ampio di
questa proposta di legge, tanto che il provvedimento pare
affrettato, pare predisposto tanto per dire: "mettiamo un tassello,
facciamo vedere che ci stiamo muovendo", come dice la relatrice: "è
un primo passo a cui dovranno seguire per forza altri passi"; per
"forza" appunto, altrimenti questa rimane una "scatola vuota"...
una legge in cui mi sembra si creda poco, abbiamo la prova
normativa che anche il proponente ci crede poco: mi riferisco alla
norma sulle sanzioni, se questo provvedimento prevedesse delle
disposizioni serie, importanti, anche le sanzioni dovrebbero essere
serie; invece le sanzioni previste per i contravventori, per coloro
che violano i disposti che la Giunta stabilirà attraverso questo
per ora ignoto "organo terzo", sono delle sanzioni che io mi
permetto di definire risibili! Addirittura al comma 3 dell'articolo
7 è prevista un'ipotesi di frode commerciale:
"Salva la revoca
del contrassegno... la vendita o la somministrazione di prodotti
diversi o non conformi a quelli dichiarati al fine del rilascio del
contrassegno di qualità..."
; è il caso di un negozio, che ha
ottenuto questo particolare marchio che lo favorisce sul mercato;
ebbene, se contravviene a tali regole, praticamente frodando i
clienti, perché vende beni non aventi le caratteristiche dichiarate
per le quali ha ottenuto il marchio, di cosa è passibile?
Immagineremmo una sanzione pesante, come in effetti sarebbe da
punire una cosa grave, invece gli viene applicata una sanzione
amministrativa da 50 a 250 euro! Si tratta di una sanzione
inferiore al divieto di sosta...
(interruzione dell'Assessore Caveri, fuori microfono)
... non stiamo parlando di Codice penale, non siamo ancora
legislatori penali, questo andremo a discuterlo in Parlamento...
tra l'altro, apro una parentesi a proposito dei puntini sulle "i":
mi risulta, per le leggi che disciplinano l'euro, che le cifre in
euro vadano indicate anche con i centesimi, quindi bisognerebbe
scrivere sulle leggi "50,00" e "200,00", ma questo è un dato
formale.
L'Assessore Caveri cercherà di difendere il provvedimento... e
ascolterò volentieri le sue ragioni se riuscirà a dimostrare che
queste sanzioni sono adeguate, però attenzione "a non fare di tutta
l'erba un fascio" e a non confondere gli aspetti penali, che in
questa sede non c'entrano proprio niente! Noi dobbiamo tener conto
di un'infrazione amministrativa che discipliniamo nell'articolo 7 e
di qual è la sanzione; ripeto: la sanzione minima è di 50 euro,
meno di un divieto di sosta; allora significa che questa "cosa" non
deve essere molto importante se poi al contravventore viene
inflitta una sanzione di tale tipo! Non diversamente vale per le
altre sanzioni; per l'infrazione più grave - quella prevista al
comma 1 dell'articolo 7 - si prevede:
"Chiunque utilizzi, senza
esservi stato autorizzato, il contrassegno di qualità..."
-
cioè il caso di un negozio che ruba il contrassegno oppure riesce
fraudolentemente a farselo dare; questa mi sembra una cosa
gravissima -
"... è soggetto alla sanzione amministrativa del
pagamento di una somma di denaro da euro 100 a euro 1.000"
. È
per questo che noi, pur non condividendo tale disegno di legge, nei
cui confronti credo esprimeremo un voto negativo - a meno che nelle
contro osservazioni che vorrà fare l'Assessore ci fornisca degli
elementi che ci fanno cambiare opinione - e, temendo che tale
provvedimento venga approvato, proponiamo - non perché amiamo
sanzionare i commercianti, tutto il contrario, ma perché va difeso
il cittadino onesto e il commerciante onesto - che le sanzioni nei
confronti di chi si comporta disonestamente non siano esagerate, ma
quanto meno eque, che abbiano un certo senso. È per questo che, in
riferimento all'articolo 7, presenteremo 3 emendamenti.
Per quanto riguarda la possibilità di presentare altri
emendamenti sul testo di legge, è praticamente impossibile, perché
significherebbe mettere mano a un progetto che va in un senso
assolutamente non condivisibile, quindi significherebbe presentare
un altro disegno di legge. Con questo provvedimento, se verrà
approvato, come credo, la Giunta farà un po' di "attività di
immagine", potrà dire - come è stato detto - che verrà fatto il
primo passo verso un qualcosa che oggi non conosciamo e non
riusciamo a "leggere" nel testo: si tratta di un primo passo
assolutamente inadeguato e insufficiente. Per quanto concerne
questa delega assoluta alla Giunta, credo che l'emendamento - che
pur frettolosamente è stato proposto in commissione, nel senso di
acquisire un parere della stessa - sia una soluzione assolutamente
inadeguata.
Presidente - La parola al Consigliere Viérin Marco.
Viérin M. (SA) - Ritengo che le finalità, cioè la valorizzazione
dei nostri prodotti, la qualità e quindi l'intera offerta turistica
valdostana, soprattutto sulle nostre tradizioni, siano
condivisibili.
Riprendendo il ragionamento effettuato dal collega Curtaz, è
giusto che vi sia chiarezza e rispetto delle regole per evitare
un'applicazione che ci porti degli effetti a "boomerang", nel senso
di negozianti o altri soggetti che non facciano le cose in maniera
seria, proporremo a tal riguardo comunque 2 emendamenti per cercare
di controllare a fondo quello che succederà. Condividiamo anche che
forse qualche maggiorazione agli importi sulle ammende andrebbe
fatta. I nostri emendamenti riguardano soprattutto l'attività delle
associazioni dei consumatori e degli utenti riconosciute in Valle
d'Aosta; è stata fatta una legge ad inizio anno, votata da questo
Consiglio all'unanimità, e noi crediamo sia bene che le
associazioni riconosciute da quella legge possano partecipare
attivamente al controllo dell'applicazione di quanto tale
provvedimento dovrebbe realizzare.
Passo ora all'illustrazione degli emendamenti, nel primo si
propone l'inserimento della lettera f) al comma 1 dell'articolo 5
per prevedere che la Giunta dovrà approvare con propria
deliberazione anche
"le modalità di comunicazione alle
associazioni dei consumatori e degli utenti, riconosciute dalla
legge regionale, del rilascio e della revoca del contrassegno di
qualità"
. Perché questo? Perché, se le associazioni regionali
dei consumatori e degli utenti non sono a conoscenza di chi ha
avuto il contrassegno di qualità o a chi è stato revocato, non
possono esercitare un controllo diretto sull'effettiva applicazione
della normativa.
Il secondo emendamento riguarda invece l'articolo 6, si chiede
di aggiungere in fondo:
"... e ciò anche su segnalazione delle
associazioni dei consumatori e degli utenti riconosciute dalla
legge regionale"
. Questo perché è possibile che qualsiasi
consumatore o cittadino possa esercitare l'azione del reclamo o
della segnalazione; crediamo che le maggiori segnalazioni al
riguardo arriveranno alle associazioni, quindi è bene precisare che
tali segnalazioni possono pervenire anche dalle associazioni dei
consumatori e degli utenti.
Questi 2 emendamenti non vanno a stravolgere la legge con
"effetto domino", ma sono 2 emendamenti tranquillamente
accoglibili. Oltretutto abbiamo recepito i suggerimenti dei
colleghi "dell'Arcobaleno" e di "Forza Italia" di cercare di
presentare degli emendamenti comprensibili; non abbiamo voluto fare
nessun riferimento a nessuna legge per evitare di perdere in
comprensibilità, ma abbiamo richiamato le associazioni dei
consumatori e degli utenti riconosciute dalla legge regionale. Mi
sembra quindi che siano 2 emendamenti molto chiari. Dopo aver
ascoltato le risposte della Giunta ci riserviamo di prendere la
parola o in discussione generale, o in dichiarazione di voto.
Président - La parole au Conseiller Frassy.
Frassy (CdL) - Sono tante le cose che vogliamo dire su questo
disegno di legge, sono tante in quanto è un provvedimento che era
atteso perché serviva a colmare delle situazioni non funzionali
nell'ambito di una certa immagine della Valle d'Aosta che,
nonostante investimenti pubblicitari, promozionali, stenta a
decollare e ad essere percepita dal grande pubblico, quindi da
coloro che non frequentano nella quotidianità la realtà valdostana.
Era una legge attesa, perché è una legge che viene da lontano, nel
senso che i presupposti di tale provvedimento erano stati fatti
propri dall'Assessore Caveri fin dall'inizio di questa legislatura,
quando il nostro gruppo sollevò con un'interpellanza la questione
di un studio propedeutico alla realizzazione di un marchio
regionale. L'Assessore Caveri in quella risposta - che, per
posizione ricoperta, fu obbligato a fornirci -, in riferimento ad
un'iniziativa riguardante un suo collega nella precedente
legislatura, ci disse che quello studio propedeutico era
interessante in quanto:
"l'idée d'imaginer un symbole ou quelque
chose de ce genre, un "label", qui puisse être employé dans les
différents secteurs de l'administration"
affascinava anche lui
e, nel difendere quel tipo di incarico, diceva che era importante
fare quanto era stato fatto in altre regioni e citava la Provincia
di Trento o l'Alto Adige, dove la farfalla da una parte e l'albero
dall'altra connotavano la territorialità dei prodotti. Ci diceva di
conseguenza che era importante, perché quello studio era nato sì
nell'ambito dell'esigenza dell'Assessorato del turismo, ma avrebbe
potuto connotare certe iniziative "di politica estera"
dell'Amministrazione regionale non necessariamente di tipo
turistico. Ci rendiamo conto però - anche se nessuno lo ha detto,
penso sia nell'evidenza delle cose - che tale disegno di legge,
questo marchio sia cosa diversa rispetto a quella che era
ipotizzata in quello studio propedeutico; di conseguenza,
ipotizziamo che quello studio propedeutico seguirà il suo corso e
arriverà a produrre un ulteriore marchio, che andrà a
caratterizzare una serie di ulteriori iniziative dell'Assessorato.
Dicevo, questo atto era atteso, perché era un atto che ha avuto
presupposti già travagliati e lontani.
Apro una parentesi sul senso dei marchi. I marchi normalmente
dovrebbero servire a far chiarezza, ad identificare in maniera
univoca la provenienza e le caratteristiche di un prodotto; allora
non possiamo non rilevare come il rischio di creare tanti marchi,
Assessore, sia quello di rendere inflazionata una procedura che
dovrebbe godere del privilegio di una certa esclusività. Abbiamo
tutte le procedure che per certi versi hanno un riconoscimento
nazionale, mi riferisco: ai "DOP", alle indicazioni tipiche
geografiche - in sigla ITG -, ai "DOC", anche a quello che sarà il
marchio regionale... di quell'incarico propedeutico alla sua
realizzazione... e adesso mettiamo sul mercato un ulteriore
marchio. La nostra prima riflessione perciò è che non vorremmo si
creasse una situazione di tipo inflativa che vanificasse il valore
del marchio stesso.
Dobbiamo dire che questa legge, se era attesa per il fatto che
era un provvedimento con dei presupposti provenienti da lontano,
era doppiamente attesa, perché doveva essere il primo atto
significativo che portasse la paternità di questo nuovo Assessore
al turismo, che nei mesi passati abbiamo potuto apprezzare per la
sua capacità di esternare idee, progetti. Il primo atto
significativo dopo "l'incidente" del taxi, "incidente" non accaduto
all'Assessore, ma la prima disposizione di tipo legislativo
dell'Assessore Caveri è passata alla storia dell'aula per aver
codificato il colore dei taxi. Era per certi versi la seconda ma,
in realtà, la terza attività significativa in campo legislativo
dopo il secondo incidente di percorso dell'Assessore Caveri, che
scopiazzò in commissione una legge di un gruppo dell'opposizione,
la legge sui consumatori che sappiamo com'è nata: vi è stato
"l'input" proveniente dai banchi dell'opposizione e l'Assessore è
riuscito a farla propria e a farla approvare in Consiglio, ma
sicuramente non era un parto suo, era un'adozione; di conseguenza,
la paternità non era così certa.
Se ci limitiamo a leggere la relazione o, meglio, ad ascoltare
la relazione della collega Viérin Adriana, l'effetto audio è
piacevole, in quanto vi era un entusiasmo che veniva comunicato ed
era quell'entusiasmo di chi è convinto, salvo andare a leggere la
conclusione della relazione dove si capisce che alla fine è un
entusiasmo
"à suivre"
, nel senso che dice:
"affaire à
suivre donc, avec un espoir".
In effetti, Assessore, è ancora
tutta da scrivere questa legge e non capiamo perché lei abbia
voluto tentare questo tipo di record, che non è il quarto atto
significativo perché, usando un gioco di parole, direi che può
essere il quarto atto "insignificativo" dal punto di vista della
valenza, ma se dicessi "insignificante", sarebbe dal punto di vista
semantico più corretto, anche se l'assonanza sarebbe mancata. Il
record è che lei in 30 giorni ha fatto iscrivere un disegno di
legge licenziato il 18 giugno dalla Giunta: è approdato nell'ordine
del giorno del Consiglio regionale che porta la data del 19 luglio.
Vi è perciò un record nelle tempistiche seguite ma, al di là di
tale record, andando nel merito del provvedimento, diventa
difficile proseguire l'intervento di discussione generale, perché è
una legge che non ha merito; considerata tale assenza di merito, la
riteniamo una legge illegittima, perché è un provvedimento che
costituisce un precedente legislativo non esistente nelle
competenze regionali... ossia la cosiddetta "legislazione
delegata". La Costituzione prevede l'esercizio della funzione
legislativa delegata, che il Parlamento, ai sensi dell'articolo 76
della Costituzione, può demandare al Governo, ma la subordina a
principi, a criteri direttivi, a tempi limitati e ad oggetti
definiti.
Sul presupposto di ignorare la dottrina e la giurisprudenza in
materia - che nega in maniera categoria che, nell'assenza di una
previsione statutaria, vi possa essere un'ipotesi di legislazione
delegata dall'assemblea al potere esecutivo -, dobbiamo dire che in
tale disegno di legge verrebbero meno quei criteri costituzionali
che il Parlamento deve rispettare per poter delegare la materia al
Governo nazionale. Ci domandiamo allora cosa è successo prima di
questa legge, perché quello che succederà dopo possiamo
immaginarlo, ma non riusciamo a capire cosa è successo prima.
Abbiamo la convinzione che la sua fosse un'idea da
sottoscrivere, ma sicuramente lei, Assessore, non ha avuto la
fortuna di giovarsi di consulenti che, usando un'espressione di
costume, si possono definire come "consulenti con i baffi", per
indicare dei consulenti di valore, al di là di quelle peculiarità
fisiche che qualcuno potrebbe rinvenire nella definizione di
"consulenti con i baffi". Perché è incredibile che si possa
ipotizzare di portare all'attenzione del Consiglio regionale, alla
vigilia della pausa estiva, una legge che non avrà applicazione se
non nella migliore delle ipotesi per fine anno, per il periodo
invernale!
Assessore, mi sforzerò di analizzare nell'insieme questa legge,
perché tale provvedimento sarà difficilmente applicabile nonostante
la delega in bianco - come è già stata definita da chi mi ha
preceduto - e non è applicabile perché le poche cose che sono
scritte in questa legge - mi riferisco in particolare agli articoli
2 e 7 delle sanzioni - determinano una contraddizione tale da
rendere inapplicabile qualsiasi determinazione che non sia quella
di tornare in aula e modificare il provvedimento.
Nella relazione della collega Viérin si dice - perché molte
volte le relazioni hanno il pregio di dare quella interpretazione
autentica che molte volte rimane dubbia dal combinato disposto dei
vari articoli -:
"un "label" qui concerne la commercialisation
des produits typiques et donc les structures de vente et de
transformation et non les produits mêmes"
. L'ho dovuta leggere
un paio di volte, l'ho tradotta in italiano, ho provato a tradurla
in inglese, ma era peggio e ho capito che la parte finale era
quella da tenere a mente, ossia non è un marchio dei prodotti, nel
senso che essi non usciranno marchiati con questo logo. Di
conseguenza, è un contrassegno da esporre nell'esercizio
commerciale, vuoi punto vendita, piuttosto che struttura
alberghiera, che di ristorazione... e che connotasse tutto ciò che
le disposizioni attuative dell'art. 5 dovevano andare a
"scrivere"... se si legge l'articolo 2, è certo che i requisiti
specifici dovranno essere riferiti alla tipologia dei prodotti,
alle caratteristiche delle strutture - su questo vorrò fare alcune
riflessioni - e alla formazione del personale - e vorrò fare altre
riflessioni -, ma come è conciliabile questa impostazione
dell'articolo 2 e quel concetto che è contenuto in relazione con il
comma 3 dell'articolo 7 che affronta il problema delle sanzioni,
dove si dice che
"la vendita o la somministrazione di prodotti
diversi o non conformi a quelli dichiarati al fine del rilascio del
contrassegno di qualità sono soggette alla sanzione
amministrativa..."
? Perché delle due l'una: o noi abbiamo il
disegno - che non esito a definire folle - di ipotizzare che si
possa mettere in piedi a livello regionale una rete commerciale di
pubblici esercizi dedicata solo a questi prodotti - e poi ci
spiegate come pensate di poter risolvere il problema della
commercializzazione -, oppure i prodotti che sono caratterizzati da
tale marchio convivono con altri prodotti che nulla c'entrano con
il medesimo. Quando voi dite che il marchio non va messo sui
prodotti, ma sull'esercizio commerciale, che la vendita o la
somministrazione di prodotti diversi - ma i prodotti non sono
marchiati, lo è l'esercizio che li vende - comporta la sanzione
amministrativa, questo passaggio è di per sé sufficiente per creare
la confusione più totale nell'applicazione della legge, che
probabilmente è destinata ad essere inficiata o non applicata nella
parte sanzionatoria.
Cosa dire ancora su tale disegno di legge? Penso non vi sia da
dire molto di più, perché questo è un provvedimento che "espropria"
le intelligenze presenti in Consiglio dal poter esprimere delle
valutazioni e delle proposte sul merito di quei requisiti che sono
demandati alle disposizioni attuative.
Se il marchio sarà denominato "Saveurs du Val d'Aoste", devo
dire che questo - spogliandoci da ogni pregiudiziale ideologica,
linguistica, etnica - è già di per sé un errore di tipo
comunicazionale perché, se prendiamo i dati dei turisti che vengono
in Valle d'Aosta, ci rendiamo conto che in termini percentuali al
primo posto vi è il turista italiano e il fatto di marchiare con
"Saveurs du Val d'Aoste" potrà essere intuitivo... non è una
provocazione, ma se avessimo usato la lingua spagnola: "Sabors de
Val d'Aosta", probabilmente sarebbe stato più intuitivo e
comunicazionale. Riteniamo perciò una scelta di "marketing"
discutibile anche il fatto di voler comunicare una particolarità in
una lingua che sarà parificata all'italiano... ma che serve a
comunicare a persone che non necessariamente devono conoscere la
Valle d'Aosta e, di conseguenza, non necessariamente sono tenute a
conoscere la sua particolarità.
Mi fermo a tali osservazioni, auspicando che nel corso della
replica dell'Assessore vi sia lo sforzo di capire come sia
conciliabile la contraddizione che emerge dalla lettura combinata
dell'articolo 2 con l'articolo 7, perché così com'è questa legge
difficilmente potrà trovare modo di funzionare e di apportare un
risultato concreto a un'esigenza che avevamo condiviso, ossia di
valorizzare le produzioni enogastronomiche valdostane, ma che così
come è stata strutturata difficilmente potrà conseguire tale
obiettivo. Aspettiamo delle risposte e valuteremo dall'esito delle
risposte il voto del nostro gruppo.
Président - S'il n'y a pas de collègues qui veulent intervenir,
je ferme la discussion générale.
La parole à l'Assesseur au tourisme, aux sports, au commerce,
aux transports et aux affaires européennes, Caveri.
Caveri (UV) - Non cascherò sulla provocazione linguistica, nel
senso che non è un caso che la maggior parte dei ristoranti tipici
della Valle d'Aosta abbiano delle denominazioni in francese o in
francoprovenzale e credo che chi li sceglie li scelga appositamente
per un richiamo di tipo turistico che evochi il particolarismo
della Valle d'Aosta. È ovvio peraltro che verrà predisposta una
particolare dépliantistica, che consentirà al turista di qualunque
lingua di identificare in "Saveurs du Val d'Aoste" il marchio che
garantisce la tipicità.
Prendo atto della pagella del Consigliere Frassy, devo dire di
aver avuto la viva simpatia dei tassisti, che finalmente riescono a
vendere i taxi e che il Dott. Dario Bonino - che credo lei conosca
-, se glielo chiedesse, le confermerebbe che sulla legge dei
consumatori stava già lavorando da alcuni mesi, ben prima che il
gruppo della "Stella Alpina" presentasse la proposta di legge
concernente i consumatori.
Ci muoviamo su un terreno nuovo per la Valle d'Aosta, lo dico
con grande umiltà e sapendo che questo progetto di legge implicherà
dei grandi sforzi successivi per una buona applicazione. Questa
legislazione però è in linea con tutta la legislazione similare di
altre regioni, governate dagli uni e dagli altri, e addirittura è
in linea con deliberazioni di province, perché noi abbiamo delle
province vicine, che ovviamente non avendo strumenti di tipo
legislativo, penso alla Provincia di Torino... auspice un
consigliere provinciale, assessore dello stesso partito... della
stessa "indicazione" degli amici "Arcobaleno"... che ricalca
moltissimi contenuti... come dire? Noi addirittura abbiamo
rinforzato con una previsione di legge, in quel caso con
deliberazioni provinciali.
Sono abbastanza stupito dalle polemiche sia sotto il profilo
giuridico che contenutistico e devo dire "in primis" che mi sento
di difendere il buon operato dei funzionari regionali che hanno
lavorato su questo testo, senza consulenti esterni nel caso di
"Saveurs du Val d'Aoste" e lo hanno fatto con efficacia ed
efficienza, nella logica di avere una legislazione semplice che
successivamente si concretizzi, una volta dati i principi generali
nella legislazione regionale, con apposite deliberazioni di Giunta
e anche con processi di delegificazione, cioè con l'assunzione di
responsabilità da parte della dirigenza medesima su alcuni punti
specifici. È vero che il passaggio in commissione è stato rapido,
ma sono andato 2 volte nelle commissioni consiliari, dove ho
accolto 2 emendamenti, come accoglierò quelli che sono stati
presentati in questa sede: relativamente sia alla questione
dell'inasprimento delle sanzioni amministrative, sia alle proposte
che maggiormente danno conto del ruolo dell'Associazione dei
consumatori. Mi avrebbe però fatto piacere che almeno una parte di
questa "vis polemica" anche della grande competenza giuridica si
fosse esercitata laddove nei parlamenti bisogna esercitare lo
"sgrossamento" dell'attività legislativa: nelle commissioni.
Sono abbastanza stupito che, al posto di presentare degli
emendamenti che modificassero il provvedimento e lo rendessero
migliore, ci si trovi di fronte a una polemica "in limine", cioè
quando ormai si è nella fase di approvazione della legge, sotto 2
profili. Il primo è la questione della delega che è stata sollevata
dal Consigliere Frassy, devo dire con una tempistica non
brillantissima, perché ieri il Parlamento italiano su richiesta
della "Casa delle Libertà" ha posto una delega sull'intera materia
pensionistica con un voto di fiducia su un unico articolo, quindi,
quando si ironizza sulla questione che questa sia una legge
delegata non prevista dallo statuto, direi di ricordare che forse
chi predica in un certo modo dovrebbe ricordarsi di appartenere a
delle forze politiche che adoperano normalmente e in maniera
impropria lo strumento della delega.
Sulla questione dei contenuti va detto che ci troviamo di fronte
ad un primo tentativo che non riguarda i prodotti; questo è un
equivoco da cui non ci si può far prendere, perché, in realtà, i
marchi di qualità dei prodotti esistono già, abbiamo: 4 prodotti a
denominazione di origine protetta, ossia "fontina", "fromadzo",
"jambon de Bosses" e "lard d'Arnad"; alcune decine di prodotti
considerati come prodotti tradizionali che fanno parte di un elenco
presso il Ministero delle risorse agricole e alimentari; tutti i
vini che sono considerati "DOC"; una serie di altri prodotti che
sono riconoscibili in maniera evidente come prodotti provenienti
dal territorio valdostano, il caso più significativo è quello dei
distillati, la grappa che, pur non avendo - almeno per adesso - un
riconoscimento con un vero e proprio marchio "DOC", è comunque
riconoscibile. È ovvio che qui si poteva partire - compito che non
sarebbe stato mio in questo caso - dalla "labellizzazione" dei
prodotti, che è un tema estremamente delicato; sapete che da molti
anni la Provincia di Bolzano ha una specie di coccinella con
scritto "Sud Tyrol"; questo è un provvedimento che è stato voluto
dalla Provincia di Bolzano e che è stato profondamente contestato
dalla Commissione europea, la quale tende a non riconoscere tali
marchi di "marketing" territoriale dei prodotti enogastronomici.
Questo non esclude che si possa cominciare dal riconoscimento da
parte dell'utente consumatore di una struttura che fornisca
determinati prodotti e fra questi vorrei anche dire i prodotti
tradizionali, che sono quelli trasformati in piatti tradizionali:
la polenta concia fa ormai parte dei piatti tradizionali, la
"valpellinentze" e altri piatti di tipo trasformato... perché,
quando uno pensa - lo dico al Consigliere Lattanzi che è di Cogne -
allo scomparso Arturo, pensa ad un ristorante nel quale si
mischiano prodotti crudi, come la fontina e il lardo, a prodotti di
tipo trasformato, in un ambiente che ha un decoro di tipo
valdostano, perché questa è l'altra evocazione che avviene
all'interno della legge.
Quali saranno gli esercizi interessati? I pubblici esercizi, bar
e ristoranti, compresi i ristoranti di tipo alberghiero. Per quanto
riguarderà gli alberghi, è probabile che questo tipo di marchio di
tradizione verrà poi trasferito "tout court" all'interno del nuovo
criterio di classificazione alberghiera, cioè noi avremo l'uno,
due, tre, quattro stelle, ma con un marchio che è sempre lo stesso,
questo ci tengo a dirlo. È chiaro che stiamo facendo un lavoro sul
marchio del turismo, che dovrà essere connesso con il marchio
enogastronomico. In questi giorni abbiamo aperto le buste
concernenti questo tipo di concorso, oggi siamo in una fase
avanzata di scelta; devo dire, senza violare il segreto, che
abbiamo avuto dei prodotti di vario genere, alcuni non bellissimi,
comunque vi sono anche dei marchi abbastanza interessanti, vedremo
alla fine quale tipo di esito avere. Sono curioso di vedere se e
come le Cassandre di oggi reagiranno di fronte agli esiti, che mi
auguro siano positivi; questa è una buona legge, lo dimostreremo.
Abbiamo accolto immediatamente l'obiezione... di dire che il
"cuore" della deliberazione di Giunta, quella concernente i
requisiti, verrà portata nell'apposita commissione consiliare, io
vorrei che vi fosse un minimo di fiducia reciproca; capisco che
l'opposizione fa il proprio mestiere... mi auguro che da qui alla
fine dell'anno concretizzeremo le deliberazioni di Giunta
applicative e che successivamente l'uso non smodato di questo
"label" possa consentirci di avere delle soddisfazioni.
Per quanto riguarda il merito dei diversi emendamenti
presentati, accogliamo quelli presentati dal Consigliere Curtaz,
che tendono ad inasprire le sanzioni amministrative, che non
sostituiscono le norme di carattere penale: se uno al posto di
vendere fontina, vende del taleggio, commette un reato di tipo
penale che verrà perseguito dalle autorità competenti perché siamo
di fronte a una frode in commercio. È del tutto evidente quindi che
non dovevamo sostituirci a norme del Codice penale, che puniscono
già direttamente; ci troviamo di fronte alla violazione invece di
alcune regole che saranno contenute nel "Saveurs du Val d'Aoste".
Mi sembra accettabile l'idea di renderle più severe, anche se
ritengo che la severità maggiore sia quella di rendere pubblico che
un certo esercizio ha perso il "label" "Saveurs du Val d'Aoste" e
ciò viene garantito attraverso questa comunicazione proposta dai
Consiglieri della "Stella Alpina" in collegamento con le
associazioni dei consumatori. Accogliamo questi 2 emendamenti con
un'unica accortezza di tipo tecnico segnalatami dagli uffici del
Consiglio: al posto di aggiungere la lettera f) all'articolo 5
potremo aggiungere la lettera d) bis, perché la lettera e) è
conclusiva, per una questione tecnica.
Président - On passe à l'examen des articles.
Il y a un amendement du groupe "Arcobaleno" au titre du projet
de loi; j'en donne lecture:
Emendamento
Cancellare il titolo del disegno di legge e sostituirlo con
il titolo: "Istituzione del contrassegno per pubblici esercizi
denominato Saveurs de la Vallée d'Aoste".
La parole au Conseiller Curtaz.
Curtaz (Arc-VA) - Voglio illustrare brevemente questo
emendamento, che mi sembra di particolare importanza sotto tre
aspetti; spero di convincere il Governo regionale ad accettarlo,
visto che l'Assessore Caveri in ordine a tale emendamento non si è
ancora espresso...
(interruzione dell'Assessore Caveri, fuori microfono)
... allora mi semplifica il lavoro, ma lo spiego a beneficio
degli altri colleghi. Direi che è importante per tre motivi: il
primo perché stamani abbiamo parlato di titoli più chiari e più
corti, il titolo che proponiamo è più corto e più chiaro;
secondariamente fa riferimento non al settore agroalimentare, ma al
contrassegno per pubblici esercizi in senso sintetico e poi, a mio
giudizio - è la cosa più formale, ma ritengo anche piuttosto giusto
il chiarimento - chiamerei questo logo "Saveurs de la Vallée
d'Aoste", perché le "Val d'Aoste" non lo conosco. Sento parlare
ogni tanto anche fuori valle della "Val d'Aosta" o, quando magari
siamo in Savoia, "du Val d'Aoste", ma esiste la "Valle d'Aosta", la
"Vallée d'Aoste".
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Vorrei solo, visto che ci stiamo esprimendo sugli
emendamenti, che i proponenti tenessero conto che la dizione giusta
sarebbe:
"Istituzione del contrassegno per pubblici esercizi ed
esercizi commerciali denominato Saveurs du Val d'Aoste"
, in
quanto non riguarda solo i pubblici esercizi, bar e ristoranti, ma
anche gli esercizi commerciali. Possiamo quindi accogliere
l'emendamento senza alcun problema, ma si tratta, da un lato, di
usare la dizione "Saveurs du Val d'Aoste", quella "labellizzata"
che pensiamo; dall'altro, di prevedere l'istituzione del
contrassegno non solo per i pubblici esercizi, ma anche per gli
esercizi commerciali, come precisato all'articolo 1; altrimenti, se
non vi fosse questa integrazione, cambieremmo, modificando il
titolo, il contenuto medesimo dell'articolo 1, che non avrebbe
senso. Il titolo, secondo me, quindi, invece di essere:
"Istituzione del contrassegno per pubblici esercizi denominato
"Saveurs de la Vallée d'Aoste", sarebbe: "Istituzione del
contrassegno per pubblici esercizi ed esercizi commerciali
denominato "Saveurs du Val d'Aoste""; questa formulazione ha più
senso dal punto di vista linguistico.
Président - La parole au Conseiller Curtaz.
Curtaz (Arc-VA) - Vi sono due problemi. Mi rendo conto, per
quanto riguarda il riferimento ai pubblici esercizi, che la
proposta dell'Assessore è più completa, non ci eravamo dimenticati
di quel pezzetto, ma era solo nella logica di semplificare il
titolo. Mi sembra che, invocando l'articolo 69 del Regolamento, si
tratti di una modifica meramente formale che, per quanto ci
riguarda, può essere accoglibile. Non ho ancora capito, ma forse ci
siamo distratti noi, se, in riferimento al problema linguistico "de
la Vallée d'Aoste" ou "du Val d'Aoste", l'emendamento è accolto. Mi
pare di sì? No? Su questo non sono d'accordo e mi fa specie che in
Valle d'Aosta si scriva "du Val d'Aoste", che è una dizione non
esistente nella nostra Regione.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - -Sono l'autore materiale dell'emendamento alla
Costituzione vigente, articolo 117, in cui vi è scritto "Valle
d'Aosta-Vallée d'Aoste", per cui ritengo che è vero che noi in
Valle d'Aosta usiamo di più la denominazione "Vallée d'Aoste", però
non le sfuggirà - perché questo è stato un argomento non solo di
confronto fra di noi, ma anche con dei tecnici - che "Saveurs du
Val d'Aoste" ha il pregio di essere sintetico e, dal punto di vista
grafico, molto meglio riproducibile. Non vorrei che ci dividessimo
su questioni di "lana caprina", ma vorrei che lei si fidasse anche
in questo caso del fatto che tale "sollecitazione" l'abbiamo
confrontata anche con una parte del mondo della francofonia, che
sembra capire molto di più la dizione "Saveurs du Val d'Aoste" come
una dizione corretta, piuttosto che "Saveurs de la Vallée d'Aoste",
che risulta commercialmente molto meno "appetibile". Visto che
concordo sul fatto che il titolo debba meglio corrispondere al
contenuto della legge - ed era la preoccupazione espressa dal
Consigliere Curtaz e dal suo gruppo -, mi pareva che dovesse essere
integrato con
"ed esercizi commerciali"
; mi permetterei di
insistere che, piuttosto che far bocciare l'emendamento, si tenga
conto che la scelta non ideologica di scrivere "Saveurs du Val
d'Aoste", ma legata ad un marchio di tipo commerciale, in analogia
con altri marchi esistenti nel mondo della francofonia, ci sembrava
corretta. Se poi si ritiene che così non sia... fra l'altro, non
essendo stato presentato alcun emendamento all'articolo 1, ci
troveremmo nella situazione di avere nel titolo "Saveurs de la
Vallée d'Aoste" e nell'articolo 1 "Saveurs du Val d'Aoste", che
sarebbe un po' "dislessica" come scelta.
Président - La parole au Conseiller Frassy.
Frassy (CdL) - Mi inserisco in questa dotta disquisizione per
cercare di riportare l'attenzione all'oggetto di tale legge: mi
sembra che, più che la Valle d'Aosta, sia la qualità, dopodiché è
intrinseco che la qualità si trova in Valle d'Aosta, ma omettere
dal titolo del provvedimento il concetto di contrassegno di qualità
mi pare non attenersi ai principi che sono stati richiamati dai
colleghi "dell'Arcobaleno" e omettere il tratto saliente di questo
disegno di legge, perché, al di là del titolo, vi è ben poco;
manteniamo almeno la qualità nel titolo del disegno di legge! Al di
là "de la Vallée d'Aoste " o "du Val d'Aoste", perciò penso vada
mantenuto nel titolo il concetto di contrassegno di qualità.
Président - La parole au Conseiller Curtaz.
Curtaz (Arc-VA) - Forse siamo testardi, ma a questo punto
manteniamo il nostro emendamento. Non sarà una discussione tanto
dotta, ma è stato lo stesso Assessore Caveri a ricordare che la
Costituzione parla di "Vallée d'Aoste" e non di "Val d'Aoste" ed è
questa da tutte le parti la denominazione ufficiale della nostra
Regione; che poi venga chiamata anche diversamente, pazienza: si
tratta di un errore. Manteniamo quindi l'emendamento, anche perché
il discorso dell'Assessore Caveri circa il fatto che nel resto del
testo della legge sarebbe risultata la denominazione "du Val
d'Aoste" non è di alcun pregio, perché, nel corso della votazione
del disegno di legge, con delle correzioni formali si sarebbe
potuto superare questo problema. Se tale titolo comporta tanti
problemi, sappiate che noi voteremo questo emendamento e voi vi
asterrete.
Président - Je soumets au vote l'amendement du groupe
"Arcobaleno" au titre du projet de loi:
Conseillers présents: 31
Votants: 3
Pour: 3
Abstentions: 28 (Borre, Caveri, Cerise, Cesal, Charles Teresa,
Comé, Ferraris, Fey, Fiou, Frassy, La Torre, Lattanzi, Maquignaz,
Marguerettaz, Nicco, Pastoret, Perrin, Perron, Praduroux, Rini,
Salzone, Sandri, Stacchetti, Tibaldi, Vicquéry, Viérin Adriana,
Viérin Laurent, Viérin Marco)
Le Conseil n'approuve pas.
Président - Je soumets au vote l'article 1er:
Conseillers présents: 32
Votants: 31
Pour: 28
Contre: 3
Abstentions: 1 (Maquignaz)
Le Conseil approuve.
Président - La parole au Conseiller Frassy sur l'article 2.
Frassy (CdL) - Chiedo la parola, perché vorrei sollecitare
all'Assessore Caveri quel supplemento di risposta, che non ho avuto
nella sua replica, rispetto alle considerazioni da me effettuate
nell'intervento in discussione generale sulla correlazione fra
l'articolo 2 e il comma 3 dell'articolo 7, ossia come si conciliano
queste due disposizioni e come possono non andare in
contraddizione. Ripetendo brevemente il ragionamento svolto in
discussione generale: il comma 3 dell'articolo 7 sanziona i
prodotti diversi rispetto a quelli autorizzati che siano venduti o
somministrati; se è vero, come sembrerebbe e come la relazione
conferma, che non vengono marchiati i prodotti - e l'articolo 2
prevede infatti che i requisiti siano riferiti alle strutture, alla
tipologia dei prodotti, non ai prodotti stessi -, o andiamo ad
ipotizzare dei piccoli "marketing" dove vi è solo il prodotto
tipico, altrimenti la legge non sta in piedi. È infatti evidente
che in un'economia di mercato vi sarà il prodotto valdostano, il
prodotto della globalizzazione e chissà cos'altro; perciò
gradiremmo capire come si concilino questi due passaggi.
Sempre sull'articolo 2 non capiamo questa formazione del
personale come possa rientrare nella valutazione ai fini della
concessione di tale marchio, perché la formazione del personale è
un onere. Se mettiamo in piedi dei percorsi formativi, vi saranno
delle strutture formative da accreditare, da certificare, che
dovranno di conseguenza testare o formare i dipendenti dei pubblici
esercizi interessati; si andrebbero a creare degli oneri
aggiuntivi, dei distacchi del personale dall'attività di tipo
produttivo, di conseguenza penso che questo marchio andrebbe a
creare una burocrazia tale da non rendere più conveniente per
l'imprenditore esporre detto marchio nel suo esercizio. Gradiremmo
perciò, prima di votare l'articolo, che lei ci desse alcune
indicazioni su una legge che - immagino - avendola pensata, se non
altro nei suoi principi... che possano essere di guida
nell'applicazione.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Naturalmente ottenere il "label Saveurs du Val
d'Aoste" è una scelta e come tale comporta dei costi anche per
l'esercente; io poi sono dell'idea che nell'ambito di un percorso
che... ad esempio, nel settore della formazione potrà godere,
almeno da qui alla fine del 2006, del Fondo sociale europeo per la
formazione, molti di questi percorsi potranno avvenire con dei
finanziamenti di tipo pubblico. Perché la formazione? Perché,
quando si è discusso di questa "labellizzazione", si è anche
evidenziato il fatto che non si tratta solo di vendere un prodotto,
ma anche di saperlo descrivere; quindi è del tutto evidente che, se
ho un esercizio commerciale e sono completamente "digiuno" delle
caratteristiche dei prodotti enogastronomici tradizionali,
l'approccio nei confronti del turista è che se mi si chiede dove
viene prodotto "l'Enfer d'Arvier"... io, pur non essendo come
Bernard Janin che ha scritto il celebre libro: "Le Val d'Aoste:
tradition et renouveau" - quindi vuol dire che anche il termine
"Val d'Aoste" viene usato da chi si è occupato come grande geografo
del territorio della nostra Regione -, devo essere almeno in grado
di poter rispondere ad un minimo di richiesta di informazione. La
questione diventa ancora più importante, per quanto riguarda la
formazione, se prendiamo in considerazione non sono solo i prodotti
crudi, ma anche i prodotti trasformati... se vado nel ristorante di
un noto collega consigliere, dove si mangiano a Pila piatti di
tradizione valdostana... se lui un'estate avesse uno "chef"
algerino, sarebbe opportuno che tale "chef", magari per un giorno
solo, andasse alla scuola alberghiera di Châtillon per fare un
piccolo "riciclaggio" in grado di consentirgli l'ottenimento di
quella classificazione professionale che "permette" di avere alcuni
piatti di tradizione di cui tener conto.
Non vi è, secondo me, invece contraddizione fra il contenuto del
comma 3 dell'articolo 7 e quanto scritto all'articolo 2, perché al
comma 1 dell'articolo 2 parliamo di "tipologia dei prodotti":
parliamo dei requisiti obbligatori per il rilascio del
contrassegno, tra cui vi sarà l'individuazione anche di alcuni
prodotti, perché è ovvio che la vendita e la
somministrazione...
(
interruzione del Consigliere Frassy, fuori
microfono
)
... la relatrice non ha smentito. Noi abbiamo già dei prodotti
che sono riconoscibili e li ripeto: i 4 prodotti "DOP", tutti i
prodotti dei vini che sono sotto il "DOC Valle d'Aosta", abbiamo
una ventina di prodotti tradizionali riconosciuti dal Ministero,
dopodiché è del tutto evidente che nella deliberazione che passerà
anche in Consiglio regionale dovremo ragionare su altri elementi
aggiuntivi. È chiaro che i prodotti che sceglieremo, soprattutto
per la ristorazione e per i bar, saranno "sanciti" con delle
logiche che potranno essere simili alle normative già esistenti per
l'agriturismo; nel commercio non possiamo immaginare che in
"Saveurs du Val d'Aoste" non si venda magari il tartufo, però sia
chiaro che, se dico di vendere fontina fatta in un certo modo, se
non voglio incorrere nella sanzione e in eventuali ricadute di tipo
penale, dovrò comportarmi bene rispetto a questi prodotti...
(nuova interruzione del Consigliere Frassy, fuori
microfono)
... secondo me, non va scritto, perché è
"la vendita o la
somministrazione di prodotti diversi o non conformi a quelli
dichiarati al fine del rilascio del contrassegno"
... voglio
dire: nel momento in cui fisseremo alcune caratteristiche che
avranno queste "cose", che sono i requisiti... io avevo scritto:
"i requisiti minimi"
, mi è stato contestato in commissione
ed è diventato
"requisiti obbligatori"
, io l'ho accettato...
perché invece mi si era detto esattamente l'inverso. È chiaro
comunque che, quando prevederemo i requisiti obbligatori,
prevederemo i requisiti minimi; quindi ritengo che, da questo punto
di vista, non vi saranno possibilità di equivoci sul contenuto
della norma.
Président - Je soumets au vote l'article 2:
Conseillers présents et votants: 32
Pour: 26
Contre: 6
Le Conseil approuve.
Président - La parole au Conseiller Frassy sur l'article 3.
Frassy (CdL) - Faccio una dichiarazione di voto sull'articolo 3,
perché a questo punto la legge si è delineata rispetto agli aspetti
sui quali avevamo chiesto dei chiarimenti. Dobbiamo dire,
Assessore, senza polemica alcuna che la discussione è stata utile
perché ha chiarito una cosa: la legge non è chiara perché, al di là
del gioco di parole, l'insieme degli emendamenti, delle relazioni,
degli interventi, i tentativi di risposta hanno evidenziato che vi
sarà la necessità di un grosso sforzo a livello di Giunta per
tentare di rendere applicabile tale provvedimento. Di conseguenza,
Assessore, chi glielo ha fatto fare di portare questa legge al 28
luglio in aula sapendo che il provvedimento - non vorrei essere
profeta su un evento negativo, ma mi corre l'obbligo di completare
questo ragionamento che alla fine diventa una previsione - non avrà
le "gambe" per essere applicato da qui a fine anno? Perché
l'insieme degli adempimenti che come Giunta dovete adottare,
l'insieme delle procedure alle quali devono sottostare gli
operatori commerciali - i quali a loro volta avranno l'esigenza di
capire quali sono i costi, i vantaggi che alla fine gli derivano -
farà sì che questa legge a Natale non vedrà uno stemmino con
"Saveurs du Val d'Aoste"... ah, 1° gennaio? Assessore, mi scusi, se
è il 1° gennaio, cambia relativamente poco, nel senso che lei
conferma la mia previsione, ma forse era opportuno che tale
provvedimento non avesse un iter accelerato, non per l'iscrizione
in via d'urgenza, ma per il suo "parto" in Giunta, perché questa
legge, anche se ha 8 articoli, è "settimina" considerato che è
uscita in tempi prematuri dal "ventre" dell'Assessore, perché
l'articolo 5 racchiude tutte quelle problematiche che quel
"consulente con i baffi", che probabilmente le è mancato, non è
riuscito a dipanarle. Diciamo questo con rammarico, perché su tale
esigenza eravamo i primi assertori, ma assertori di un qualcosa che
fosse funzionale e comprensibile, e apro una parentesi: questa
mattina si è discusso in aula... il Presidente del Consiglio è
stato "notaio" di tale discussione, perché si è inserito nella
stessa confermando la bontà di quelle riflessioni, ha detto: "le
leggi devono essere fatte affinché trasmettano qualcosa all'utente
finale"; allora questa è una legge che noi 35 facciamo affinché la
Giunta capisca che è una delega in bianco... perché, questa legge
quando verrà pubblicata sul Bollettino ufficiale e un qualsiasi
commerciante o albergatore andrà a leggersela per capire cosa deve
fare per ottenere questa certificazione, non capirà nulla! Non
capirà nulla non solo perché è scritta male, ma perché non dice
nulla!
È paradossale pertanto che andiamo a mettere in piedi un
meccanismo legislativo quando, al di là dell'aspetto sanzionatorio
- sul quale i colleghi del gruppo "Arcobaleno" si sono impegnati a
fare delle riflessioni che sono in parte condivisibili, ma
minimali, perché sanzionare il niente è un esercizio di tipo
parapenalistico, amministrativistico, punitivo, ma sanzioniamo il
niente -, il problema di fondo era far sì che questa legge avesse
dei contenuti, che tali contenuti fossero percepiti e condivisi;
questo è ciò che manca nella legge. L'unica certezza che abbiamo
oggi approvando tale provvedimento è che si darà un incremento alla
burocrazia, perché andremo a mettere in piedi delle strutture
interne all'amministrazione che dovranno fare la modulistica,
l'istruttoria, la verifica del rispetto dei criteri, la formazione
del personale e la sua supervisione. Mi domando: è questo quello di
cui aveva bisogno il turismo valdostano? Pensiamo che fossero altre
le cose di cui necessitava: aveva bisogno di semplificazione degli
adempimenti, di strumenti immediati e celeri. Se questo
provvedimento fosse giunto in aula a settembre, con
l'individuazione dei punti dell'articolo 5, la legge usciva e
l'indomani mattina, se non vi era l'urgenza, passati 15 giorni, era
applicabile: era una legge che usciva con le "gambe" per essere
applicata.
Mi consenta poi, Assessore, una piccola replica alla sua salace
battuta sulla fiducia. La fiducia nell'ambito parlamentare è uno
strumento costituzionalmente previsto ed è uno strumento che
politicamente lei ha condiviso un'infinità di volte nella sua
esperienza di parlamentare di lungo corso. Nella legislazione
regionale non esiste la possibilità del Consiglio di spogliarsi di
competenza legislativa, perché questo tipo di atto potevate
riassumerlo benissimo con un provvedimento amministrativo. Lei deve
spiegare al Consiglio qual è il motivo per cui ha portato con un
atto legislativo l'adozione di un provvedimento che potevate
adottare in Giunta quando volevate. Il problema di fondo è che
questo è un atto che di legislativo non ha nulla e, se noi lo
individuiamo come "atto legislativo", è un atto che viola quei
principi di legittimità costituzionale, perché lo Statuto regionale
è norma costituzionale che non prevede, al di là dei vari tipi di
competenza individuati nei primi articoli dello Statuto, questo
tipo di competenza.
In conclusione il nostro gruppo esprime un giudizio negativo e,
di conseguenza, un voto contrario a questo disegno di legge, con il
rammarico che si sia persa l'occasione per un provvedimento che era
aspettato da tempo e sul quale penso non siano state colte le
esigenze di un settore che aveva bisogno di risposte concrete e di
risposte di semplificazione.
Président - Je soumets au vote l'article 3:
Conseillers présents et votants: 33
Pour: 27
Contre: 6
Le Conseil approuve.
Président - Je soumets au vote l'article 4:
Conseillers présents et votants: 33
Pour: 27
Contre: 6
Le Conseil approuve.
Presidente - All'articolo 5 vi è il primo emendamento della III
Commissione, di cui do lettura:
Emendamento
Alla lettera a) del comma 1 dell'articolo 5 la parola
"minimi" è soppressa.
Pongo in votazione l'emendamento:
Consiglieri presenti: 33
Votanti: 30
Favorevoli: 27
Contrari: 3
Astenuti: 3 (Curtaz, Riccarand, Squarzino Secondina)
Il Consiglio approva.
Presidente - Sempre all'articolo 5 vi è l'emendamento della
"Stella Alpina", di cui do lettura:
Emendamento
All'articolo 5 aggiungere una lettera:
"d bis) le modalità di comunicazione alle associazioni dei
consumatori e degli utenti, riconosciute dalla legge regionale, del
rilascio e della revoca del contrassegno di qualità;".
Pongo in votazione l'emendamento:
Consiglieri presenti e votanti: 33
Favorevoli: 30
Contrari: 3
Il Consiglio approva.
Presidente - Sempre all'articolo 5 vi è il secondo emendamento
della III Commissione, di cui do lettura:
Emendamento
Dopo il comma 1 dell'articolo 5 è aggiunto il
seguente:
"2. La deliberazione della Giunta regionale che definisce i
requisiti di cui al comma 1, lettera a), è adottata previo parere
della commissione consiliare competente.".
Pongo in votazione l'emendamento:
Consiglieri presenti e votanti: 33
Favorevoli: 30
Contrari: 3
Il Consiglio approva.
Presidente - Pongo in votazione l'articolo 5 nel testo così
emendato:
Articolo 5
(Disposizioni attuative)
1. Con deliberazioni della Giunta regionale, su proposta
degli assessori regionali competenti in materia di commercio e di
produzioni agroalimentari ed enogastronomiche, sono
definiti:
a) i requisiti obbligatori per il rilascio del contrassegno
di qualità di cui all'articolo 2, comma 1;
b) il soggetto terzo, individuato tra quelli di comprovata
esperienza nel settore dell'assistenza tecnica ed economica alle
imprese, e l'apposito schema di convenzione per la regolamentazione
dei rapporti derivanti dall'effettuazione dell'attività di
accertamento, in sede di istruttoria e di controllo successivo, del
possesso dei requisiti tecnici previsti per il rilascio del
contrassegno di qualità;
c) le modalità di effettuazione dei controlli di cui
all'articolo 6;
d) le caratteristiche grafiche del segno distintivo del
contrassegno di qualità e la tipologia dei relativi supporti che
debbono essere forniti dalla struttura competente;
e) le modalità di comunicazione alle associazioni dei
consumatori e degli utenti, riconosciute dalla legge regionale, del
rilascio e della revoca del contrassegno di qualità.
f) ogni ulteriore aspetto concernente i procedimenti
finalizzati al rilascio, al diniego o alla revoca del contrassegno
di qualità e il concorso dei beneficiari alle spese a ciò
necessarie.
2. La deliberazione della Giunta regionale che definisce i
requisiti di cui al comma 1, lettera a), è adottata previo parere
della commissione consiliare competente.
Consiglieri presenti: 33
Votanti: 30
Favorevoli: 27
Contrari: 3
Astenuti: 3 (Curtaz, Riccarand, Squarzino Secondina)
Il Consiglio approva.
Presidente - All'articolo 6 vi è l'emendamento della "Stella
Alpina", di cui do lettura:
Emendamento
All'articolo 6 aggiungere in fondo:
"... e ciò anche su segnalazione delle associazioni dei
consumatori e degli utenti riconosciute dalla legge
regionale.".
Pongo in votazione l'emendamento:
Consiglieri presenti e votanti: 33
Favorevoli: 30
Contrari: 3
Il Consiglio approva.
Presidente - Pongo in votazione l'articolo 6 nel testo così
emendato:
Articolo 6
(Controlli)
1. La struttura competente, anche avvalendosi del soggetto
individuato ai sensi dell'articolo 5, comma 1, lettera b), provvede
all'effettuazione di idonei controlli, anche a campione, volti a
verificare la permanenza dei requisiti richiesti ai fini del
rilascio del contrassegno di qualità e ciò anche su segnalazione
delle associazioni dei consumatori e degli utenti riconosciute
dalla legge regionale.
Consiglieri presenti: 32
Votanti: 29
Favorevoli: 26
Contrari: 3
Astenuti: 3 (Curtaz, Riccarand, Squarzino Secondina)
Il Consiglio approva.
Presidente - All'articolo 7 vi sono 3 emendamenti del gruppo
"Arcobaleno", di cui do lettura:
Emendamento
All'articolo 7, comma 1, le cifre della sanzione vengono
cancellate e sostituite, rispettivamente, dalle cifre "300,00" e
"3.000,00".
Emendamento
All'articolo 7, comma 2, la cifra della sanzione minima viene
cancellata e sostituita dalla cifra "100,00".
Emendamento
All'articolo 7, comma 3, le cifre della sanzione vengono
cancellate e sostituite, rispettivamente, dalle cifre "150,00" e
"750,00".
Pongo in votazione il primo emendamento del gruppo "Arcobaleno"
all'articolo 7:
Consiglieri presenti e votanti: 33
Favorevoli: 29
Contrari: 4
Il Consiglio approva.
Presidente - Pongo in votazione il secondo emendamento del
gruppo "Arcobaleno" all'articolo 7 :
Consiglieri presenti e votanti: 33
Favorevoli: 29
Contrari: 4
Il Consiglio approva.
Presidente - Pongo in votazione il terzo emendamento del gruppo
"Arcobaleno" all'articolo 7:
Consiglieri presenti e votanti: 33
Favorevoli: 29
Contrari: 4
Il Consiglio approva.
Presidente - Pongo in votazione l'articolo 7 nel testo così
emendato:
Articolo 7
(Sanzioni)
1. Chiunque utilizzi, senza esservi stato autorizzato, il
contrassegno di qualità è soggetto alla sanzione amministrativa del
pagamento di una somma di denaro da euro 300 a euro 3.000.
2. L'omessa o la ritardata comunicazione delle informazioni
di cui all'articolo 3, comma 2, sono soggette alla sanzione
amministrativa del pagamento di una somma di denaro da euro 100 a
euro 500.
3. Salva la revoca del contrassegno nei casi di cui
all'articolo 3, comma 1, la vendita o la somministrazione di
prodotti diversi o non conformi a quelli dichiarati al fine del
rilascio del contrassegno di qualità sono soggette alla sanzione
amministrativa del pagamento di una somma di denaro da euro 150 a
euro 750.
4. Per l'accertamento e l'applicazione delle sanzioni di cui
al presente articolo si osservano le disposizioni di cui alla legge
24 novembre 1981, n. 689 (Modifiche al sistema penale), da ultimo
modificata dal decreto legislativo 30 dicembre 1999, n. 507
(Depenalizzazione dei reati minori e riforma del sistema
sanzionatorio, ai sensi dell'articolo 1 della legge 25 giugno 1999,
n. 205).
Consiglieri presenti: 33
Votanti: 29
Favorevoli: 26
Contrari: 3
Astenuti: 4 (Curtaz, La Torre, Riccarand, Squarzino
Secondina)
Il Consiglio approva.
Presidente - Pongo in votazione l'articolo 8:
Consiglieri presenti e votanti: 33
Favorevoli: 27
Contrari: 6
Il Consiglio approva.
Presidente - La parola al Consigliere Curtaz.
Curtaz (Arc-VA) - Voteremo contro questa legge, come abbiamo già
annunciato all'inizio del mio primo intervento. Abbiamo accolto
positivamente il fatto che la maggioranza abbia accettato alcuni
dei nostri emendamenti, quelli proposti dalla "Stella Alpina",
oltre a quelli che erano stati elaborati in III Commissione su
suggerimento del nostro gruppo; tuttavia, l'accoglimento di questi
emendamenti non fa venir meno il giudizio critico che diamo
sull'insieme del provvedimento legislativo; le osservazioni, le
repliche dell'Assessore alle nostre critiche non ci hanno fatto
cambiare idea sotto alcun profilo.
Rispetto a tale provvedimento, di interessante ci sarà forse
un'analisi che potrebbe essere fatta da qualche studioso di diritto
regionale o di diritto costituzionale, perché credo sia la prima
volta che in questa Regione viene approvato un testo legislativo
con le caratteristiche non di una legge, ma di un decreto
legislativo. Questo è in sostanza un decreto legislativo, che il
nostro ordinamento non conosce, perché con tale legge il Consiglio
regionale dà una delega in bianco alla Giunta, che la "riempirà"
con atti normativi che serviranno non a dare adempimento alla
legge, ma ad integrare, si potrebbe dire quasi a redigere le norme,
perché qui non vi è una indicazione "quadro" - la chiamo così
impropriamente -, non vi sono indirizzi ben definiti, non vi sono
paletti che la Giunta debba rispettare. Si tratta quindi di una
novità che il Consiglio in maniera inconsapevole voterà, forse su
questo particolare aspetto mi sarei aspettato qualche intervento da
parte dei Consiglieri di maggioranza, perché mi sembra una cosa
piuttosto rilevante dal punto di vista istituzionale, che invece
passa in sordina. Per queste ragioni e per quelle di merito, che
non starò a ripetere, il nostro gruppo conferma il voto contrario a
tale provvedimento.
Président - La parole au Conseiller La Torre.
La Torre (FA) - Il nostro gruppo voterà a favore di questa
legge, spero che lei apprezzi, Assessore. È sicuramente un
provvedimento che ha un significato soprattutto nelle intenzioni,
perché riteniamo sia un terreno abbastanza scivoloso. Credo vada
accolta almeno con una certa attenzione la raccomandazione fatta
dal Consigliere Curtaz, perché il contenuto che si darà a questa
legge potrebbe dare spazio a delle "querelles". Infatti, mi viene
da fare alcune riflessioni per l'importanza che ha un marchio di
qualità e per le aspettative che genera da parte di chi lo legge,
il contenuto deve essere ben ponderato, perché non credo che un
Marocchino che vada un giorno alla scuola alberghiera impari a fare
bene la "zuppa alla cognense"; così come, sebbene in Valle d'Aosta
abbiamo tanti maiali, non credo che tutti questi maiali bastino per
fare tutto questo "jambon de Bosses", il "lardo di Arnad", le
salsicce, eccetera. È un terreno delicato, quindi voteremo a
favore, ma con la raccomandazione che nei contenuti che la Giunta
andrà a dare si ponga attenzione per non creare una sorta di
"boomerang" che ci possiamo trovare addosso.
Président - Je soumets au vote la loi dans son ensemble:
Conseillers présents et votants: 33
Pour: 27
Contre: 6
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK