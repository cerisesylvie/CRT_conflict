Consiglio Regionale della Valle d'Aosta - Oggetto del Consiglio n. 969 del 3 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 969 del 3 novembre 2021 - Resoconto
OGGETTO N. 969/XVI - Interrogazione: "Azioni finalizzate al
rispetto del piano concordatario omologato per la società Casino de
la Vallée".
Bertin (Presidente) -
Punto n. 19. Risponde l'assessore
Caveri.
Caveri (VdA Unie) -
Ringrazio il consigliere Aggravi e i
suoi colleghi per questa interrogazione che consente di fare un po'
il punto.
Le previsioni inserite nel piano concordatario ipotizzavano la
ripresa dell'attività della Casino, dopo l'ultima chiusura a
seguito del lockdown, il primo luglio 2021. Il Casino ha aperto
qualche giorno prima, il 26 giugno, e questo è stato un segno
incoraggiante anche se contestammo la logica di chiusura draconiana
di otto mesi che fu anche dovuta al Comitato Tecnico Nazionale che
considerò la Casa da gioco come un'attività a rischio medio,
medio-alto, cosa che venne contestata non solo dal Casino di
Saint-Vincent ma anche dalle altre due Case da gioco di Sanremo e
di Venezia.
I ricavi conseguiti dalla data di riapertura al 30 settembre
2021 sono di 15.645.371 euro complessivi evidenziando un
incremento, rispetto alle previsioni che erano contenute nel piano
concordatario, di circa mezzo milione di euro.
Tra l'altro ottobre - che non è ancora conteggiato in questi
calcoli che mi sono stati dati - è un mese che ha viaggiato bene e
tra l'altro non solamente per la Casino ma anche per il Billia, che
ha approfittato di una specie di coda della stagione estiva su
settembre-ottobre che peraltro è verificabile un po' in tutto il
contesto del turismo valdostano.
La liquidità aziendale, rispetto alla quale il Commissario
giudiziale viene costantemente aggiornato, è in linea con il piano
concordatario se non leggermente migliorativa.
Rispetto al personale, pari a 414 unità alla data del 30
settembre 2021 - sono 356 presso la Casa da Gioco e 58 nei servizi
alberghieri - si è fatto ricorso ad ammortizzatori sociali durante
il periodo di chiusura che è andato dal 26 ottobre 2020 al 27
giugno 2021.
Dalla fine del mese di luglio sono state riprese le relazioni
sindacali dei cui esiti il Commissario viene regolarmente
aggiornato.
In quest'ambito la società ha presentato alle organizzazioni
sindacali una bozza del nuovo contratto collettivo di lavoro sul
quale nei prossimi mesi proseguirà il confronto. La logica, come si
sa, è quella di avere del personale sempre più polivalente che
possa in qualche maniera integrare la varietà dei giochi presenti
nella Casa da Gioco.
Antecedentemente alla modifica del disciplinare per la gestione
della Casa da Gioco, è stata pagata alla Regione l'ultima decade
mensile, quella di giugno 2021, pari a 68 mila euro per i cinque
giorni di apertura.
Le prossime decadi saranno corrisposte trimestralmente - come
deciso da questo Consiglio Valle - nei mesi di gennaio, aprile,
luglio e ottobre, e questo consente di poter tenere in casa una
maggior liquidità.
Limitatamente al secondo semestre 2021 le relative somme
verranno versate in un'unica soluzione entro il 10 gennaio del
2022.
La società ha svolto un'approfondita valutazione su un tema
molto delicato, che è quello dell'infrastruttura tecnologica
informatica, all'esito della quale è emersa una grave obsolescenza
dei sistemi informativi aziendali, che tra l'altro sono quelli che
regolano la sala delle slot machine, per i quali è indispensabile
l'urgente rinnovo tecnologico.
Il documento di analisi, che contiene anche una valutazione e i
costi, è stato già reso noto e discusso con il Commissario.
Nel rispetto delle disposizioni nazionali sull'introduzione del
green pass, la società sta verificando dal 6 agosto scorso il
possesso di questa certificazione verde da parte della clientela e
dal 15 di ottobre anche da parte dei dipendenti.
Pur in presenza di qualche defezione, è stata data assicurazione
al Commissario del regolare andamento dell'attività. In quei giorni
sia per quel che riguarda la clientela, sia per quel che riguarda i
dipendenti, c'erano dei punti interrogativi per cercare di capire
quale sarebbe stato l'impatto e soprattutto nei confronti della
clientela va detto che l'attitudine al gioco ha superato ogni
timore rispetto al fatto di essere dotati di green pass.
In accordo con il piano concordatario che prevede la vendita dei
beni immobili no-core della società sono state predisposte le
schede complete dei lotti da mettere in vendita tramite procedura
del Tribunale e sono state fatte pervenire al Commissario, così
come previsto dal decreto di omologa.
Come si sa queste vendite assicureranno un'ulteriore liquidità
alla Casa da Gioco.
Qualche giorno fa, il 29 di ottobre, si è tenuto presso la sede
della società un incontro fra il Management e il Commissario e il
Collegio sindacale, Collegio sindacale che sta lavorando, direi,
anche in maniera molto efficace alla ricerca di tutte le eventuali
criticità, per l'esame dell'andamento aziendale, per concordare i
prossimi adempimenti, fra i quali la relazione semestrale di fine
anno, l'elaborazione del pre-consuntivo 2021 e anche la
predisposizione del budget previsionale al 31/12/2022.
In questa occasione, il 29 ottobre ho avuto anche il piacere di
incontrare, a margine in questa riunione, il Commissario Pagliero
cui ho ribadito il pieno impegno dell'azionista in favore della
Casa da Gioco, potendo anche apprezzare molto il clima sereno e
collaborativo che ho avuto modo di riscontrare.
Presidente -
Per la replica, consigliere Aggravi.
Aggravi (LEGA VDA) -
Vede, Assessore, ben venga
l'andamento finanziario, ben venga anche la ripresa dei rapporti
con le parti sindacali, ben venga anche la parte riguardante il
disciplinare, quindi quanto ha riportato sulla decade, quanto anche
poi riguardante il clima con gli organi, sia della procedura che
quelli aziendali, con il Collegio sindacale; però io le ho chiesto
quali sono le attività che sono state condotte dal cambio di
governance e le voglio dare uno spunto. Perché faccio questa
domanda? Perché giungono voci - e visto che su questa azienda
spesso le voci, si sa, dicono il vero - che ci siano dei ritorni,
delle restaurazioni, delle riorganizzazioni che non sono poi tanto
volte forse all'efficienza. Non so lei quanto segua il calcio, non
l'ho ancora capito, ma le dico che spesso e volentieri nel calcio
gli allenatori di ritorno... - ecco, non lo segue, quindi magari
questo passaggio lo segua - gli allenatori di ritorno di solito non
portano bene per un motivo semplice, perché ovviamente portano con
sé un'esperienza che non sempre è stata positiva.
Dico questo perché la invito a vigilare come azionista anche nei
confronti magari del livello un poco più basso rispetto al livello
alto del rispetto... sono anche contento che ci abbia dato notizia,
perché non si era più sentito parlare del rispetto anche di un
punto del piano concordatario riguardante la vendita degli
immobili, quindi così diamo un'informazione in più, ma la inviterei
anche a verificare certe situazioni e certi andamenti relativi alla
riorganizzazione, ripeto, ai cavalli di ritorno, non solo
all'allenatore ma anche ad altri cavalli di ritorno, perché io
penso che il rispetto della procedura concordataria, il rispetto
degli obiettivi e delle risultanze debba anche passare dal fatto
che la riorganizzazione che ci deve essere, deve essere improntata
a meccanismi di efficienza, di economicità e soprattutto che
guardino al futuro, perché altrimenti non si va da nessuna parte ma
si torna indietro.
Io vorrei evitare ritorni indietro che non hanno portato bene,
perché se si è arrivati a determinate situazioni e anche perché
forse il passato non sempre ha dato delle risultanze, quindi su
questo aspetto io la inviterei a vigilare molto, non ovviamente a
superare il seminato dell'azionista, però a stare attenti perché,
ripeto, non andrebbe bene il fatto che certi cambi siano portatori
di vecchi retaggi e anche di vecchie ruggini che magari ci sono
state tra i soggetti, in cui non bisogna ovviamente entrare ma che
non vanno bene e non fanno bene all'azienda, perché altrimenti si
ripresenta il problema.
Visto che qui abbiamo un problema molto più grosso, lo ha detto
lei, lo ha ricordato: uscire dal Covid e poi uscire anche da un
cambiamento del mondo, perché il mondo del gioco è cambiato, anche
se molti non lo hanno ancora capito, ma lo stiamo vedendo; io
quello che le chiedo è di verificare e di stare attento che non ci
siano appunto degli effetti diciamo distorsivi rispetto
all'obiettivo comune, ovvero vedere questa azienda riprendersi e
poter anche rinnovarsi.
Un'ultima battuta sulla parte dell'information technology: ben
venga la considerazione, ovviamente ormai è un dato di fatto
l'obsolescenza del sistema informatico della Casino, io spero che
certe società in house che dovrebbero già essere performanti per
quanto riguarda l'amministrazione non ci mettano il naso, e lo dico
proprio per evitare che finiamo dalla padella alla brace.
Su questo aspetto per favore, Assessore, io spero che si vada a
guardare alle (inc.) di mercato o soprattutto riguardo magari a
soggetti privati che sanno che cosa sia un sistema informatico di
quel tipo perché mi sembra - e lo dico anche per la breve ma
intensa esperienza da Assessore alle finanze - che qualcuno
dovrebbe anche guardare più il funzionamento del sistema contabile
della Regione che a sistemi informatici che non solo non conosce ma
che forse è meglio che non debba conoscere mai.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK