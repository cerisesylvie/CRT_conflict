Consiglio Regionale della Valle d'Aosta - Oggetto del Consiglio n. 2684 del 5 aprile 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2684 del 5 aprile 2017 - Resoconto
OGGETTO N. 2684/XIV - Reiezione di mozione: "Impegno per il
finanziamento di tutti gli interventi previsti nel Piano
straordinario di investimenti per i Comuni per l'anno
2017".
Rosset (Presidente) -
Punto n. 21 dell'ordine del giorno.
Ha chiesto la parola il Consigliere Baccega per l'illustrazione; ne
ha facoltà.
Baccega (EPAV) -
Torniamo a parlare di lavori pubblici.
Voglio solo sottolineare un refuso che è rimasto nel "tenuto
conto": si parla di "progetti esecutivi", ma in realtà sono
"progetti definitivi"; scusate, è rimasta la battitura errata.
Questo è un provvedimento noto, perché abbiamo fatto tutti i
percorsi, siamo già andati in Commissione ed è già andato al Celva.
Si tratta di interventi per piani straordinari a favore dei Comuni,
con un importo globale previsto di 3 milioni; 150 mila euro
dovevano essere spesi per i lavori, 50 mila euro erano appannaggio
della direzione lavori ed eventuali collaudi.
I Comuni possono presentare i loro progetti definitivi entro il
30 aprile. In realtà, alla data dell'11 marzo, eravamo a oltre
cinquanta iniziative presentate, quindi abbiamo la certezza che
probabilmente i 3 milioni non saranno sufficienti. Tenuto conto
che, soprattutto nel dibattito avvenuto in Commissione... continuo
appena i signori finiscono.
Presidente -
Chiederei per cortesia un po' di attenzione;
effettivamente, se pensiamo di poter far tutto come vogliamo...
... in Commissione avevamo evidenziato e sottolineato questo
aspetto, che probabilmente i Comuni efficienti avrebbero presentato
un certo numero di richieste e di proposte le quali sarebbero
andate ben oltre i 3 milioni impegnati.
Cosa chiediamo con questa mozione, tenuto conto che abbiamo
verificato che abbiamo Comuni efficienti che sono riusciti a
proporre progetti definitivi? Chiediamo l'impegno a finanziare
tutti gli interventi richiesti dai Comuni, reperendo le risorse
mancanti in fase di assestamento di bilancio. Questa richiesta
l'avevamo già anticipata, era già pervenuta dalla Commissione, e mi
sembra che sia l'attuale Presidente Marquis che altri colleghi
presenti in Commissione avessero addirittura suggerito questo
percorso. Da questo punto di vista ci sentiamo quindi in dovere di
dire che diamo fiducia ai Comuni che hanno presentato questi
progetti in tempi ragionevolmente brevi. Questo vuol dire che si
dà, anche qui, un'attenzione e una certa effervescenza
all'edilizia, perché tenete conto che questi lavori devono essere
completati entro un anno dalla presentazione. Questo è il percorso.
Noi chiediamo che ci sia davvero la giusta attenzione a questo
provvedimento presentato in sede di bilancio anche dal Consigliere
Gerandin (lo ha anche citato poco fa).
Presidente -
Non ci sono interventi in discussione
generale. Ha chiesto la parola l'Assessore Borrello; ne ha
facoltà.
Borrello (SA) -
Quanto detto dal collega Baccega è
rappresentativo del percorso che è stato intrapreso per arrivare
alla pubblicazione di una delibera della Giunta regionale,
approvata in data 17 febbraio 2017, che teneva conto di tutta una
serie di valutazioni e di percorsi fatti dapprima in seno al
bilancio regionale e, successivamente, all'interno della
Commissione regionale competente.
Proprio per riprendere quanto ho detto prima, e cioè che c'è la
necessità di muoversi all'interno dei margini dati dallo strumento
finanziario approvato all'interno dell'aula consiliare e che era
già stato definito il discorso dei 3 milioni, ritengo che questa
iniziativa sia sicuramente lodevole e da sostenere, perché ha tutta
una serie di aspetti positivi. Non sono qua io a declinarli,
l'avete già fatto sia in sede di bilancio che all'interno della
Commissione, così come il collega Baccega poc'anzi.
Diciamo che il fatto che siano lavori immediatamente
cantierabili, anche previa disponibilità delle aree o delle
proprietà degli immobili, è sicuramente una cosa positiva. Teniamo
conto però che all'interno della Commissione c'era stata una
diluizione dei tempi per la presentazione della domanda per
permettere a tutti i Comuni non ancora pronti di partecipare a
questo tipo di istanza, e che la scadenza è fissata per il 30
aprile del 2017. Partendo dal presupposto che condividiamo il fatto
che bisogna cercare il più possibile di produrre degli sforzi che
vadano nella direzione di coprire questi progetti anche per quanto
riguarda gli importi superiori ai 3 milioni di euro - posso solo
aggiornare che oggi siamo intorno ad una sessantina di domande
presentate - dobbiamo aspettare la chiusura della finestra per
recepire tutte le domande dei Comuni e poi attivare una fase
istruttoria per capire se tutte le domande hanno tutti i requisiti.
Molte volte si chiedono delle integrazioni, a volte non c'è la
disponibilità dell'area, a volte la progettazione non è a titolo
definitivo, e quindi bisogna fare tutte le verifiche del caso in
sede di istruttoria, che ovviamente verrà attivata il giorno
successivo alla chiusura della finestra per la presentazione delle
domande.
Alla luce di quanto esposto, ritenendo "condivisibile" il
ragionamento di principio di sostenere questo tipo di iniziativa di
carattere politico perché va nell'ottica di dare dei lavori
immediatamente cantierabili, avevamo proposto al collega Baccega un
emendamento che, se mi dà l'autorizzazione, io propongo: andare a
modificare l'impegnativa della mozione con quello che andrò a
definire adesso. "Impegna il Governo regionale, alla scadenza del
periodo di presentazione delle domande dei Comuni, a presentare
entro il 15 maggio alla Commissione competente il quadro definitivo
delle richieste pervenute per le successive valutazioni di
copertura finanziarie aggiuntive". Questo ci permette di avere un
quadro completo delle domande presentate e di definire gli importi
supplementari che potrebbero essere individuati successivamente per
dare maggiore impulso a questa iniziativa, che sicuramente è
lodevole.
Presidente -
Ha chiesto la parola il Consigliere Baccega;
ne ha facoltà.
Baccega (EPAV) -
Voglio aggiungere, collega Borrello e
colleghi Consiglieri, che comunque questo provvedimento dovrà avere
una rivisitazione di legge, perché i 50 mila euro previsti
esclusivamente per la direzione lavori e per i collaudi sono
esagerati rispetto ad un intervento di 150 mila euro. In questa
logica, noi diciamo che va bene andare in Commissione, ma chiediamo
che l'impegno a finanziare tutti i progetti rimanga
assolutamente.
Non possiamo ritirare questa mozione, né emendarla come voi
chiedete. Noi chiediamo alla Giunta l'impegno a finanziare tutti i
progetti presentati, ovviamente a seguito dell'istruttoria tecnica
che gli uffici dovranno fare, se compatibili o meno con le
esigenze. È una questione fortemente politica che guarda con
attenzione al comparto dell'edilizia e che dà una mano a quei
Comuni che si sono dati da fare in tempi molto brevi ad elaborare
progetti e a presentarli.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Ho ascoltato l'intervento dell'Assessore
e anche del collega Baccega, ma a me pare che non si è molto
distanti dalla volontà comune di arrivare comunque al
finanziamento. Mi pare che quanto detto dall'Assessore Borrello,
l'andare a dire in questo momento che ci impegniamo a finanziare,
preveda comunque una disponibilità finanziaria immediata.
Proprio perché non siamo distanti e il fine è lo stesso, io
chiederei, se è possibile, una piccola interruzione per cercare di
trovare una sintesi su un testo condiviso. A me pare un argomento
talmente importante che non può dividere quest'aula
sull'accettazione o meno. Siamo tutti d'accordo che nel limite del
possibile vadano finanziati tutti, però capisco anche la posizione
dell'Assessore che, in questo momento, ci ricorda che non sono
finiti i tempi di scadenza delle domande. Non sappiamo quale sarà
l'importo definito, proviamo a trovare una sintesi che vada bene.
Mi dispiacerebbe se ci si dividessimo su un argomento così
importante, che è stato alla base anche di una richiesta di
emendamento nella finanziaria e che ci ha visti tutti d'accordo. Lo
dico sinceramente.
Presidente -
La sospensione richiesta è concessa.
La seduta è sospesa dalle ore 17:26 alle ore 17:36.
Rosset (Presidente) -
Possiamo riprendere i lavori. Ha
chiesto la parola l'Assessore Borrello; ne ha facoltà.
Borrello (SA) -
Abbiamo avuto modo di confrontarci con i
proponenti per addivenire ad una soluzione condivisa ritenendo il
tema sicuramente importante, perché - come già detto in fase di
discussione - va a dare subito delle prospettive immediatamente
cantierabili per i lavori di quei Comuni che hanno un progetto
definitivo e la disponibilità delle aree e degli immobili.
La volontà da parte del Governo, e anche di questa maggioranza -
abbiamo avuto modo di confrontarci - è sicuramente quella, una
volta definito il percorso di presentazione (quindi al 30 aprile),
di fare una valutazione delle domande pervenute da parte degli Enti
locali, di definire gli aspetti legati all'istruttoria e poi di
valutare politicamente le risorse necessarie per cercare di dare
massima soddisfazione a tali richieste. Detto questo, avevamo
predisposto un emendamento che andava in questa direzione.
Ovviamente nella dialettica politica i proponenti hanno tutta
l'autonomia, visto che l'atto è stato presentato da loro, di fare
le valutazioni in merito al nostro emendamento, quindi di ripetere
l'impegno politico da parte di questo Governo: di cercare il più
possibile di definire e reperire quelle risorse finanziarie, che
ovviamente si possono determinare all'interno dell'assestamento,
per dare il più possibile copertura alle richieste dei Comuni e per
dare produttività rispetto al discorso dei lavori immediatamente
cantierabili.
Presidente -
Ha chiesto la parola il Consigliere
Testolin; ne ha facoltà.
Testolin (UV) -
Per dichiarazione di voto.
Dispiace che questa mozione non sia stata accolta, per due
motivi. Uno è quello che abbiamo condiviso: un percorso in sede di
redazione e realizzazione del bilancio condiviso e sottolineato
anche prima dal collega Gerandin; un percorso che va nella
direzione di dare delle risposte alle imprese, soprattutto alle
piccole imprese artigiane che patiscono più di altri, in questo
periodo, la criticità economico finanziaria e che, attraverso
questo tipo di interventi, possono avere un nuovo impulso. L'altro
è quello che aveva animato dai banchi del Consiglio anche l'attuale
Assessore Chatrian, che aveva espresso parziale soddisfazione
all'accoglimento del finanziamento da parte dell'allora Governo dei
primi 3 milioni di euro per gli interventi sul territorio proposti
dai Comuni, andando a sottolineare il fatto di vedere quale fosse
la rapidità dei Comuni stessi nel presentare le situazioni
cantierabili.
Oggi questa reattività da parte dei Comuni è stata sottolineata
e dimostrata dal fatto che i progetti sono pervenuti, e in maniera
importante. Come è sempre stato sottolineato dai banchi di questo
Consiglio regionale, soprattutto dal collega Chatrian, le buone
intenzioni sono una cosa, gli atti concreti, quelli dove bisogna
mettere le risorse, sono altri.
Prendiamo atto evidentemente della buona volontà e sicuramente
potremo andare a verificare più avanti le intenzioni reali di
aggiungere delle risorse finanziarie a copertura di questi
interventi, ma oggi prendiamo buona nota che le promesse fatte dal
collega Borrello a molte Amministrazioni, garantendo che ci sarà
assolutamente questo tipo di finanziamento, e non solo per 23-24
Comuni, oggi rimane una buona intenzione. Sarà invece da
sottolineare che la buona intenzione diventa un atto politico
quando le coperture saranno possibili. Noi siamo ben coscienti che
oggi come oggi sia, non dico impossibile, ma improbabile dai banchi
della maggioranza e del Governo dare un'assicurazione puntuale,
sicura, finanziariamente certa della copertura di un qualsiasi tipo
di intervento. Siamo stati lì per tanto tempo in condizioni di
criticità e a queste domande, avessimo anche voluto rispondere
positivamente, ci sono sempre stati dei vincoli, qualche volta sono
i vincoli del bilancio che te lo impediscono.
Raccogliamo con piacere evidentemente questa dichiarazione, ma
nulla è più di una dichiarazione. Ci rimane però il rammarico che,
a fronte di tante decisioni, nel chiedere le cose oggi ci si
comporti esattamente come non si voleva si comportassero gli altri
che sedevano al posto vostro. Dal punto di vista politico
raccogliamo con rammarico la mancata approvazione di questa mozione
e speriamo che gli sforzi dei Comuni, i loro interventi economici,
la loro rapidità di esecuzione, possano essere comunque per la
comunità frutto di un finanziamento nei prossimi mesi che dia loro
ristoro di tutto questo impegno.
Presidente -
Ha chiesto la parola il Consigliere Baccega;
ne ha facoltà.
Baccega (EPAV) -
La vostra proposta di emendamento, una
volta ricevuto il quadro definitivo delle domande e delle
richieste, dice: "per le successive valutazioni di copertura
finanziarie aggiuntive", quindi non c'è nulla di certo.
Con questa mozione noi volevamo un impegno preciso, chiaro,
inequivocabile a finanziare tutte le richieste. Abbiamo poi
verificato che alcuni Comuni hanno fatto anche tre richieste,
allora potremmo andare nella direzione di esaudirne almeno una per
Comune, questo potrebbe ottimizzare l'intervento. Sarebbe però
opportuno dare una risposta a tutti i Comuni che hanno fatto
richiesta rispetto a questo importante provvedimento.
Noi non possiamo accettare questo emendamento, perché è
l'impegno politico che vogliamo nei confronti dei Comuni, dei
progettisti che si sono battuti e, soprattutto, nei confronti -
come diceva il mio collega Testolin - delle imprese artigiane,
poiché questi lavori da 150 mila euro sono appannaggio delle
imprese artigiane che sul territorio stanno fortemente in
difficoltà.
Presidente -
Ha chiesto la parola l'Assessore Chatrian;
ne ha facoltà.
Chatrian (ALPE) -
Nella finanziaria 2017, con il collega
Gerandin e con il mio gruppo, avevo presentato un emendamento
proprio per creare determinate condizioni ai 74 Comuni che in
questi ultimi otto anni sono stati trattati poco bene
dall'Amministrazione regionale, per essere molto eleganti, trattati
in maniera violenta, con un'autonomia finanziaria ridotta al
lumicino.
La proposta che avevamo fatto il 14 dicembre, colleghi, aveva
anche la copertura finanziaria di 7 milioni di euro, perché a monte
si era comunque programmato, avevamo fatto delle proiezioni
proponendo di dare risposte puntuali e ossigeno ai Comuni, ma
soprattutto alle aziende, per dei lavori utili e indispensabili, da
fare subito, praticamente già messi in cantiere dal punto di vista
progettuale - lo dicevate anche voi - e quindi dalle parole
passiamo ai fatti. Poi, nel confronto di natura politica, all'epoca
ci è stata concessa solo una parte della proposta che avevamo
fatto: meno della metà.
La proposta che oggi ci fate è ghiotta, è interessante,
colleghi, ma le bocce ferme non ci sono ancora: le istruttorie sono
ancora aperte, i Comuni possono ancora presentare i propri
progetti, e con il collega Borrello avevamo cercato di emendare la
vostra proposta.
L'impegno che mi assumo e che ci assumiamo come Governo su
questo
dossier
così importante è che comunque dovremo
aspettare l'assestamento per poter riallocare delle risorse. Ciò
detto, l'impegno di natura politica è la chiusura del cerchio e
dell'istruttoria il 30 e di andare il più presto possibile in
Commissione. I tempi certi sono invece quelli per quanto riguarda
l'assestamento, il reperire le risorse utili per garantire almeno
ad ogni singolo Comune un finanziamento per poter dare gambe e
corso ai
desiderata
dei proponenti nella finanziaria
2017.
Questo impegno di natura politica, come sovente e più volte è
stato fatto dal precedente Governo, non si scrive in una mozione
per un motivo solo: qui abbiamo un'istruttoria che è ancora aperta
e i Comuni stanno ancora predisponendo dei progetti. È solo per
garantire a tutto il Consiglio che da parte nostra ci sarà
l'impegno politico/amministrativo di reperire comunque le risorse
in assestamento. Lo dicevamo poc'anzi anche con il collega Baccega:
sicuramente l'istruttoria arriverà diretta in III Commissione, nei
modi, nei tempi e con i criteri che avevamo messo oltretutto con
lei quando era Assessore, per far sì che ogni singolo Comune che ha
avuto modo di presentare un progetto cantierabile sia finanziato.
Questo è l'impegno che mi assumo e che ci assumiamo come
Governo.
Sulla proposta che fate voi ci asteniamo, anche perché - come è
stato detto da lei e dal mio collega Assessore Borrello - ci sono
diversi Comuni che hanno presentato più di un progetto, quindi sarà
la Commissione a decidere i nuovi criteri, le possibilità e di
conseguenza il finanziamento, per poi chiudere il cerchio con
l'assestamento che immagino sarà nel mese di giugno.
Presidente -
Non ci sono altre richieste, possiamo
mettere in votazione la mozione?
Dichiaro aperta la votazione. La votazione è chiusa.
Presenti: 32
Votanti           
: 15
Favorevoli: 15
Astenuti: 17 (Bertin, Bertschy, Borrello, Certan, Chatrian,
Fabbri, Fosson, Gerandin, Grosjean, Morelli, Nogara, Norbiato,
Padovani, Restano, Roscio, Rosset, Viérin)
Il Consiglio non approva.
Permettetemi una comunicazione in conclusione di questi lavori.
Desidererei esprimere, a nome mio personale e dell'Assemblea, i
nostri sentiti ringraziamenti a Giacomo Landoni che dall'8 aprile è
in pensione. Giacomo, dalla sua postazione di usciere, è stato una
sorta di sentinella di questo Consiglio, un custode sempre attento,
amabile, paziente, con il quale abbiamo condiviso tanti momenti
professionali e anche umani. Formuliamo quindi a Giacomo i nostri
più cari e affettuosi auguri per il prosieguo del suo cammino.
Grazie, Giacomo.
---
L'adunanza termina alle ore 17:51.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK