Consiglio Regionale della Valle d'Aosta - Oggetto del Consiglio n. 17 del 28 gennaio 1972 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 17 del 28 gennaio 1972 - Resoconto
OGGETTO N. 17/72 - Questioni concernenti l'aumento e la
distribuzione dei generi contingentati in esenzione fiscale.
(Interpellanza)
Ramera (D.C.)
- Perché, innanzi tutto questa
interpellanza coi relativi quattro quesiti, ai quali seguiranno
altre domande per le quali desidero la risposta.
Ho esitato alquanto prima di presentarla, prima di tutto per
evitare fastidi alla legge che stava seguendo il suo iter e nel
timore di peccare di presunzione o di troppa ingenuità o
incompetenza: tuttavia una serie di domande rimaste senza risposta,
da parte dell'Assessore all'Industria e Commercio e dei suoi
funzionari, o di domande che ricevevano una risposta non
rispondente al vero, mi hanno indotto a vederci chiaro, non perché
io ritenga di scoprire chissà quali irregolarità, ma perché
semplicemente sarebbe bene che i cittadini fossero rassicurati sul
fatto che i benefici di questi contingenti sono distribuiti
equamente tra tutti e non che per caso una parte di questi benefici
prendano vie misteriose.
Per questo voglio vederci chiaro e se non sarò ancora
soddisfatto, trasformerò l'interpellanza in mozione per consentire
a tutti i gruppi di partecipare al dibattito su una materia, che, a
quanto pare, almeno viste certe telefonate ricevute da chi vi
parla, o da alcuni suoi amici, per i quali certa gente si
preoccupava della presentazione di questa interpellanza, dimostrano
che ho toccato un tema piuttosto scottante.
Ringrazio i miei amici di gruppo di aver voluto confortare con
la loro adesione la mia interpellanza che dimostra, data la loro
anzianità di Consiglio che forse la mia non è del tutto una caccia
alle streghe.
Perché dunque ho presentato questa interpellanza? Innanzitutto
l'Assessorato all'Industria e Commercio ignorava il testo esatto
votato al Parlamento, non solo, - e mi spiace che non ci sia il
collega Pollicini perché mi sarebbe buon testimone - due giorni
prime che venisse approvata definitivamente dal Senato, mi veniva
smentito che talune voci nuove erano nel decreto legislativo, il
che mi dimostra che Assessore e Assessorato non conoscevano neppure
il disegno di legge che ora è legge operante.
Dall'Assessorato con i suoi uffici, nel rispondere in merito al
controllo della distribuzione e a certe domande che vedremo subito,
ho avuto delle risposte, che confesso a un dato momento, ho
scoperto il testo del regolamento, sono addirittura in contrasto
con il regolamento. Quindi a me se mi si dicesse che il Consiglio
regionale è fatto di trenta, anziché di trentacinque, dico, ma
allora sono addirittura ignorante, ad ogni modo vediamo il disegno
di legge.
Zucchero - è passato da quaranta a quarantacinquemila ql. il
beneficio è di 140-150 lire il kg. - 45.000 ql. vuol dire 4.500.000
di kg. circa 44 kg. a cranio, dal bambino appena nato stanotte alla
maternità fino al vegliardo di 100 anni, siamo la zona del mondo
più zuccherata, credo, più delle nazioni del nord che, almeno, i
medici, mi potranno certo, dire o concordare con me che sono i
maggiori consumatori di zucchero, comunque, a me, questo fa
piacere, tuttavia io ho chiesto agli uffici se di questo
quantitativo ci sono delle giacenze, che fine fanno, l'anno dopo,
lo Stato ne dà di meno, non ho risposta, o risposte molto evasive,
per cui a un dato momento vorrei sapere come funziona, se rimangono
le giacenze, prendono le vie del mercato libero, quale controllo
esiste, non lo so, guardate che giochiamo su 45.000 ql., il cui
guadagno complessivo - come benefici per la popolazione - è di
6-700 milioni.
Lo stesso per il caffè dove il beneficio è di 900 lire al kg.,
il che dimostra che l'utile supera il mezzo miliardo e anche qui,
chiederei quale controllo esiste.
Vi è poi una voce che esiste da sempre, ma che speravo
nell'ultimo disegno di legge, venisse dettagliata maggiormente,
spirito, liquori, acquaviti, profumi, profumerie alcoliche, ecc. e
ettanidri 1500.
Avevo chiesto in Commissione Industria e Commercio alcune
spiegazioni, mi si era detto che 300 sono per gli alambicchi
privati, 200 per i produttori industriali, infatti sono segnati
qui, ancora come non so, chiedo al Consigliere Manganoni e alla
Sig.na Personnettaz, che ne abbiamo discusso in Commissione
Industria e Commercio, questi sono i due dati che, caso strano,
fanno a pugni con i dati del Regolamento che sono altre cifre, per
cui mi si danno anche delle cifre sbagliate.
Comunque, vorrei sapere, quale controllo esiste per questa voce
confusa, perché cosa succede che tutti sono padroni di andare in
qualunque profumeria e comprare un profumo, chiunque può andare a
comprare il whisky, quando dico chiunque, non i valdostani,
chiunque viene in Valle d'Aosta, e comprarlo a prezzi inferiori del
mercato nazionale, allora questo beneficio, a un dato momento è
talmente sotto l'insegna della confusione che ieri pomeriggio per
capire qualche cosa in materia di profumi, no, non è che abbia
fatto il giro di tante profumerie, caso strano, nella prima che
sono entrato, ho chiesto un profumo che va per la maggiore nel
gentil sesso, che reca la fascetta di "esenzione fiscale" e reca il
prezzo che io ho pagato volentieri, perché a un dato momento mi dà
ragione: Lire 4.700, cioè il prezzo che viene pagato in qualunque
profumeria della Repubblica Italiana, perché recatomi dopo in una
seconda profumeria, lo stesso profumo con la stessa fascetta, viene
venduto a lire 4.000, quindi a un dato momento, io mi chiedo quale
controllo esista anche sui prezzi di questi generi contingentati,
se io devo girare da Courmayeur a Pont-Saint-Martin e la paura di
essere fregato.
Questi benefici dove vanno a finire? Se a cento metri di
distanza, un prodotto che reca la fascetta dell'esenzione fiscale
può portare una differenza del 20% del prezzo.
Quindi confusione enorme in questa materia.
Passiamo all'altra merce, anche questa che non ha trovato
risposta in Commissione Industria e Commercio.
La birra: il disegno di legge dice "birra hl. 15.000", cioè i
valdostani hanno diritto a circa 15 litri a testa, beneficio 52
lire al litro, per il totale dell'assegnazione 78.000.000; io mi
chiedo dove vanno a finire questi quasi 80.000.000 di cui nessuno
ha beneficio; se siamo in una Valle che possiamo permetterci di
buttare dalla finestra 80.000.000; io ho il diritto di credere che
nel giro delle varie voci si buttano all'aria centinaia di
milioni.
Andiamo avanti.
Per la benzina va bene; almeno spero.
Per il gasolio, dovrei dire che va bene, per quanto anche qui,
godono dell'assegnazione tutte le autolinee, e i valdostani quale
beneficio ne hanno, dato che i prezzi, le tariffe, vengono fissate
dal compartimento di Torino e quindi sono uguali per il valdostano
come per il cuneese, e perché devono beneficiare di
un'assegnazione, per cui i benefici vanno ad una cerchia ristretta,
come gli autotrasportatori venuti da fuori Valle a portare i loro
camion in Valle d'Aosta per avere i benefici, e vorrei sapere se
questi trasporti hanno una differenza tra l'area di Aosta e quella
altrove.
Non starò a soffermarmi sui libri, sull'attrezzatura per
l'agricoltura, perché non ho avuto tempo di fare indagini, ma spero
che vada bene.
È arrivata anche una nuova voce: 1.500.000 per l'attrezzatura,
anche qui, molta confusione di voci, industria, artigianato,
turismo, ospedali, e così via, per cui farà questa suddivisione -
io credevo avvenisse in Consiglio regionale, invece non è
avvenuta.
Ho lasciato per ultimo la nuova voce che mi ha veramente
strabiliato, quella per il quale l'Assessore negava l'esistenza nel
disegno di legge. E no, è inutile che fai così, vuol dire che
quando entrerà in questa aula il Consigliere Pollicini lo chiamerò
anche per fatto personale in causa e ti dirà che tu hai negato, due
giorni prima dell'approvazione del Senato che questa voce fosse
passata nel disegno di legge alla Camera, su questo siamo
chiari!
Ad ogni modo non mi interessa, è una nuova voce, benissimo che
sia entrata in Valle d'Aosta. Però quando io ho visto 70 mila
quintali ho detto: ma, praticamente, ne abbiamo un quintale a
testa! all'incirca 3/4 di quintale a testa, di gas. Se ti vuoi
gasare stai tranquillo che ne hai. Ad ogni modo, 70 mila quintali,
vuol dire 700 mila bombole. Badate che è una cifra particolarmente
grande e dato che mi sono interessato, una famiglia normale, questo
mi sono interessato presso vari distributori, consuma dalle 6 alle
8 bombole anno, quindi in media 7.
Se tutte le famiglie valdostane - 35-30 mila famiglie - usassero
il gas, consumeremo 200 mila bombole. Mi chiedo le altre 500 mila
se serviranno per fare lo slalom speciale nei vari pendii della
Regione Valle d'Aosta, ma dato che non saranno più di 500 mila
perché dobbiamo prendere l'assegnazione del 1971, avremo un milione
di bombole!
Quindi tutti quelli che vogliono gasarsi hanno materiale per
farlo.
Quindi vorrei sapere - ecco perché c'è, ad un dato momento una
domanda: ma chi ha suggerito un affare del genere?
L'Assessore all'Industria e Commercio? Il Presidente della
Regione? L'Assessore alle Finanze? Io non so, qualcuno mi
risponderà - io spero anche tutti che mi rispondano, comunque, ad
un dato momento, vedere una cosa del genere!
Montesano (P.S.D.I.)
- Consigliere Ramera sono passati 15
minuti.
Ramera (D.C.)
- Finisco, finisco.
Io vorrei semplicemente chiudere dicendo questo, è chiaro che
c'è piuttosto una cortina fumogena sopra questo importante problema
e stiamo attenti che i contingenti sono 5 miliardi, i benefici dei
contingenti.
Se pensiamo che per una cifra analoga: 5 miliardi del Casinò, la
Regione ha 22 o 24 controllori per garantire che questi benefici
della Casa da gioco entrino nella cassa della Regione, io mi chiedo
perché, per la stessa cifra di 5 miliardi di cui dovrebbero
beneficiare i 100 mila valdostani, mi sembra che non esista un
controllo sufficiente perché basterebbe questo fatto per dire quale
controllo esiste in Valle d'Aosta.
Montesano (P.S.D.I.)
- Risponde l'Assessore Albaney.
Albaney (M.A.V.)
- In riferimento all'interpellanza
presentata dal Gruppo democristiano faccio presente quanto segue:
il nuovo elenco delle merci da immettersi in consumo in Valle
d'Aosta di cui alla legge ultima, cioè la 1057, è stato proposto
agli Organi Ministeriali interessati dalla Giunta regionale.
La Giunta Regionale aveva predisposto due testi, come tutti ben
sanno - uno un po' più gonfiato e l'altro relativo a solo l'aumento
delle voci dei generi che già eravamo in possesso.
Nella riunione che abbiamo avuto al Ministero, presente il
Presidente della Giunta e il sottoscritto, abbiamo concordato con i
vari Ministeri le voci in esenzione tra le quali c'erano queste due
qui, che non sono state tolte.
Questa è la verità, mi è testimone il Presidente della
Giunta.
Ramera (D.C.)
- ...il tuo capo Gruppo...
Albaney (M.A.V.)
- Penso che le persone interessate, il
Presidente della Giunta e l'Assessore penso che ne siano a
conoscenza di questo problema.
I quantitativi richiesti sono stati stabiliti - la seconda
richiesta del Consigliere Ramera - tenendo presenti le necessità
della popolazione in relazione ai consumi precedenti all'aumento
annuo della popolazione stessa, all'afflusso dei turisti, dei
villeggianti, nonché, per quanto si riferisce ai carabinieri,
all'incremento del parco automobilistico e se il Consigliere Ramera
avrà letto, la relazione del disegno di legge presentato da
Berthet-Ollietti avrà potuto vedere quali erano le esigenze della
popolazione valdostana.
Nella formulazione delle proposte di regolamento dei contingenti
di cui si tratta è stata tenuta presente inoltre l'opportunità di
poter disporre di quantitativi in misura tale da garantire la
distribuzione dei generi in questione alla popolazione per un
periodo minimo di 4-5 anni. Non vogliamo ogni anno ripresentare il
testo di legge per l'adeguamento dei generi contingentati che
sappiamo l'iter difficile che ogni legge ha.
Allo scopo di far beneficiare la Regione dei maggiori sconti
fiscali la Giunta ha ritenuto di dover richiedere la inclusione
nella nuova legge di altre due voci non previste dalle leggi
precedenti e cioè: gas-petrolio liquefatti per uso domestico e
attrezzature per l'artigianato, turismo, commercio, sanitario,
ospedaliero ecc.
Quindi, secondo noi, si tratta di una nuova conquista. Siamo
riusciti a ottenerli e dovremmo essere orgogliosi invece di
criticare questa impostazione.
I gas di petrolio liquefatti mi sembra che i dati, così, citati
dal Consigliere Ramera non siano molto esatti. Non so se li abbia
potuti prendere dall'Università di Felinaz o in qualche altro
posto...
(voce di Ramera
) ...comunque il problema è questo:
che se tu hai un momentino di tempo e ti vai a ricercare questi
dati all'UTIF - e ti interessi un po' - vedi che il consumo è molto
superiore. Vai a cercare questi dati e saprai dirmi.
Ramera (D.C.)
- ... la metta a verbale perché una
dichiarazione del genere è talmente ...
Albaney (M.A.V.)
- Il consumo delle bombole è di circa
1000-1500 litri per famiglia. In base all'ultimo censimento le
famiglie sono 45.000, tu fai il conto, viene 60-65-70.000
quintali.
Ramera (D.C.)
- 1000-1500 vuol dire 100 o 150 bombole
annue.
Presidente prenda nota eh, di queste cose perché non le dice lei
ma ne risponde come Presidente.
Albaney (M.A.V.)
- Ogni bombola è di dieci litri. Il
consumo medio: si considera una bombola al mese per famiglia, una
bombola e mezza al mese per famiglia. Questo è il discorso.
Fai il conto e questo è il dato. Comunque...
(voce di Ramera
in lontananza
) ...allora chiedo scusa di questo lapsus, sarà
come quello di Inardi ieri sera.
Il gas di petrolio liquefatto è un prodotto di larghissimo
consumo per cui ne verranno a beneficiare, si può dire, tutte le
famiglie della Valle.
L'esenzione è di 20-23 lire al kg., pari a 200, 200 e rotte lire
per bombola. L'attrezzatura per l'industria, l'artigianato e il
commercio è stata richiesta allo scopo di consentire anche a tali
categorie di beneficiare dell'esenzione fiscale sulle attrezzature
loro necessarie che verranno dall'estero come i macchinari.
Analogamente a quanto previsto dalla legge sui contingenti per
l'agricoltura con apposita voce.
Come altre zone, per esempio quelle delle zone depresse, Cassa
del Mezzogiorno, hanno diritto a questo, pure la Regione ha
richiesto ed è stato accordato.
Per quanto riguarda le aliquote di assegnazione per le due nuove
voci la Giunta regionale deciderà le quote di assegnazione, mentre
le modalità saranno stabilite dal Consiglio regionale.
Da tener presente questo che il quantitativo relativo all'anno
1971 dobbiamo ritirarlo entro il 30 aprile di quest'anno, questa è
stata la concessione delle Dogane e pertanto dobbiamo provvedere
affinché queste quote non vadano perse.
Quindi la Giunta si impegna di portare, non appena avrà dei dati
più precisi - ed ha già preso parecchi contatti con l'UTIF di
Torino per trovare il sistema di distribuzione e non appena avremo
questo dati li porteremo qui in Consiglio.
Quindi, per il momento, per quanto concerne il gas liquido
riteniamo, per il momento, di poter applicare l'articolo 15 - punto
10, sul petrolio, articolo che così recita "Il congruo quantitativo
del contingente annuo di petrolio è assegnato ai Comuni per le
frazioni sprovviste di illuminazione elettrica. La rimanenza è
ripartita fra coloro che inoltrino, tramite i Comuni, motivata
richiesta di assegnazione".
Quindi si potrebbe, per il momento, per il quantitativo del
1971, applicare questo articolo qui in attesa che venga portato
alla discussione del Consiglio regionale.
Mentre per quanto riguarda l'attrezzatura per l'industria,
l'artigianato, commercio, ecc. possiamo applicare sempre l'articolo
15 - punto 13 in cui si dice: "I buoni di assegnazione per
l'esenzione fiscale sulle attrezzature per l'agricoltura di
provenienza estera o nazionale saranno concessi dall'Assessore per
l'Industria e Commercio a ditte e enti o persone residenti o aventi
sede o filiali nella Valle d'Aosta che ne facciano richiesta
secondo le norme stabilite dalla Giunta regionale".
Quindi, per quanto riguarda queste attrezzature si potrebbe far
ricorso a questo. L'Assessorato sta già richiedendo a tutte le
categorie interessate se intendono usufruire di queste
agevolazioni.
Quindi rispondo al punto tre - e per quanto concerne il punto 4)
non risultano all'Ufficio carenze nel sistema di distribuzione
adottato sino ad ora perché è sempre stato fatto così.
Osservazioni di questo genere qui vengono fatte in questo
momento e se queste osservazioni il Consiglio riterrà opportuno
vagliarle lo potrà fare. Però, in base all'attuale regolamento la
distribuzione delle merci in esenzione fiscale è demandata
all'Assessorato e, per esso, all'Ufficio competente.
Se mai vi sono state carenze queste vanno ricercate nella
disponibilità dei contingenti, molte volte insufficienti a
soddisfare tutte le richieste pervenute.
Per quanto riguarda poi tutta quella lunga disquisizione sullo
zucchero, caffè, ecc. ecc.
Zucchero: non ho sottomano l'esatta quantità che è stata
distribuita lo scorso anno, però, per quanto riguarda lo zucchero
il Consigliere Ramera sa che - non so se va a fare la spesa - sono
2 kg. e mezzo al bollino, per 12 mesi, sono 30 chili, più il
supplemento che diamo a fine anno, di altrettanto.
Quindi questo è un dato. Quindi 108 mila persone, faccia un po'
di conti. Mentre una parte viene data alle industrie che abbiamo
qui in Valle, le industrie di Chopon di Pont St. Martin e tutte le
altre.
Caffè: tu lo sai che il quantitativo è tre etti, moltiplicato 12
- quantitativo extra a fine anno.
Quindi se è stato richiesto questo aumento è proprio perché
c'era una necessità.
Per quanto riguarda la Birra, come possiamo, ad un certo momento
stabilire... i prezzi l'Assessorato li stabilisce solo per quanto
concerne zucchero e caffè, vero, i prezzi.
Noi dovremo, ad un certo momento, fissare anche i prezzi per la
birra ed ogni consumatore dovrebbe avere il bollino della birra,
quando va al bar con bollino, ad un prezzo stabilito da noi, non so
se questo può essere fatto.
Parimenti vale per quel bel flacone lì che il Consigliere Ramera
ci ha fatto vedere. Bisognerebbe avere un bollino in tasca e non so
se questo può essere fatto.
In ultimo, per quanto concerne il gasolio, volevo solo far
presente che le tariffe della Motorizzazione, le tariffe dei
trasporti non sono stabilite dalla Motorizzazione, sono stabilite
d'accordo con la Regione. Perché? Perché la Regione da un quid al
chilometro percorso nel corso dell'anno, quindi non è che sia la
Motorizzazione che stabilisce i prezzi delle tariffe, ma viene
stabilito d'accordo con la Regione e che fino adesso non sono stati
ritoccati.
Comunque siamo disponibili per portare in Consiglio regionale
eventuali sue proposte. Le farà presenti.
Comunque, per quanto riguarda le due voci, le porteremo in
Consiglio regionale non appena avremo dei dati più precisi e non
appena l'Ufficio avrà concordato le modalità migliori per
distribuire queste due voci.
Montesano (P.S.D.I.)
- La parola al Consigliere Ramera
per la replica.
Ramera (D.C.)
- È chiaro che non posso essere
soddisfatto. Non sono soddisfatto innanzitutto perché l'Assessore
crede di girare il mio discorso quasi io fossi scontento
dell'aumento dei contingenti.
Voglio semplicemente fargli notare che per la legge del '67 mi
sono adoperato non poco e per quella del '71 sono andato anche dal
Presidente del Senato Fanfani.
Ho detto prima che avevo esitato parecchio, per non intralciare
la legge, perché altrimenti non so, facendo presente certe carenze,
che cosa sarebbe successo. Prima di tutto ho voluto che la Valle
d'Aosta avesse la legge e poi tra di noi discutiamone in
famiglia.
È chiaro che io non voglio certo lamentarmi delle conquiste! Per
carità! Conquiste che saranno avvenute grazie al Presidente della
Regione perché ripeto, ribadisco, che l'Assessorato negava, a due
giorni dal voto del Senato, la presenza di determinate nuove voci
nel disegno di legge già approvato dalla Camera dei Deputati -
questo lo ribadisco perché non solo l'Assessore, ma gli Uffici
dell'Assessorato negavano. Dicevano che nelle ultime trattative
erano stati tolti, quindi questo mi ha fatto dubitare su parecchie
cose.
A me, quello che interessa sapere, non sono gli aumenti, ben
contento che la Valle d'Aosta abbia 44 chili di zucchero a testa,
vuol dire che se non altro ci rinforzeremo meglio, lo zucchero fa
bene.
A me interessa sapere quale controllo esiste sulle eventuali
giacenze, che fine fanno. Esempi che ho fatto agli Uffici
dell'Assessorato Industria e Commercio, ho detto: se per caso, al
termine dell'anno ci sono bollini per 39 mila quintali, rimangono
1000 quintali, lo Stato l'anno dopo ce li dà di meno? Mi hanno
detto: no, perché sono assegnati 40 mila quintali e, allora, dico:
dove vanno a finire? Prendono le vie del Signore che sono infinite?
Nessuna risposta!
La birra: ma come, si buttano 80 milioni che entrano in Valle e
vanno a finire dove? Questo mi si deve rispondere.
Questo è un beneficio che va per cento mila valdostani e non per
quattro valdostani. Punto e basta su questo argomento!
Prezzi: un regolamento dice...
Albaney (M.A.V.)
- ...sono stati dati in Commissione, il
quantitativo della birra come viene distribuita, quindi non venire
qui a fare del cinema...
Ramera (D.C.)
- Addirittura! Tu che hai chiesto a me il
consiglio di come distribuire la birra. Io ho detto: non è compito
mio. Io sono Consigliere e basta.
Albaney (M.A.V.)
- Ti ho fatto la nuova domanda...
Ramera (D.C.)
- All'Amministrazione e alla gestione dei
contingenti provvede il Consiglio regionale avvalendosi
dell'Assessorato, quindi tutto questo doveva venire in Consiglio e
sui prezzi c'è un determinato articolo di controllo.
Quello che ho fatto vedere prima era un esempio dello scandalo
che esiste in una sola voce! Perché se in Valle d'Aosta si vende
allo stesso prezzo di Torino, dove va a finire, allora, il
beneficio di quei 1.500 ettanidri di spiriti, alcool, profumi,
ecc.? Io a questo voglio una risposta!
Per questo non sono soddisfatto, presenterò una mozione perché
venga nominata una Commissione d'inchiesta in merito, in maniera
che tutti i Gruppi possano discutere e dopo di che, se non faremo
la Commissione di inchiesta avremo molta roba che è rimasta qui - è
rimasta qui, caro Assessore, perché se il frasario suo sbagliava un
pochettino, allora veniva fuori qualche altra cosa.
Montesano (P.S.D.I.)
- Si passa all'oggetto n. 7. Vuol
rispondere il Presidente?
Dujany (D.P.)
- Sarò brevissimo.
Mi pare che la discussione di generi contingentati è una
discussione che si è ripetuta spesso in questo Consiglio e ricordo
le discussioni di 10, 15, 12 anni fa che si dicevano già queste
cose e, naturalmente, oggi, si ripetono le stesse cose e si
lamentano gli stessi guai.
Comunque è bene che questi problemi vengano posti in evidenza
perché è bene sottolineare e sorvegliare acché certi provvedimenti
vadano indirizzati in base ai fini che si propone il Consiglio.
Però, brevemente, vorrei dire al Consigliere Ramera e agli altri
Consiglieri qui presenti che la Giunta non ha alcuna difficoltà,
anzi è favorevole alla tesi a che i benefici dei contingenti siano
distribuiti equamente tra tutti.
Questa, mi pare, è l'affermazione che voglio raccogliere - mi
pare - da tutta quella lunga relazione che mi pare il clou del
problema.
Come avviene questa distribuzione? Questa distribuzione avviene
attraverso un regolamento che è approvato dal Consiglio
regionale.
Il regolamento è stato approvato a suo tempo. Se non è più
aggiornato, se non è attuato in base a quanto è stabilito, ogni
Consigliere ha il diritto e il dovere di proporre delle modifiche e
di proporre, naturalmente, delle variazioni in relazione anche alla
variazione delle situazioni.
Quindi io mi dichiaro disponibile, credo che la Giunta si
dichiari disponibile - assieme alla Commissione Industria e
Commercio - di rivedere il Regolamento di distribuzione in modo che
la proposta possa esser presentata in Consiglio il più presto
possibile.
Il concetto che ci deve guidare è però questo, che i benefici
siano distribuiti equamente fra la popolazione.
Concetto facile a dichiarare, ma molto più difficile a trovarne
la realizzazione concreta sul piano poi delle cose quotidiane.
Comunque cerchiamo di poterlo realizzare.
Scusatemi se ho voluto aggiungere questa precisazione perché mi
pare questo il discorso fondamentale, sfrondato - diciamo così - da
un discorso che qualche volta ha preso un atteggiamento un po'
drammatico e un po' scandalistico che vorrei un po' svuotare e un
po' riportare nella sua realtà.
Montesano (P.S.D.I.)
- Eh, no, non possiamo, io mi
rifiuto, scusate, di continuare così. Il Regolamento cosa dice...
(
voce in lontananza
) ...il Regolamento dice che
l'interpellante può illustrare la sua interpellanza. Dopo la
risposta all'interpellanza, l'interpellante a sua volta replica - e
lei ha replicato. Ha replicato, e basta... (
voce
) ...Sì, ma,
mettetemi nei miei panni. Il Presidente della Giunta vi dà una
spiegazione... mi sembra che sia da chiudere. Lei ha annunciato al
Presidente della Giunta una mozione e allora discutiamo in
profondità questo problema...
(voce del Consigliere Ramera)
...
Ma voi forzate sempre la mano, scusate, eh!
Ramera (D.C.)
- 10 secondi, 10 secondi...
(
voci
)
Montesano (P.S.D.I.)
- Niente affatto. Io non dò la
parola per l'interpellanza più di una volta.
Ramera (D.C.)
- ...regolamento. Ma come, dopo
l'interpellante non parla nessuno. Io non voglio mica...
Montesano (P.S.D.I.)
- Ed io pregherei, per questo, anche
i rappresentanti della Giunta di darmi un aiuto in questa
applicazione del Regolamento.
Ramera (D.C.)
- E allora facciamo la cosa in amicizia. Io
volevo solo ringraziare, guardi, voglio solo ringraziare il
Presidente della Giunta regionale perché quanto ha detto è
praticamente quello che era nel mio animo di vedere che questo
enorme patrimonio di cui godono i valdostani vada a beneficio di
tutti i valdostani.
Quindi, quanto ha detto il Presidente, mi trova perfettamente
consenziente. Io desideravo semplicemente ringraziarlo e non
polemizzare.
Montesano (P.S.D.I.)
- Signori Consiglieri, vi immaginate
voi che io possa togliere o non concedere la parola al Presidente
della Giunta?
Mi sembra che sia una cosa così enorme!
Ora, il Presidente ha voluto precisare alcune cose, però,
trattandosi di una interpellanza, bisogna chiuderla vero?
Il Consigliere Ramera ha preannunciato la presentazione della
mozione e allora si potrà parlare un'ora e mezza per ciascun
Consigliere quindi ...
Si passa al n. 7.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK