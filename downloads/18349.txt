Consiglio Regionale della Valle d'Aosta - Oggetto del Consiglio n. 1442 del 12 luglio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Asili nido
Precedente
Successivo
Resoconto integrale del dibattito dell'aula
Oggetto del Consiglio n. 1442 del 12 luglio 2000 - Resoconto
OGGETTO N. 1442/XI Situazione del servizio degli asili nido.
(Interpellanza)
Interpellanza Preso atto dei dati riguardanti gli asili nido
della Regione, che si trovano all’interno della
ricerca svolta nell’ambito del Projet Bébé;
Constatato che le quote, i criteri di pagamento delle rette per
il servizio degli asili nido e i comportamenti nei confronti delle
famiglie sono diversi da comune a comune, per cui il costo del
servizio, sia per l’ente che per la famiglia, non è
uguale in tutto il territorio regionale;
Considerato che è compito della Regione svolgere
un’azione di coordinamento e di garanzia
dell’adeguatezza del servizio alle attese degli
utenti;
Considerato inoltre che il numero e la tipologia dei servizi
esistenti appaiono, dai dati della ricerca, ancora insoddisfacenti
per rispondere ai bisogni evidenziati;
i sottoscritti Consiglieri regionali
Interpellano
l’Assessore competente per sapere:
1) come valuta il differente costo del servizio
dell’asilo nido, sia per l’ente
gestore sia per le famiglie, nei diversi comuni della regione;
2) se intende, e in che modo, operare perché vengano eliminate
tali disuguaglianze;
3) quali sono i suoi intendimenti circa
l’ampliamento, nel numero e nelle tipologie, dei
servizi alla prima infanzia.
F.to: Squarzino Secondina - Curtaz
PrésidentLa parole à la Conseillère Squarzino
Secondina.
Squarzino (PVA-cU)
Con questa interpellanza intendiamo
affrontare alcuni problemi che riguardano gli asili nido nella
nostra regione, problemi che sono stati messi in luce in un
rapporto finale di ricerca all'interno del "Projet bébé", che è
stato presentato poche settimane fa in Regione.
Vorrei anzitutto sottolineare l'importanza di questa ricerca e
complimentarmi per il fatto che questa ricerca è stata voluta, è
stata fatta. E' una ricerca importante perché consente di avere una
fotografia della realtà in Valle, consente di conoscere i dati e i
costi del servizio, di conoscere le esigenze delle famiglie, e
quindi noi applaudiamo a questa iniziativa.
Non sto a soffermarmi su tutti gli aspetti positivi
dell'iniziativa; voglio invece soffermarmi su due aspetti su cui
vorrei attirare l'attenzione dell'Assessore e che sono poi quelli
richiamati nelle domande dell'interpellanza. Il primo riguarda il
costo dei servizi attualmente esistenti e il secondo riguarda le
prospettive future.
Per quanto riguarda il costo dei servizi, dalla ricerca emerge
che questo è un problema molto importante; ci si lamenta che il
costo del servizio è alto, a volte altissimo. Ma la cosa che
sconcerta di più è che i costi della stessa tipologia di servizi
sono notevolmente diversificati da posto a posto.
Fra l'altro, l'affermazione che sto facendo e che anche la
ricerca fa, cioè la stessa tipologia di servizi costa in modo
diverso, è vera fino a un certo punto perché l'elemento carente in
questa ricerca è stato proprio l'analisi della tipologia di
servizio che viene fornita, nel senso che si è valutato il costo
del servizio, ma non ci si è chiesti qual era la tipologia del
servizio che viene fornita, la qualità, le attività che vengono
fatte, le occasioni in più che si offrono alle famiglie, e via
dicendo.
Per quanto riguarda i costi risulta, e chi era presente nel
momento in cui sono stati resi pubblici questi dati è rimasto
colpito, che un bambino costa all'Amministrazione in modo diverso a
secondo del luogo in cui si trova a vivere. Ad esempio, il bambino
nell' asilo nido di Gignod viene a costare 17.100.000 all'anno,
mentre in un altro Comune, come Châtillon o Aosta, si raggiungono i
23 milioni ed oltre.
Non solo, le famiglie concorrono in modo diverso a coprire le
spese: in alcuni Comuni le famiglie concorrono per il 9-10
percento, in altri comuni per il 13 percento, in altri Comuni
ancora - penso a Nus e a Saint-Martin - fino al 19,7 percento. Come
si vede, sono costi molto differenziati!
Se poi scendiamo nello specifico e vediamo come vengono valutate
queste rette, ci accorgiamo che le famiglie pagano in modo diverso
il servizio a seconda del Comune in cui si trovano ad abitare.
Ad esempio, prendendo il reddito medio della famiglia, che in
Valle d'Aosta si aggira sui 42,7 milioni all'anno, si vede che una
famiglia di tre componenti viene a pagare in alcuni comuni 470.000
lire al mese, in altri 693.000 lire al mese, e se poi la famiglia
arriva a cinque componenti la differenza è ulteriore, per cui in un
Comune la famiglia paga 363.000 lire al mese, mentre in un altro
Comune 693.000 lire al mese, quasi il doppio!
Così pure anche la retta minima che viene richiesta, in alcuni
Comuni è di 110.000 lire, in altri di 360.000 lire, pur a fronte
dello stesso reddito familiare. Anche per quanto riguarda la quota
massima di pagamento, si vede che a fronte di un reddito di 84
milioni, una famiglia di due componenti paga in un Comune più di 1
milione al mese, in un altro 900.000 lire. O ancora, che famiglie
che abitano in Comuni diversi pagano entrambe una quota di 946.000
lire, avendo però qualcuno un reddito di 50 milioni e un altro di
70 milioni.
Qui ho presentato alcuni dati che nella ricerca sono molto
chiari, ed entrano nei dettagli, più di quanto non lo abbia fatto
io: non è mio compito ripresentare i dati della ricerca; mi
interessava solo richiamare qui alcuni elementi per far capire come
ci sia una situazione molto differenziata.
Nella ricerca è indicato come motivo anche il fatto che in
alcuni comuni c'è un maggior numero di casi sociali, per cui questo
aumenta il carico della Regione e diminuisce quello delle famiglie.
Però non è una spiegazione univoca che possa dare risposta a tutti
i casi che sono stati evidenziati nella ricerca.
Quindi questo è il primo punto su cui vorrei richiamare
l'attenzione e proprio su questo punto chiediamo all'Assessore
quali sono le sue valutazioni, come valuta questo differente costo
dell'asilo sia per l'ente gestore, sia per le famiglie, sia nei
diversi Comuni della regione.
Questa è la prima domanda, e collegata a questa, se intende e in
che modo operare perché vengano eliminate queste diseguaglianze,
perché non credo che possiamo accettare che una famiglia paghi in
modo diverso l'accesso alla stessa tipologia di servizi nei vari
Comuni della regione.
Il secondo aspetto su cui vorrei richiamare l'attenzione
riguarda le prospettive future, nel senso che la ricerca, da una
parte, valuta l'esistente e, poi, indica alcune ipotesi di lavoro
per il futuro e i costi a cui la Regione dovrebbe andare
incontro.
Rispetto a queste ipotesi di un rapporto di ricerca, lo ricordo,
è un rapporto di ricerca, non è una delibera, rispetto a queste
ipotesi vorrei sapere quali sono gli intendimenti dell'Assessore.
Qual è la volontà politica intanto rispetto all'ipotesi di ampliare
l'offerta esistente e di completarla anche con tipologie di tipo
diverso di servizi per la prima infanzia.
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Ringrazio la Consigliera Squarzino per le
frasi che ha pronunciato: ha fatto i complimenti per la ricerca che
è stata espletata ed ha definito importante la ricerca stessa; non
posso che associarmi perché questa ricerca è il frutto di un lavoro
complesso, attuato da un gruppo di lavoro molto motivato, che ha
dato il meglio di sé per poter dare degli elementi di valutazione
agli organi politici.
Io darò innanzitutto una risposta alle domande dal punto di
vista tecnico e, riguardo al primo e al secondo punto, devo dire
che la competenza in ordine alla gestione dei servizi per la prima
infanzia è assegnata dalla normativa regionale in vigore agli enti
locali. Non sto a citare la normativa, ma partiamo dalla prima
legge sugli asili nido, la legge n. 77/94 e modifiche successive,
il piano sociosanitario, la legge n. 13/97.
E quindi spetta agli enti gestori determinare le tariffe, anche
se sulla base di criteri per la compartecipazione alle spese
individuali della Giunta regionale, per garantirne l'uniformità su
tutto il territorio. Quindi la Regione non ha alcun potere in
materia di entità della contribuzione delle famiglie dei bambini,
né intende modificare tale principio, che fa sì che sia l'ente
gestore a determinare le quote di contribuzione sulla base delle
modalità con cui viene attuata la gestione dei propri asili nido,
oltre che con riferimento alla propria realtà socioeconomica.
Questo è un chiaro intendimento politico che abbiamo definito in
questi anni e che intendiamo perseguire.
Riguardo al terzo punto, do una prima risposta evidenziando che
la progettazione del "Projet bébé" ha volutamente avuto una
funzione di riflessione sui dati della ricerca, al fine di creare
un dibattito il più vivace possibile.
In alcune tappe intermedie dello stesso progetto gli
amministratori locali hanno potuto incontrare amministratori
francesi ultimamente, con i quali si è avuto un confronto in
materia di servizi alla prima infanzia. La trasferta in Francia di
alcuni amministratori valdostani ha permesso di guardare da vicino
i servizi per l'infanzia, conoscerne il funzionamento e i punti
critici e accertare di fatto che i servizi alla prima infanzia in
Valle d'Aosta sono - lo dico senza tema di smentite - assolutamente
all'avanguardia anche nei confronti di strutture francesi.
Spetta ora agli enti locali fare il primo passo, e questa è una
seconda risposta politica, scegliere quali servizi creare sul
proprio territorio, sulla base dei bisogni della popolazione, così
come prevede il tanto declamato principio di sussidiarietà. Non può
quindi essere la Regione a prendere iniziative in ordine ai servizi
di esclusiva competenza dell'ente locale.
Riguardo alla tipologia degli unici asili nido presenti in Valle
d'Aosta, che accolgono 390 bambini rispetto ad una popolazione
residente nella fascia di età 0-3 anni di 3.193 bambini, il
rapporto percentuale è del 12,21 percento. In Provincia di Trento,
dove vi sono 1.566 posti nei 34 asili nido e nei 2 micronidi, a
fronte di 14.432 bambini della fascia di età interessata, la
percentuale è del 10,85 percento. A livello nazionale risulta una
media del 6 percento.
La Valle d'Aosta si colloca pertanto rispetto alla situazione
nazionale ad un livello doppio e comunque è un livello medio alto
rispetto alle altre regioni italiane, che sono guidate sembrerebbe
dalla Regione Emilia Romagna, che ha delle percentuali che si
avvicinano al 20-25 percento. Siamo in una posizione non dico
ottimale, ma in una posizione buona, e sotto questo punto di vista
auspico che da parte delle amministrazioni e degli enti locali ci
sia una maggiore sensibilità rispetto alle politiche sociali
rispetto a quanto è stato fatto finora.
Riprendo in parte l'intervento della Consigliera, per confermare
quanto lei ha affermato. In questi ultimi anni i costi di gestione
degli asili nido risultano globalmente in crescita, mentre
l'incremento pro capite passa da 20,1 milioni per bambino nel 1996
a 22 milioni nel 1998. L'andamento del costo pro capite appare
alquanto disomogeneo in relazione alle strutture osservate, infatti
si va da un aumento medio pro capite del 12,6 percento di Aosta ad
una riduzione del 7 percento di Pont-Saint-Martin.
La rete attuale degli asili nido costa al bilancio regionale
circa 19 milioni all'anno per bambino. Dal 1990 al 1998
l'Amministrazione regionale ha impegnato 69 miliardi di lire, di
cui 41 per contribuire agli oneri di gestione e 28 per gli
investimenti in strutture. Le previsioni per il triennio 1999-2001
indicano un aumento delle risorse destinate dalla Regione agli
asili nido e mettendo assieme consuntivi e previsioni le risorse
complessivamente assegnate a questi servizi sfiorano in questo
periodo i 100 miliardi di lire.
Rispetto alla spesa media per famiglia, complessivamente nel
triennio in esame cresce, seppur di poco, e comunque meno del dato
relativo ai costi di gestione. Infatti si passa da una
contribuzione media per famiglia-bambino di circa 2.758.000 lire
nel 1996 pari a circa 250.000 lire mensili, a 2.884.000 lire nel
1998, pari a circa 262.000 lire mensili, con un incremento del 4,8
percento nel biennio, pari a circa la metà dell'incremento
percentuale fatto registrare dai costi.
Tale dinamica media peraltro è assai disomogenea, come
confermava la Consigliera Squarzino, se si confrontano le singole
realtà comunali, assai più disomogenea di quanto si riscontra per i
costi di gestione. Infatti si assiste a situazioni in cui la
contribuzione media familiare per bimbo è in calo nel triennio,
associata ad altre in cui essa si incrementa in misura
significativa. Ad Aosta si passa da 2.817.000 medi annui del 1996,
a 2.223.000 del 1998, meno 20,9 percento, mentre in strutture come
quelle di Nus, Châtillon, Pont-Saint-Martin l'incremento di
contribuzione familiare è dell'ordine rispettivamente del 94,2
percento, del 23,4 percento e del 38,7 percento.
Oltre alla dinamica, anche il dato in valore assoluto è assai
diverso. Nel 1998 in media una famiglia che fruisce del nido ad
Aosta contribuisce con circa 203.000 lire mensili, a
Pont-Saint-Martin con circa 320.000 lire, a Châtillon con 360.000
lire, a Nus con oltre 390.000 lire.
Molteplici sono i fattori che possono condurre a tali
risultanze, fra i quali anche la condizione sociale delle famiglie
utilizzatrici, dalla cui appartenenza alle diverse fasce di reddito
dipende il livello di contribuzione mensile, alla quantità dei
bimbi con difficoltà o handicap, che comporta in genere
congiuntamente maggiori costi di gestione e minori impegni
contributivi delle famiglie.
Da questi dati è derivata la decisione della Giunta regionale,
lungamente dibattuta con gli enti locali, di approvare in data 17
aprile 2000 una direttiva avente per oggetto l'approvazione delle
direttive, dell'importo e delle modalità di erogazione della quota
capitaria da assegnare agli enti gestori di asili nido per l'anno
2000, ai sensi della legge regionale n. 77.
Con questa delibera la Giunta regionale, ha ritenuto opportuno
determinare l'ammontare di una quota capitaria in argomento in
relazione a parametri oggettivi di valutazione dei costi di
servizi, delle dimensioni e della capienza delle singole strutture
e agli stanziamenti previsti nel bilancio triennale dalla Regione,
considerato che ai sensi dell'articolo 38 della legge n. 77 i
criteri per la partecipazione dei genitori e di chi ne fa le veci
alle spese del servizio sono stabilite dalla Giunta regionale
sentiti gli enti gestori, mentre spetta agli enti gestori la
determinazione delle tariffe ai sensi della normativa vigente.
La delibera della Giunta regionale definisce una quota capitaria
per gli asili nido per l'anno 2000 pari a 16.200.000 lire per un
utente a tempo pieno con riferimento al periodo temporale
dell'anno, a 9.720.000 lire, cioè al 60 percento, per l'utente che
partecipa solo al mattino, e a 6.480.000 lire per l'utente che
partecipa solo al pomeriggio, pari al 40 percento; al mese è
1.350.000 lire per il tempo pieno, 810.000 lire per il mattino e
540.000 lire per il pomeriggio.
Questa è la decisione della Giunta regionale, che ha preso atto
di questa enorme forbice che va dai 14,5 milioni circa ai 19
milioni, e ha definito dopo lunghi studi come costi indispensabili
per poter tenere in piedi il servizio quelli che ho testé
citato.
A fronte di questa delibera evidentemente gli enti locali che
hanno un costo di gestione superiore a quanto definito dalla Giunta
regionale si sono lamentati e si lamenteranno, ma è intenzione
precisa della Giunta regionale seguire questa ottica per tutti i
servizi alla persona.
Per rispondere alle domande puntuali che ha posto la
Consigliera, "quali sono le valutazioni e quali sono le decisioni
rispetto ai costi di gestione", di certo, come ho già avuto modo di
dire precedentemente, non è colpa delle amministrazioni locali se
alcuni asili nido costano di più rispetto ad altri. Questi costi
sono dovuti a fattori intrinseci, sono dovuti al numero dei
bambini, sono dovuti al numero dei ragazzi handicappati che sono
comunque finanziati a parte, sono dovuti al numero dei casi sociali
che variano da realtà a realtà. Di certo le politiche comunali
possono incidere enormemente non tanto sul fattore del costo,
quanto principalmente sull'aspetto tariffario, che come ho detto
precedentemente registra delle situazioni totalmente
differenziate.
Queste sono scelte politiche di stretta derivazione comunale,
senza citare ulteriormente il principio di sussidiarietà, perché
abbiamo potuto notare in generale, senza accusare i Comuni più di
tanto, che vi è una sorta di deresponsabilizzazione degli enti
locali nel momento in cui l'Amministrazione regionale definisce un
sistema di partecipazione alle spese basato sul ripiano a piè di
lista. Questa logica è superata da un finanziamento per quota
capitaria, che responsabilizza gli stessi enti locali di fronte ai
cittadini che li eleggono. Spetta a loro decidere se aumentare o
diminuire le tariffe, spetta a loro la decisione rispetto a certe
scelte strategiche, che in alcune amministrazioni locali sono state
fatte e in altre non sono state fatte.
È pur vero che la legge regionale definisce con chiarezza i
parametri del rapporto personale-bambino di 1 a 6 mediamente, ma è
altrettanto vero che proprio nelle esperienze che abbiamo potuto
verificare ultimamente in Francia e nell'ambito del "Projet bébé"
che la Valle d'Aosta è assolutamente all'avanguardia sia nel
rapporto utente-bambino, sia per quanto riguarda la figura
professionale che segue il bambino; la nostra legge regionale
prevede che siano tutti educatori professionali. In Francia abbiamo
visto che il rapporto è molto più basso, e cioè di 2 educatori
professionali ogni 6 bambini, gli altri posti sono coperti da
personale che nel nostro sistema potrebbe essere confrontato ad un
quinto livello. Per scelta politica la nostra legge regionale
prevede che all'asilo nido entrino i bambini dai 9 mesi ai 3 anni,
in tutte le realtà che abbiamo visionato i bambini entrano al primo
giorno di vita, pur rimanendo inalterato questo rapporto, per cui
se il personale educativo dell'asilo nido deve accudire un bambino
di due mesi o di nove mesi o di tre anni, il rapporto numerico
dovrebbe cambiare. Noi siamo svantaggiati sotto l'aspetto dei costi
sotto tutti i profili, siamo all'avanguardia sotto l'aspetto
educativo.
Sono scelte politiche che abbiamo fatto dal 1994 ad oggi, non
penso che si torni indietro sotto questo punto di vista perché
tutti coloro con cui ci siamo confrontati hanno potuto prendere
atto di questa nostra legislazione regionale e ce la invidiano. È
chiaro che a fronte di questa legislazione molto puntuale e precisa
i costi aumentano, ma sono scelte, ripeto, su cui riteniamo di non
tornare indietro per il bene dei nostri bambini che vengono
ospitati.
Quali sono le prospettive future? Le prospettive future sono
quelle delineate dal "Projet bébé"; di certo l'indicazione di
massima del gruppo di lavoro ci induce a dire che gli asili nido
dovranno essere realizzati nell'asse centrale della Valle d'Aosta.
Risulta scoperta ad oggi l'area dell'Envers del circondario di
Aosta, e risulta scoperta l'alta Valle, mentre a Châtillon e a
Saint-Vincent c'è una struttura di tipo privato, e il "Projet bébé"
propone la messa in piedi dei servizi alternativi nelle realtà più
piccole dalle garderies d'enfance alle tate familiari. Ho avuto
modo di visitare tre asili nido a Parigi e due garderies d'enfance
a Rouen nell'ambito del "Projet bébé"; vi assicuro che non abbiamo
nulla da imparare da loro, se non l'aspetto molto interessante
delle assistenti domiciliari che è molto bene organizzato
all'estero rispetto a quanto lo stesso gruppo di lavoro del "Projet
bébé" ha ipotizzato. Sono spunti di riflessione molto interessanti,
su cui torneremo, perché di certo al fondo di tutta questa
problematica vi è una maggiore responsabilizzazione nelle scelte
degli enti locali, che devono anche puntare sulle politiche sociali
e non solo su altre politiche di settore, pur interessanti, ma che,
per quanto riguarda il ruolo che ricopro, dovrebbero essere messe
in seconda battuta rispetto a queste.
Président
La parole à la Conseillère Squarzino
Secondina.
Squarzino (PVA-cU)
Ringrazio l'Assessore per la risposta.
Una parte della risposta non aggiunge nulla a quello che già il
rapporto diceva, nel senso che una parte del suo intervento è stato
finalizzato a riprendere qui, in aula, una serie di dati
relativamente ai costi globali, ai costi analitici di questo tipo
di servizio; costi che sono rappresentati nella ricerca. Quindi
rispetto a questa parte del suo intervento c'è solo una conferma
dei dati che vengono letti dalla ricerca.
Come pure riguardo alle cause di questa differenza, anche qui
vengono riprese cause che, come dicevo prima, non giustificano
tutte le differenze che vediamo; possono giustificare al massimo il
fatto che nel Comune di Aosta il contributo delle famiglie sia
molto basso e si aggiri sul 9-10 percento. Questo è giustificabile
dalla riflessione fatta dalla ricerca e anche da lei, cioè che ad
Aosta probabilmente ci sono più casi sociali che devono essere
accolti negli asili nido. Ma, a parte questo elemento, non ho
trovato nessun'altra riflessione da parte dell'Assessore rispetto
alla prima serie di domande.
Riguardo poi alle prospettive future, qui prendo atto con
soddisfazione di quanto ha detto l'Assessore. E credo che quando
c'è onestà intellettuale su alcune cose si può convergere molto
chiaramente, dicendo su cosa si concorda e su cosa invece no, e
ritengo che questo sia l'elemento base per un confronto fra persone
civili.
Prendo atto con soddisfazione che c'è la volontà di superare il
pagamento a piè di lista, perché l'Assessore non può venire a dire
che la differenza delle varie tariffe è una differenza che deriva
da scelte autonome che i Comuni hanno fatto nell'esercizio della
loro responsabile autonomia, se poi a questo segue un ripiano dei
costi da parte della Regione, qualunque siano i costi dei Comuni,
perché allora tutto il discorso della responsabilità non sta più in
piedi. Invece, di fronte alla proposta di una quota capitaria,
credo che si possa favorire una presa in carica della
responsabilità dei Comuni.
Tra l'altro mi stupisce che nella sua risposta l'Assessore non
abbia preso in considerazione una delle proposte interessanti che
la ricerca ha fatto nell'ottica della responsabilizzazione degli
enti locali, quando parla di progetti territoriali dei servizi per
la prima infanzia. Giustamente, ha ragione l'Assessore, non è la
Regione che deve sostituirsi agli enti locali, ma la Regione può
attivare una serie di strumenti che consentano agli enti locali di
assumere in modo responsabile le proprie decisioni.
Per esempio nella ricerca c'è questo strumento interessante che
viene indicato, il progetto territoriale dei servizi per la prima
infanzia; si fa riferimento a un'esperienza che avviene in Francia:
les Caisses d'allocations familiales, che punta a sostenere
finanziariamente i Comuni nella messa in atto dei servizi per
l'infanzia in funzione del numero dei bambini accolti e del fatto
che l'accoglienza proposta rispetti un insieme di norme
qualitative. C'è quindi un patto per cui la Regione interviene di
più nei Comuni in cui si lavora di più per l'infanzia: allora a
fronte di esigenze nuove, di iniziative nuove da parte dei Comuni,
credo che sia anche utile che si intraveda la possibilità di
aiutare i Comuni in queste iniziative.
Rispetto sempre alle prospettive future e al modo di risolvere
in parte questo problema delle grandi differenze di costi,
suggerisco questo molto umilmente all'Assessore, se vuole prenderlo
in considerazione e proporlo anche ai suoi uffici, se ritiene
interessante la proposta. Cioè a me sembra che le grandi differenze
che ci sono nella modalità di gestire un servizio da parte dei
singoli Comuni possono essere superate, se vengono favoriti in modo
costante momenti di "monitoraggio Comuni".
Credo che il fatto stesso di aver pubblicato queste cifre, di
averle rese di dominio pubblico, stimoli l'opinione pubblica a
chiedersi come mai in quel Comune il servizio costa più caro che
non in altri Comuni. Quindi è un modo per aiutare l'opinione
pubblica, perché se non si conosce non ci si può neanche porre
delle domande.
Ma è un modo per aiutare anche gli amministratori, che
correttamente si devono chiedere come mai vi è una differenza di
costo per quel servizio nel proprio Comune rispetto ad altri
Comuni.
Quindi credo che la Regione, proprio nel rispetto dell'autonomia
degli enti locali, possa prevedere, almeno una volta all'anno, un
monitoraggio rispetto alla situazione dei vari asili nido, un
confronto su come vengono affrontati in modo diverso non solo da un
punto di vista didattico-educativo, aspetto che mi sembra venga già
seguito da una coordinatrice, ma dal punto di vista gestionale,
proprio per offrire ai Comuni gli strumenti per poter intervenire.
Quindi oso proporre all'Assessore se in questo famoso Osservatorio
delle politiche sociali ed educative di cui l'Assessorato intende
occuparsi, non possa essere inserito un aspetto che riguardi i
costi dei servizi all'infanzia da parte degli enti locali, che
questo dato sia monitorato in modo puntuale e costante e che sia
ogni anno restituito all'opinione pubblica e alle amministrazioni
per una riflessione insieme.
Président
Collègues conseillers, étant 12 heures 57, il me
paraît judicieux de vous proposer de suspendre nos travaux, la
séance reprendra à 16 heures.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK