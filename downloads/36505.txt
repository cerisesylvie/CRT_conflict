Consiglio Regionale della Valle d'Aosta - Oggetto del Consiglio n. 577 del 26 giugno 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 577 del 26 giugno 2014 - Resoconto
OGGETTO N. 577/XIV - Approvazione del Piano triennale
2014-2016 per l'edilizia residenziale, ai sensi dell'articolo 2,
comma 3, della legge regionale 13 marzo 2013, n. 3 (Disposizioni in
materia di politiche abitative). Ripartizione delle risorse
finanziarie non vincolate.
Presidente -
La parola all'Assessore Baccega.
Baccega (SA) -
Grazie Presidente.
A me l'onore di presentare un piano triennale che è stato
predisposto dall'ex Assessore Marco Viérin, in una logica di
continuità. Ieri nel dibattito sul rendiconto più interventi hanno
sottolineato la problematica che vivono molte famiglie, quella
della crescente disoccupazione, per effetto della mancanza di
occupazione e di lavoro e quindi per effetto di queste non riescono
a pagare l'affitto della casa locata. Io ringrazio la Conferenza
dei capigruppo e la Presidenza, che ha voluto discutere questo
progetto nella seduta di oggi, perché ormai questo provvedimento è
diventato urgente, in quanto dispone indirizzi in materia di
politiche abitative e va ad allocare le risorse disponibili. Il
piano previsto dalla legge 3 è stato già sottoposto
all'approvazione della Consulta regionale per la casa nel marzo
2013, con parere favorevole, e successivamente all'assemblea del
Consiglio permanente degli Enti locali, che anche qui ha espresso
parere favorevole.
Quali sono gli obiettivi del piano? Gli obiettivi sono
programmare le azioni, definire le linee di intervento con
l'indirizzo di sostenere le famiglie e ridurre il disagio
abitativo, con particolare riferimento alle famiglie meno abbienti.
Lo abbiamo già detto nell'intervento di inizio pomeriggio: la legge
3 sarà modificata per effetto della sentenza della Consulta e
questa sarà l'occasione, questo mese, per ridefinire alcuni
passaggi della legge, che ci consentiranno di dare risposte più
efficaci rispetto a quanto si è approvato quindici mesi fa.
Lo strumento di pianificazione, appunto detto Piano triennale,
si articola secondo la conoscenza delle esigenze e il
coinvolgimento delle categorie interessate, che annovera oltre alla
Regione, i Comuni, le cooperative edilizie, le imprese di
costruzioni, l'Unione piccoli proprietari e altri sindacati di
categoria, oltre all'ARER, che è il nostro ente strumentale per la
gestione delle politiche abitative. Successivamente a questo
provvedimento, ogni anno noi approveremo un piano operativo
annuale, che è il documento attuativo appunto del Piano
triennale.
Questo è un documento che ripercorre l'attività svolta nel
periodo 2010-2013, un quadriennio che ha visto la crisi acuirsi e
che ha marcato e amplificato le difficoltà delle famiglie. Vorrei
sottolineare quali sono le azioni significative del piano:
l'edilizia convenzionata che vede una minore richiesta, i bandi per
l'assegnazione di alloggi di edilizia residenziale pubblica, quelli
dei Comuni e quelli del Comune di Aosta, del 2009, del 2011,
approvati con la legge 39, quello di Valpelline approvato con la
legge 3; su questi andremo a fare una riflessione nei prossimi
giorni con l'ufficio legale. E poi ancora, l'emergenza abitativa
per l'assegnazione di alloggi di risulta e per il fondo affitti,
laddove abbiamo dato risposte a 158 domande. Il sostegno alla
locazione: sono circa tremila le domande all'anno che vengono
espletate; e il recupero - importante questo passaggio - il
recupero del patrimonio edilizio. Quindi dal 2010 disponiamo di una
banca dati importante sul fabbisogno abitativo, una banca dati
corposa che ci consente di avere una fotografia chiara rispetto al
patrimonio di ERP: tra Comuni e ARER sono 1.590 in Valle d'Aosta
gli alloggi in gestione pubblica.
Il fondo nazionale per il sostegno alle abitazioni, 4 milioni
187 mila; il contributo per l'edilizia convenzionata, 927 mila; e
poi ancora i mutui prima casa, un provvedimento importante che ha
cercato di dare negli anni la prima casa direi a più dell'80
percento dei valdostani. Però anche qui vediamo un netto calo: nel
2012 sono state 437 le domande approvate; nel 2013 il calo è stato
netto, sicuramente per effetto della crisi, e sono state 325. Poi
ancora, il sostegno ai Comuni per l'emergenza abitativa, che vede
una crescita continua, che dai 96 casi ammessi passa a 130. I dati
sulla morosità: noi nel prossimo mese dovremo approvare una
delibera che dovrà dare risposte a quel concetto di morosità
incolpevole che è indicato nella legge 3, ma che anche lo Stato ha
già sottolineato. Oltre ai dati sull'edilizia convenzionata.
Vanno rimarcati gli interventi di edilizia residenziale
pubblica, che sono pianificati sul territorio, da realizzare e
completare. Il piano prevede nove interventi, nei comuni di Aosta,
di Arvier, di Valpelline, di Verrès, di Allein, di Hône, di
Saint-Pierre e ancora di Verrès: interventi importanti, che
ovviamente hanno bisogno di risorse. La tabella delle risorse che
trovate a completamento, alla fine del Piano triennale, prevede
come fonti di finanziamento 4 milioni e mezzo, che vengono
distribuiti con 4 milioni per il sostegno alla locazione, 396 mila
euro per il sostegno agli affitti e per l'emergenza abitativa, che
passa da 234 mila a 396 mila nel 2014, e tutta una serie di altri
interventi per l'ARER. Non sono previste risorse in entrata,
aggiuntive, per i Comuni e per l'ARER, ma va sottolineato che sono
già stati approvati da questa Giunta i due piani vendita, quello
dell'ARER e quello del Comune di Aosta, e per prudenza abbiamo
preferito non allocare poste di entrata. Sarà una fase successiva,
che permetterà di allocare risorse là dove si ritiene necessario e
opportuno per dare risposte.
Per questo vi chiedo di votare questo importante provvedimento
che darà già risposte ai comuni. Grazie.
Presidente -
Ci sono colleghi che intendono intervenire?
Prego Collega Guichardaz.
Guichardaz (PD-SIN.VDA) -
Interessante la lettura di
questo documento, di questo piano triennale 2014-2016, interessante
anche verificare i dati relativi al precedente triennio...
Presidente
- Chiedo scusa, un po' di silenzio per
rispetto del Consigliere, grazie.
Guichardaz (PD-SIN.VDA)
- La cosa che non ho capito e
magari l'Assessore potrà delucidarmi nel merito, è che nello
stanziamento che voi avete individuato per il prossimo triennio,
negli anni 2014-15-16 avete concentrato la gran parte delle risorse
sul fondo di sostegno alla locazione, sostegni ai Comuni per
l'emergenza abitativa, e una quantità minima pari all'1 percento
dello stanziamento complessivo, mi sembra, agli interventi di
edilizia convenzionata. Poiché nella relazione voi ad un certo
momento indicate, quale obiettivo e azioni da attuare
prioritariamente, il recupero degli edifici esistenti, dando
un'indicazione chiara relativamente al fatto che è preferibile
recuperare il patrimonio abitativo esistente, evitando per quanto
più possibile la costruzione di nuove abitazioni e ritenendo
prioritari gli interventi destinati al recupero, mi interessava
capire - forse mi è sfuggito, non so se l'Assessore lo ha già
accennato - se vi è l'intenzione comunque nei prossimi POA, nei
prossimi piani annuali, di individuare delle risorse o se la
procedura, per esempio nel caso appunto del recupero degli edifici
esistenti da destinare a edilizia convenzionata, è una procedura
che voi in qualche maniera intendete implementare, intendete
prevedere per il 2015 e quindi nel 2014 evitare ogni tipo di
finanziamento, ogni tipo di sblocco di risorse. Giusto per capire
come riuscite con queste previsioni, quindi con queste risorse che
tra l'altro vanno a diminuire nel 2015, essendo pari allo 0,50
percento del complessivo, come intendete agevolare e potenziare il
recupero degli edifici esistenti.
Presidente -
Altri che chiedono la parola? La parola
all'Assessore Baccega.
Baccega (SA) -
Grazie Consigliere Guichardaz, perché è
pertinente il suo quesito. In realtà l'elenco degli interventi che
ho evidenziato poc'anzi, i nove interventi sul territorio, tranne
quello del contratto di quartiere 1 che è quello direttamente
dietro il CRAL Cogne, quell'edificio di nuova costruzione, tutti
gli altri sono interventi di recupero.
Per quanto riguarda l'edilizia convenzionata, invece, c'era una
carenza di richieste e pertanto quando si è composto questo piano
triennale le risorse non servivano: sarebbe stato superfluo
inserire risorse per poi non utilizzarle. Come ho detto nella
relazione, noi abbiamo dei piani operativi annuali, che possono
andare a modificare in percentuale gli interventi nei vari settori;
nella misura in cui gli uffici prenderanno atto che c'è la
richiesta di interventi di edilizia convenzionata, sarà nostra cura
intervenire per finanziare quei passaggi. Sicuramente nel POA 2015,
che sarà presentato immediatamente dopo il bilancio, quindi a
gennaio-febbraio, noi opereremo in quella direzione. Come? Qualora
non ci fossero risorse disponibili, abbiamo detto che ci saranno le
risorse dal piano vendite ancora da allocare, perché (punto F,
risorse aggiuntive dei Comuni) noi abbiamo scritto in entrata zero
euro, ma siamo convinti che nei prossimi tre mesi ci saranno delle
vendite di alloggi che potranno andare a finanziare quei
capitoli.
Presidente -
Colleghi, se andiamo a votare l'atto,
proporrei di evitare due votazioni, perché c'è solo un emendamento
della III Commissione su un mero errore formale, dove anziché
scrivere 36 si è scritto 3.
La parola ancora al collega Guichardaz.
Guichardaz (PD-SIN.VDA) -
Solo per fare una precisazione,
siccome mi interessa capire questo aspetto. Nella vostra relazione,
a pagina 9, avete detto che sull'edilizia convenzionata vi sono
stati bandi fino al 2011, mentre invece dal 2012 in poi non sono
stati finanziati altri bandi. Allora una cosa da capire è se le
persone devono presentare autonomamente, senza che vi sia il bando
relativo a questo tipo di normativa, la legge regionale 5 del 2003,
o se si presenta "alla carlona" negli uffici dell'Assessorato,
dopodiché vengono prese in considerazione. Perché da quello che ho
capito qui fino al 2011 sono stati fatti degli appositi bandi,
relativamente all'edilizia convenzionata, almeno così è scritto. Se
intendete, invece, stabilire una procedura diversa, sarebbe il caso
che la formalizziate, perché altrimenti parliamo proprio di una
cosa che non è stata codificata. Ecco, era solo per capire.
Presidente -
Grazie collega Guichardaz.
Proporrei quindi la votazione, come detto prima, inserendo
l'emendamento che corregge un mero errore nel testo. Prego i
colleghi di votare... C'è una richiesta di dichiarazione di voto.
La parola al collega Donzel.
Donzel (PD-SIN.VDA) -
Scusi Presidente, con quella prassi
dell'altro giorno di votare in fondo saltiamo le dichiarazioni di
voto che normalmente...
Presidente
- Ha ragione.
Donzel (PD-SIN.VDA) -
È importante precisare che noi ci
asterremo su questo atto. Al di là dell'importanza dell'impegno di
spesa che noi riteniamo positivo in un momento di emergenza, come
ha illustrato prima il collega Guichardaz su quell'aspetto, ci sono
sicuramente delle correzioni che lo stesso Assessore con
correttezza ha detto dovremo correggere con dei piani specifici
annuali di intervento. Questo è il senso della nostra astensione:
riconosciamo l'importanza economica dell'intervento, ma riteniamo
che così come sono presentati questi numeri meritano una
correzione. Non vogliamo dire che è tutto male e ribadiamo
l'importanza. Però, per esempio, nella proiezione pluriennale, di
fronte al fatto che stanno esplodendo tutte le domande, è
impossibile che ci sia una riduzione dei fondi, a meno che si dica
che si abbandonano i senza casa e si metteranno in mezzo alla
strada le famiglie. Non è possibile che ci siano queste cifre in
proiezione. Bisogna sicuramente correggere anche l'impostazione del
piano, perché noi non possiamo immaginare di continuare a far
fronte semplicemente a un problema, che è quello della casa e della
famiglia, soltanto sostenendo gli affitti. Qui c'è un problema più
generale, perché quando a un certo punto il costo dei contributi in
affitto mi vanno sopra una certa soglia, è quasi meglio che io crei
lavori socialmente utili e quelle persone le faccia lavorare,
quelle che possono: parlo degli anziani, degli ammalati e di tutti
gli altri. Cioè, bisogna stare attenti che stiamo andando al di là
di una certa soglia.
C'è poi tutta la parte dell'emergenza abitativa, che richiede
anche quella una riflessione, perché le domande a cui non riusciamo
a far fronte crescono di anno in anno; anche lì c'è una domanda a
cui dobbiamo immaginare di rispondere. In particolare una
riflessione va fatta sul ripensamento che noi avevamo lanciato,
soprattutto con la collega Fontana, anche rispetto ai mutui casa,
che vedono in diminuzione le domande. Perché? Perché noi avevamo
chiesto un'analisi (noi non abbiamo la presunzione di essere i soli
capaci a farla) più attenta alla sociologia della famiglia
valdostana, sempre più mononucleare, sempre più, ahimè, costretta a
quelle difficili condizioni di separazione (aumentano le
separazioni e i divorzi), ci sono tanti individui da soli. C'è
quindi bisogno di una tipologia di casa più piccola, bisogna
immaginare anche risposte diverse e avevamo detto di intervenire.
Soprattutto i tanti giovani che non lasciano la casa: come fare
per...? Su tutto questo abbiamo fatto una riflessione rispetto a
come erogare il mutuo casa: probabilmente siamo in ritardo e questo
spiega perché diminuiscono le domande. La diminuzione delle domande
ha poi una ripercussione sull'economia valdostana: sappiamo che
quello edile è un settore importante.
Questo è il senso della nostra astensione, che non vuole essere
una bocciatura, ma vuole essere la necessità di una correzione in
corso d'opera di questo piano.
Presidente -
Grazie collega Donzel.
Altri per dichiarazione di voto? Allora, come avevo prima
annunciato, possiamo mettere in votazione il piano insieme
all'emendamento che è una mera correzione di quel numero da 3 a
36.
Prego i colleghi di votare. La votazione è chiusa.
Presenti: 34
Votanti: 18
Favorevoli: 18
Astenuti: 16 (Bertin, Certan, Chatrian, Cognetta, Donzel,
Fabbri, Ferrero, Fontana, Gerandin, Grosjean, Guichardaz, Morelli,
Nogara, Roscio, Rosset, Laurent Viérin)
Il Consiglio approva.
Passiamo ora ai punti 34 e il 35 che possiamo trattare
insieme.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK