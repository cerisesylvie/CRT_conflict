Consiglio Regionale della Valle d'Aosta - Oggetto del Consiglio n. 310 del 14 dicembre 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 310 del 14 dicembre 1970 - Resoconto
OGGETTO N. 310/70 - Ripartizione delle entrate erariali fra
lo Stato e la Regione Valle d'Aosta.- Problema della zona franca.
(Interrogazione)
Dujany (D.P.)
- Ma, rispondo "Interroga il Presidente
della Giunta per sapere che cosa ha detto il Ministro
particolarmente sulla questione del riparto e zona franca": niente!
Non credo, d'altra parte, che sia stato questo lo scopo della
riunione; naturalmente si trattava di una riunione di tutti i
Presidenti delle Regioni a Statuto speciale e a Statuto ordinario
per una prima presa di contatto col Ministro delle Partecipazioni,
pardon, col Ministero del Bilancio per un dibattito sul problema
della elaborazione del piano economico quinquennale.
Quindi, in sostanza, è stato uno dei normali contatti, dei
normali strumenti di consultazione che è bene che si realizzino tra
Regioni e Stato; dovessi dare una definizione di questo primo
contatto, non è stato un contatto, naturalmente, di grossi
risultati concreti: si è parlato della programmazione 1965/1970 e
della programmazione 1970/1975. Si è constatato che la
programmazione 1965/1970 è stata un fallimento in campo nazionale e
si è presa la decisione che, prima di portare avanti nuovi
provvedimenti sulla programmazione quinquennale, sul piano
economico quinquennale 1790/1975, sarebbero opportuni ulteriori
approfondimenti dei problemi in sede regionale in modo da poter
fare una programmazione, per il futuro, che sia più valida, più
ricca di contenuto di quanto non è stata quella del quinquennio
precedente.
Per quanto riguarda la seconda parte dell'interrogazione che è
piuttosto "cattivella", vorrei precisare che eravamo seduti accanto
all'Alto-Adige e al Trentino e mi pare che sia opportuno che la
Regione partecipi a questi strumenti di consultazione proprio per
sorvegliare quali sono le decisioni in campo nazionale in modo che
i nostri interessi non siano pregiudicati da una nostra eventuale
assenza.
Pedrini (P.L.I.)
- Premetto di dissentire un pochino -
questo d'altronde è normale, perché, se ho fatto questa
interrogazione, già c'era qualcosa di concreto - dissentire un
pochino su quella che è stata l'impostazione del Presidente della
Giunta. Prima di tutto io debbo dire che ho in mano una relazione,
che mi sono fatto consegnare, su tutto quanto è stato detto in
quella riunione. Vorrei leggere soltanto quattro righe di una frase
finale che dice in sostanza "che se, da una parte, il discorso di
Giolitti sembra voler imbrigliare l'azione delle Regioni in una
politica programmata decisa dal centro, dall'altra, la mancanza di
precisi strumenti di coordinamento lasciano in sostanza Stato e
Regione in posizioni non solo contrapposte, ma di contestazione".
Ma, non è tanto questo che io volevo mettere in risalto con la mia
interrogazione, quanto il fatto che - d'accordo che il Presidente
della Giunta ci dice che era seduto vicino al Trentino-Alto Adige e
così infatti io qua nella mia interrogazione non cito il
Trentino-Alto Adige né il Friuli, - ma vorrei sottolineare
l'assenza voluta e spiegata chiaramente, sia dalla Sardegna che
dalla Sicilia che sono due Regioni, mi si permetta di dire, di una
certa levatura, di una certa preparazione legale - e in questo,
specialmente i meridionali, mi si dia atto, sono preparatissimi
sotto il profilo legale, perché sono quasi tutti avvocati e quindi
sono veramente, diciamo, preparati in materia - ripeto non sono
intervenute volutamente a questa riunione perché? Perché hanno
dichiarato che partecipare a questa riunione dava la possibilità al
Governo, e per esso al Ministro Giolitti, di, un domani, continuare
a convocare le Regioni a Statuto speciale con quelle a Statuto
ordinario.
Ora, io non nego che si possa, ad un dato punto, partecipare a
qualche riunione, però sarebbe bene, proprio da parte di questa
Giunta, da parte di questa maggioranza, che si è definita e si
definisce autonomista al massimo, che questo fosse messo bene in
chiaro e che, evidentemente - qua ancora una volta smentiamo noi
liberali quello che qualcuno nel passato ha detto, diceva che noi
siamo contro l'autonomia, ma adagio, adagio si sta smentendo da
solo.
No, noi addirittura pretendiamo, pretenderemo che il Presidente
della Giunta, prima di andare ad una riunione col Governo, ne parli
prima sempre in Regione, sia ben chiaro, veda, se è il caso di
sentire la Giunta, se ha bisogno di un consiglio lo richieda, ma
evidentemente, non partecipi a queste riunioni tutte le volte in
modo che si possa dire che la Regione Valdostana non è una Regione
a Statuto Speciale, ma diventa una Regione a Statuto ordinario,
perché, nella trattazione del Ministro Giolitti, si è parlato solo
ed esclusivamente delle Regioni a Statuto ordinario, tant'è che la
mia frase: "che cosa è stato detto in riferimento alla Valle
d'Aosta", era evidente che la risposta non poteva essere,
altrimenti, che niente. Non si è parlato della Valle d'Aosta,
perché i nostri problemi ce li possiamo soltanto togliere da noi e
penso che, quando io leggo sul giornale, - perché siamo all'oscuro
dei viaggi dei nostri grandi capi - che è stato ricevuto dal
Presidente Colombo, da pinco pallino, ecc., sia pure
indirettamente, noi ne gioiamo perché diciamo: "Beh, almeno in quei
10 minuti, in quel quarto d'ora, avrà potuto dire io rappresentante
della Valle d'Aosta chiedo che..." con tutto quello che segue.
Noi vorremmo solo e solamente questo. Quindi, è un problema che
ci poniamo come coscienza e che, ripeto, sono convinto che il
Presidente della Giunta lo voglia accettare nella formula buona con
cui noi l'abbiamo proposto, nella perplessità con cui noi invitiamo
la cosa affinché, un domani, evidentemente, non si faccia una
confusione tra Regioni a Statuto ordinario e Regioni a Statuto
speciale. Punto e basta, niente di più.
Fosson (U.V.)
- Nous passons au point 9.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK