Consiglio Regionale della Valle d'Aosta - Oggetto del Consiglio n. 682 del 15 dicembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 682 del 15 dicembre 1982 - Resoconto
OGGETTO N. 682/VII - APPROVAZIONE DELLA VARIANTE N. 10 DEL
PIANO REGOLATORE DEL COMUNE DI AOSTA (Interpellanze).
PRESIDENTE:
Do lettura dell'interpellanza presentata dal
Consigliere Ricco, iscritta al n. 15 dell'ordine del giorno:
INTERPELLANZA
Considerato che il Comune di Aosta sin dai primi mesi del
1981 ha trasmesso agli uffici competenti della Regione
Autonoma Valle d'Aosta la variante n. 10 al vigente P.R.G.C.
di Aosta, munita delle risposte alle osservazioni
INTERPELLA
la Giunta regionale per conoscere quando sarà approvata la
predetta variante n. 10. Quanto sopra richiesto è necessario per
l'inizio della costruzione del Palazzo degli Uffici
Finanziari.
Il problema è di grande importanza sia per la collettività
dei valdostani sia per il buon funzionamento degli Uffici
Finanziari dai quali ne deriva la corretta e scorrevole
applicazione del riparto fiscale di cui alla legge 690/ 81.
PRESIDENTE:
Do lettura dell'interpellanza presentata dai
Consiglieri Mafrica e Carral, iscritta al n. 20 dell'ordine del
giorno:
INTERPELLANZA
Alcuni mesi fa l'Assessore al Turismo, Urbanistica e Beni
Culturali aveva riferito sull'iter della variante n. 10 al Piano
regolatore di Aosta affermando che detta variante sarebbe stata
rapidamente portata all'esame del Comitato regionale per la
programmazione territoriale, prima di una definitiva approvazione
da parte della Giunta.
Poiché una definitiva approvazione della variante n. 10
continua a permanere urgente, i sottoscritti Consiglieri
INTERPELLANO
l'Assessore al Turismo, Urbanistica e Beni Culturali per
essere informati sul punto a cui è giunto l'esame del nuovo Piano
regolatore di Aosta.
PRESIDENTE:
La parola al Consigliere Ricco, che illustra
la sua interpellanza. Ne ha facoltà.
RICCO - (D.C.):
Amici, a nessuno può sfuggire
l'importanza del Piano regolatore, e anche delle successive
varianti, per un ente come il Comune. Ma non è solo di questo
problema specifico che io voglio parlarvi, bensì di tutto ciò che
dall'approvazione delle varianti può derivare.
Come avete letto nella mia interpellanza, io mi sono soffermato
di più sul problema derivato, cioè sulla necessaria costruzione del
Palazzo degli Uffici Finanziari. E' un problema importante sotto
vari aspetti. Come voi potete constatare, gli uffici finanziari
attualmente sono dislocati in varie zone della città: fra gli
uffici dipendenti dalla Direzione Tasse, per esempio, l'Ufficio
Ipoteche alloggia in locali privati in Via Xavier de Maistre;
l'Ufficio IVA alloggia nei locali in Via Trottechien; il
Compartimento Tasse sta in Avenue du Consei1 des Commis e l'Ufficio
del Registro occupa dei locali in Piazza della Repubblica, di
proprietà della Regione. La Direzione delle Imposte Dirette ha
degli uffici, quali quelli del Compartimento, in Viale Chabod e
l'Ufficio Imposte invece è ubicato in Piazza Manzetti - Piazza
Stazione, tanto per capirci meglio - in una parte di fabbricato
ancora dello Stato ma che una volta liberato come la parte
sottostante può essere trasferito alla Regione. Ancora, abbiamo le
Dogane, che sono in Piazza Manzetti e invece l'UTIF in Piazza
Narbonne; il Ministero del Tesoro alloggia in Via del Collegio, in
locali privati e la Ragioneria Provinciale dello Stato sempre in
Piazza Manzetti, in locali della Regione. Infine, abbiamo l'UTE -
Ufficio Tecnico Erariale - situato in Piazza della Repubblica.
Voi capite, tutti questi uffici sparpagliati per la città creano
notevoli disagi ai cittadini, i quali hanno il diritto di essere
ben serviti in quanto sono loro che mantengono noi, e non
viceversa, quindi sono loro che danno il giro a tutta
l'Amministrazione: noi siamo dei servi e dobbiamo dimostrarci
sempre più volenterosi e zelanti nei confronti dei cittadini.
Oltretutto, come dicevo, il traffico è notevole; non tutti i
poveri cittadini che vengono dai diversi Comuni sanno bene la
denominazione degli uffici, si sbagliano e quindi in Aosta devono
girare a vuoto per mezza giornata per poi arrivare allo sportello e
sentirsi dire: torni domani o fra una settimana! Quindi questo è un
problema che va visto nel senso del miglioramento dei servizi
pubblici.
Inoltre, il giorno che si arriverà, spero che si arriverà con
certezza, alla costruzione di questo Palazzo, potremo anche avere
una bellezza turistica per la nostra città, per esempio, abbattendo
quel rudere del palazzo acquistato cinquant'anni fa dalla Cogne,
dove ora c'è l'Intendenza di Finanza. Si può così dare più respiro
alle bellezze archeologiche e chi scende alla Stazione di Aosta
vede qualcosa di più pulito perché il prato verde è una cosa sempre
bella. Oltretutto, liberando i locali dove sono alloggiati questi
uffici, si risolverebbe parzialmente - ma ogni goccia aiuta - il
problema della casa, perché sarebbero disponibili 15 o 16 alloggi
privati, attualmente occupati da questi uffici; in questo periodo
di necessità di alloggi, visto che ogni tanto ci divertiamo a
suscitare questo problema, si può venire in aiuto alla popolazione
anche in questo modo.
Era questo il punto che volevo sottolineare, a parte
l'importanza che il Piano regolatore e le sue varianti comporta per
noi che amministriamo i servizi e gli enti pubblici.
Inoltre, come ho accennato nell'interpellanza, è anche
importante far vivere questi lavoratori in ambienti soddisfacenti;
pensiamo a come erano fino a poco tempo fa gli uffici delle
imposte, già dichiarati inabitabili dal medico regionale;
personalmente avrei chiuso quegli uffici, perché erano veramente
insalubri! E far vivere i lavoratori in ambiente idoneo vuol dire
migliorare i servizi; non dimentichiamo, visto che ogni tanto si
parla di riparto fiscale, che dall'attività più amorevole dei
funzionari discende anche una migliore gestione di ciò che lo Stato
recupera dai cittadini e che poi defluisce alla Regione attraverso
i suoi organi: mi riferisco alle entrate erariali, che sono larga
parte del bilancio regionale.
E' un insieme di piccoli problemi, che poi sono veramente
importanti; ho accennato prima al traffico: oggigiorno c'è gente
che è costretta a parcheggiare in Viale della Stazione, poi a
recarsi in Piazza della Repubblica o in Via Trottechien, con
notevoli perdite di tempo.
Molto spesso mi è capitato di dover prestare la mia macchina
all'autista dell'ufficio per far accompagnare da Piazza della
Stazione a Piazza della Repubblica qualche povero vecchio che aveva
sbagliato ufficio e magari nevicava o pioveva. Quando ho potuto, mi
sono prodigato in queste piccole cose che fanno piacere a chi viene
da lontano e perde a vuoto la giornata.
Tanto per fare un esempio, fate finta di abitare in un Comune
come Chamois e di aver subito degli espropri. Ecco, per poter
rientrare in possesso del denaro relativo al terreno espropriato,
uno deve girare per tutti questi uffici: Direzione Provinciale del
Tesoro, Via del Collegio; Imposte, Piazza Manzetti; Ufficio
Tecnico, Piazza della Repubblica; Ipoteche, Via Xavier de Maistre;
Pretura; ed indi anche alla Regione, presso l'ufficio espropri, per
il nulla osta. Sono queste le cose che provocano il malumore dei
cittadini e ci fanno subire delle critiche pesanti ma
giustificate.
Per il momento credo di essere stato esauriente. Comunque
attendo la risposta dell'Assessore competente alla quale
eventualmente replicherò.
PRESIDENTE:
Per l'illustrazione dell'interpellanza
iscritta al n. 20 dell'ordine del giorno ha la parola il
Consigliere Mafrica. Ne ha facoltà.
MAFRICA - (P.C.I.):
Avevamo presentato, come Gruppo, già
un mese e mezzo fa, a fine ottobre, una interpellanza per avere
notizie del nuovo Piano regolatore di Aosta, cioè della variante n.
10; siamo ritornati sull'argomento per sottolineare l'importanza e
per avere notizie da parte dell'Assessore sull'iter del Piano e
sulla prevedibile conclusione di questo iter.
Ci sembra che questo piano, avviato nel 1972 dal Comune di
Aosta, abbia già portato via lunghi anni di discussione e debba
giungere al più presto ad una conclusione perché ci sono problemi
che riguardano anche le pubbliche amministrazioni, che devono
essere risolti. Faceva cenno prima il collega Ricco alla questione
degli uffici finanziari: io ho sentito nei giorni scorsi una
polemica degli studenti dell'Istituto Tecnico per Geometri che non
avrebbero più notizie della pratica che riguarda la costruzione del
nuovo Istituto Tecnico per Geometri; ho sentito anche di una
polemica avvenuta ieri in Consiglio Comunale - e chiedo
all'Assessore all'Industria se la cosa corrisponde a verità- a
proposito di lavori fatti dalla stessa Amministrazione nell'ex Casa
Littoria senza la concessione delle licenze edilizie.
Chiedo dunque se le cose stanno in questi termini e vorrei
perciò conoscere dall'Assessore al Turismo e Urbanistica la
situazione attuale del Piano e se tutti questi problemi potranno
essere quanto prima risolti.
PRESIDENTE:
Risponde l'interpellato, che è l'Assessore al
Turismo, Urbanistica e Beni Culturali, Pollicini. Ne ha
facoltà.
POLLICINI - (D.P.):
Ho già risposto un mese e mezzo fa e
penso che da quell'epoca grosse novità non ci possano essere.
Ma io voglio ricordare ai colleghi che questa variante n. 10,
che di fatto è la variante n. 1 perché alla Regione non ne è mai
arrivata alcuna prima di questa ... INTERRUZIONE... Ecco non è
arrivata che questa variante: questo va detto! E va anche detto che
questa variante n. 10 è stata adottata dal Consiglio Comunale di
Aosta alla fine del 1978, mentre la domanda di approvazione è stata
inoltrata alla Regione all'inizio del 1981. Cioè, teniamo presente
che esiste un periodo in cui questa variante è rimasta in Consiglio
Comunale mentre avrebbe potuto, se avviata prima, essere ormai
conclusa. C'è quindi una certa responsabilità del Comune: sono
passati due anni prima che la variante fosse portata alla Regione;
una maggiore celerità avrebbe consentito di poter disporre oggi
della variante, anche se vi posso dire che è già superata e appena
sarà approvata arriverà la variante alla variante.
E' indubbiamente uno strumento difficile da esaminare da parte
degli organi tecnici dell'Assessorato in quantochè è frutto di una
serie di mediazioni e di compromessi; le contraddizioni sono
abbastanza numerose, cosa che crea ulteriori complessità
nell'esaminare e nel formulare l'istruttoria di questo Piano
regolatore. Basta ricordare un particolare: la normativa presentata
dal Comune prevede i programmi di attuazione, ma poi non c'è la
norma relativa; ci sono quindi queste nette contraddizioni che
creano difficoltà nell'esame di questa variante n. 10.
Ma quello che va ricordato innanzitutto è che, vista
l'importanza di questa variante, noi non abbiamo seguito la prassi
normale di esaminare le proposte di Piani regolatori in ordine
cronologico dalla data di presentazione; questa è stata esaminata
prima del suo turno, proprio perché ci rendiamo conto della sua
importanza. Non dimentichiamo, tra l'altro, che siamo ormai vicini
alla trentina di Piani regolatori in dotazione ai Comuni; ciò
significa che c'è stato un notevole lavoro da parte degli uffici:
tre anni fa erano nove i Comuni dotati di Piani regolatori! Quindi,
tenuto conto anche delle dimensioni degli uffici, possiamo dire che
di più era impossibile fare.
Scendendo nel particolare della domanda del collega Ricco, debbo
dire che la non costruzione del Palazzo per gli Uffici Finanziari
non dipende dal fatto che non è ancora stata approvata la variante
n. 10. Cioè, tutte le determinazioni da assumere per poter
procedere alla costruzione del Palazzo degli Uffici Finanziari sono
state prese e non c'è connessione con l'approvazione della variante
n. 10. Questo va detto con estrema chiarezza perché non si vuole
confondere ciò che è in dipendenza della variante con ciò che non
lo è, e la costruzione del Palazzo, appunto, non lo è.
Per quanto riguarda il discorso in generale, e quindi a
realizzazione di infrastrutture, diciamo che ieri è stato
presentato all'Assessorato ai Lavori Pubblici il progetto per
l'Istituto Tecnico, progetto che sarà inoltrato rapidamente al
Comune.
Per quanto riguarda altri particolari, sempre in ordine al
discorso della variante n. 10, debbo dire che la prima riunione del
CRPT, cioè del Comitato Regionale per la Programmazione
Territoriale, competente per esaminare l'istruttoria dei Piani
Regolatori, è avvenuta il 5 novembre e finora si sono tenute dieci
sedute riservate all'esame della variante n. 10 del Comune di
Aosta; in due di queste sedute è stato sentito l'Assessore
all'Urbanistica della Città di Aosta.
Sotto questo aspetto mi pare che il lavoro sia stato portato
avanti in maniera abbastanza concreta e speditamente. Va ricordato
però che vi sono dei grossi problemi di carattere intercomunale,
come quello della viabilità nella zona sud-est, che interessa sia
il Comune di Saint-Christophe che quello di Aosta: occorre infatti
una valutazione intercomunale di questo asse viario, che deve
comunque essere compreso negli strumenti urbanistici sia di
Saint-Christophe, che oggi non lo comprende, sia del Comune di
Aosta.
Un altro degli aspetti che possono essere di chiarezza è che il
CRPT continuerà in questo esame abbastanza sollecito che sta
portando avanti ed è previsto che entro la fine di gennaio o la
metà di febbraio il CRPT possa dare il suo parere; dopodiché,
evidentemente, seguirà l'iter normale e continueranno i confronti
con il Comune.
Voglio però ricordare al Consiglio che l'iter è complesso, cioè
dopo le modifiche che apporterà la Giunta la variante deve
ritornare in Consiglio Comunale e quindi nuovamente alla Giunta
regionale. Questo è quanto previsto dalla legge.
PRESIDENTE:
La parola al Consigliere Ricco, per la
replica. Ne ha facoltà.
RICCO - (D.C.):
Io avevo già detto, mi pare, che è dai
primi mesi del 1981 che il Comune di Aosta ha trasmesso la variante
agli uffici della Regione. Capisco le difficoltà espresse
dall'Assessore Pollicini ma la mia era innanzitutto una preghiera
affinché fosse accelerato l'iter, perché pur comprendendo tutte le
difficoltà ogni tanto noi scarichiamo le responsabilità agli altri
enti mentre potremmo anche vedere l'eventuale pagliuzza - non
trave! - nel nostro occhio.
Il mio scopo, comunque, era quello di spingere ad accelerare i
tempi dell'approvazione.
Non ho capito bene, invece, il motivo per cui il problema della
variante n. 10 non è collegato al problema degli Uffici Finanziari,
in quanto nel Piano regolatore comunale, se non erro, quella zona
era destinata ad altro scopo. Mi capisce? Mi spiego bene Assessore?
Quindi se il vecchio Piano regolatore prevedeva un altro tipo di
destinazione e la variante cambia questa destinazione, a meno che
lei, gentilmente, non mi tolga questo dubbio, che d'altronde sarà
chiarito con la sua competenza, non riesco a comprendere come mai
la variante n. 10 è estranea a questa questione da me posta.
PRESIDENTE:
La parola al Consigliere Mafrica, per la
replica. Ne ha facoltà.
MAFRICA - (P.C.I.):
Il fatto che il Comune di Aosta
abbia, diciamo, tardato a presentare alla Regione questa variante,
secondo me non toglie che una certa rapidità nell'esame da parte
della Regione sia sempre opportuna; si tratta di vedere se gli
uffici che, sono convinto, lavorano con il massimo impegno, hanno
tutti gli strumenti necessari per condurre le cose nel modo più
rapido possibile. In questo senso io pensavo che la cosa fosse
facilitata perché consulente dell'Amministrazione regionale è
proprio il principale redattore del Piano regolatore di Aosta,
l'architetto Bertola ... INTERRUZIONE...
Comunque il nostro ritornare sulla questione ha questo scopo:
ovviamente, l'esame deve essere condotto nel modo dovuto, ma noi
sollecitiamo perché i tempi siano i più brevi possibile.
Mi auguro che la notizia che ha dato adesso l'Assessore della
presentazione del progetto per l'Istituto Tecnico per Geometri sia
comunicata anche agli interessati - gli studenti e gli insegnanti -
che non ne sono informati; mi auguro quindi che la cosa possa avere
al più presto esito positivo e che la pratica possa andare avanti
velocemente.
PRESIDENTE:
Colleghi Consiglieri, poiché l'Assessore
Borbey che deve rispondere all'interpellanza al punto 14
dell'ordine del giorno non è presente, possiamo passare alla
trattazione dell'oggetto iscritto al n. 16 dell'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK