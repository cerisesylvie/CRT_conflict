Consiglio Regionale della Valle d'Aosta - Oggetto del Consiglio n. 1059 del 11 marzo 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1059 del 11 marzo 2015 - Resoconto
OGGETTO N. 1059/XIV - Interrogazione: "Stato di attuazione
del Piano di Garanzia Giovani".
Presidente
- Per la risposta, la parola all'Assessore
Marquis.
Marquis (SA)
- Grazie Presidente. Grazie collega Morelli
per aver portato l'attenzione del Consiglio su questo punto
all'ordine del giorno.
Si tratta di fare il punto della situazione sul Piano Garanzia
Giovani, un programma importante sul quale riponiamo parecchie
aspettative, perché è rivolto ai ragazzi
Neet
che si trovano
nella condizione di essere esclusi dal mondo del lavoro e anche di
essere fuoriusciti dal mondo scolastico senza aver raggiunto alcun
titolo (sono ragazzi compresi nell'età tra i 15 e i 29 anni). È un
programma, questo, che discende da una raccomandazione del
Consiglio dell'Unione europea, la cui autorità di gestione del
progetto è il Ministero del lavoro e delle politiche sociali,
mentre le Regioni sono un organismo intermedio, cioè soggetti
preposti per l'attuazione del Piano nazionale. Le risorse assegnate
alla Valle d'Aosta per questo programma ammontano a 2 milioni e 300
mila euro.
Così com'è stato ricordato nel testo dell'interrogazione, il
programma consegue all'accordo che è stato disciplinato attraverso
una convenzione con il Ministero del lavoro e che è stato approvato
con delibera della Giunta regionale lo scorso mese di aprile. A
questa deliberazione di accordo ha fatto seguito la presentazione,
la predisposizione del progetto esecutivo regionale; un progetto
ambizioso, vorrei sottolinearlo, in quanto ha introdotto dei
principi nuovi nell'approcciarsi a questa questione. Innanzitutto
c'è stata un'integrazione dei fondi disponibili per raggiungere gli
obiettivi di garanzia giovani, in particolare con quelli del Piano
giovani e del POR FSE 2014-2020, e si è dato anche l'avvio alla
costruzione di una rete "pubblico-privato" a regia pubblica
nell'ambito dei servizi per il lavoro. In particolare è stato
previsto per la prima volta in Valle d'Aosta l'accreditamento in
via sperimentale dei servizi privati per il lavoro, cui si
affiancheranno gli Enti di formazione che sono già accreditati a
livello regionale per l'attuazione delle misure previste dal Piano
nell'ambito della formazione professionale. Ad oggi ci sono già tre
Enti che hanno completato la loro procedura di accreditamento e che
sono quindi pronti per erogare questo tipo di servizio.
Posteriormente alla predisposizione di questo piano esecutivo
regionale, sono state approvate due delibere nello scorso mese di
dicembre che hanno sostanzialmente previsto la pubblicazione di
bandi per l'invito a presentare progetti relativamente a due
iniziative: una relativa a Garanzia Giovani e l'altra al Piano
Giovani. Sono stati presentati dagli Enti di formazione accreditati
e nella fase di accreditamento una serie di progetti che sono in
questo periodo in fase di ultimazione e di valutazione, e quindi
dovrebbero essere ufficializzati da qui a breve.
Si ritiene pertanto che dal prossimo mese di aprile la garanzia
giovani possa entrare nel vivo della sua attuazione, perché ad oggi
va segnalato che c'è stato il completamento della prima fase,
quella in cui sono stati chiamati i ragazzi che si sono iscritti
sul portale, è stato fatto il primo colloquio generico di
profilazione dei medesimi; dopodiché occorrerà chiamarli per il
secondo momento di orientamento, quello in cui occorrerà poi
presentare loro le offerte che sono nel catalogo della formazione e
dei servizi dell'impiego proposti. Per queste misure ci sono anche
dei tirocini formativi presso le aziende che riteniamo possano
rivestire una notevole importanza, soprattutto in questo momento,
nell'avvicinare i ragazzi al mondo del lavoro.
Ad oggi l'adesione a questo progetto è stata data da 2.470
giovani, di cui 833 valdostani, e questa differenza deriva dal
fatto che ci si può iscrivere al Piano Garanzia Giovani anche in
altre regioni rispetto a quelle di appartenenza. Comunque, degli
833 ragazzi residenti in Valle d'Aosta, circa 600 hanno già
sottoscritto presso i Centri per l'impiego il patto di servizio,
hanno attivato quindi questa procedura amministrativa, e verranno
chiamati a decorrere dal prossimo mese, come dicevo prima, per
attivare la seconda fase e per recepire quindi le proposte che sono
comprese all'interno di questo programma.
Come dicevo poc'anzi, io credo che sia importante sottolineare
il nuovo approccio a questa materia, un approccio organico, un
approccio che riteniamo possa essere più dinamico, che porti anche
dei vantaggi nell'ambito del mercato del lavoro. Con questo nuovo
modo di impostazione si potranno innestare delle relazioni nuove
tra soggetti pubblici e privati nell'ambito della gestione di
questi servizi, e quindi anche avere delle dinamiche superiori
rispetto a quelle che ci sono state in passato nell'ambito dei
rapporti con le parti datoriali.
Presidente -
Per la replica, la parola alla Consigliera
Morelli.
Morelli (ALPE)
- Merci Monsieur le Président.
Assessore, noi abbiamo letto con attenzione il Piano esecutivo
regionale della garanzia giovani nazionale nel quale anche noi
riponiamo grandi attenzioni e grandi speranze, ma credo che
soprattutto quegli 833 giovani valdostani vi ripongano ancora più
grandi speranze. Questo è un piano sicuramente ben confezionato,
interessante, scritto bene, e tra l'altro traccia un quadro molto
chiaro del contesto valdostano, un contesto che ci fa capire, se
ancora ce ne fosse bisogno, che non siamo più l'isola felice: la
disoccupazione giovanile ha superato il 30 percento e il 23
percento rimane in attesa di prima occupazione; quindi sono dati
che rendono assolutamente l'idea di quella che è la precarietà e la
gravità della situazione. È qualcosa di impensabile e di
inimmaginabile per la nostra generazione, che invece ha avuto
sempre grandi opportunità ed è per questo che noi, la
politica...lei, Assessore, che è nella posizione per farlo, deve
farsi carico di queste necessità, ma bruciando i tempi, dando
realmente corpo a ciò che si scrive in questo piano, dove si parla
di "rapida tempistica di attuazione".
Mentre io presentavo questa interpellanza, ho ricevuto una mail,
e voglio leggervela, probabilmente anche lei ne riceve, una mail
che dice:
"Gentile Signora Morelli, io ho aderito alla Garanzia
Giovani l'8 luglio 2014
(quindi otto mesi fa)
e ho firmato
il patto di attivazione al Centro per l'impiego di Verrès il 29
luglio 2014; io avrei dovuto fare tuttavia il colloquio di
orientamento entro il 28 novembre 2014 e la verifica per selezione
entro il 24 gennaio 2015. È stato però tutto rimandato a fine
marzo
(lei ci dice aprile).
Purtroppo la Regione non ha
ancora dato una data precisa. Entro fine febbraio scadeva il
termine per la presentazione dei progetti di lavoro, di servizio
civile, di tirocinio da parte degli Enti. In tutta Italia è già
iniziato il percorso di garanzia giovani, la Valle d'Aosta è sempre
in ritardo e si deve sempre aspettare. Per quale motivo? La
ringrazio molto e attendo una sua risposta"
. Questa è una
ragazza che ha compiuto il suo percorso di studi, ha una laurea
triennale, ed è una ragazza che è nella condizione di non aver
ancora trovato un primo posto di lavoro. Ecco, quando ricevo mail
come questa mi sento male, mi sento impotente e questa impotenza la
sottopongo a lei, Assessore. Noi, quanto meno a questi ragazzi,
dobbiamo dare contezza del percorso che si sta facendo. Io immagino
che ci siano le mail di questi ragazzi, portiamoli a conoscenza
delle difficoltà che ci sono, se difficoltà oggettive ci sono, ma
non abbandoniamoli per otto mesi! Otto mesi quando si cerca lavoro
sono un'enormità, sono 240 giorni nei quali ogni giorno questi
giovani si chiedono cosa potranno fare. Veramente, si faccia carico
di questa situazione e dia risposta a questi giovani, togliamoli da
questo stato di precarietà, cerchiamo di essere un po' più precisi
e un po' più incisivi di quanto questo Consiglio ha saputo fare,
anche oggi, per quanto riguarda l'elezione della Presidenza del
Consiglio, che è rinviata a data da destinarsi. Grazie.
Président -
Point 10 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK