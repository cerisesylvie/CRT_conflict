Consiglio Regionale della Valle d'Aosta - Oggetto del Consiglio n. 3364 del 5 marzo 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3364 del 5 marzo 2008 - Resoconto
OGGETTO N. 3364/XII - Interpellanza: "Politiche di
investimento della Compagnia Valdostana delle Acque".
Interpellanza
Premesso che:
a) la Compagnia Valdostana delle Acque (CVA), società per
azioni controllata dalla Regione tramite la finanziaria regionale
Finaosta S.p.a., costituisce un'importante realtà economica della
Valle d'Aosta;
b) il 26 ottobre 2006, il Consiglio regionale ha approvato
all'unanimità una mozione che impegna "la Giunta regionale a
portare, ogni esercizio, all'esame della Commissione consiliare
competente il bilancio della CVA dopo la sua approvazione da parte
del consiglio di Amministrazione e prima dell'approvazione da parte
dell'assemblea, al fine di poter analizzare i flussi economici
finanziari e le politiche di investimento, nonché le ipotesi di
destinazione degli utili";
Visto il documento consegnato il 19 giugno 2007 alla II e
alla IV Commissione consiliare, ove si legge tra l'altro che il
piano di investimenti di
CVA 2007-2012 prevede:
- lavori incrementativi per 196,8 milioni di euro finalizzati
a un recupero di 206 GWh;
- impianti nuovi e cogenerativi per 92,5 milioni di euro con
un aumento produttivo di 1020 GWh;
Appreso che la Regione ha chiesto a CVA di ridurre il
prelievo d'acqua dai torrenti per adeguare le proprie derivazioni
al deflusso minimo vitale (MDV) e per sopperire alla carenza
idrica;
ciò premesso, i sottoscritti Consiglieri regionali
Interpellano
il Presidente della Regione o l'Assessore delegato per
sapere:
1) quali sono gli impianti esistenti oggetto di interventi
"incrementativi" e come si concilia la maggiore produzione
idroelettrica con l'applicazione delle nuove direttive europee sul
MDV, considerando anche la bassa idraulicità degli ultimi
anni;
2) quali sono le ragioni che hanno indotto CVA a costruire la
centrale di Faubourg (La Thuile) con un investimento ragguardevole
pari a 20,70 milioni di euro nei pressi di un alveo torrentizio, in
una zona a rischio valanghe e altresì sottoposta a vincoli
paesaggistici nonché se sono state preventivate le difficoltà
gestionali derivanti da tali fattori;
3) quali sono gli impianti cogenerativi che apporteranno una
produzione di 940 GWh con un investimento di 66 milioni di euro e
quali fonti utilizzano;
4) se la Giunta regionale intende verificare più attentamente
le politiche di gestione e di sviluppo di CVA affinché si
promuovano e si realizzino primariamente investimenti destinati al
rifacimento degli impianti esistenti sul nostro territorio.
F.to: Tibaldi - Frassy - Lattanzi - Ottoz
Presidente
- La parola al Vicepresidente Tibaldi.
Tibaldi (CdL)
- L'argomento "CVA" è sempre di maggiore
attualità, evidentemente perché emergono delle criticità quanto a
questa azienda e all'attività che svolge.
L'interpellanza è sufficientemente chiara sia nelle premesse che
nelle domande che sono specificate in maniera puntuale, e prende
spunto dal documento che gli amministratori di "CVA" hanno
distribuito nello scorso mese di giugno alla II e alla IV
Commissione consiliare, documenti dai quali traiamo spunto, oltre
alla conoscenza dei fatti, per proporre i quesiti che sono stati
indicati nella nostra iniziativa ispettiva.
Anzitutto dovremmo chiarire un dilemma: vorremmo capire come si
fa a conciliare il principio del rispetto del minimo deflusso
vitale nei corsi d'acqua con la superproduzione idroelettrica che è
stata illustrata in questo pannello illustrativo, in questo
documento che citavo, con dei dati che sembrano esosi, dei
superdati.
Sappiamo bene che la meteorologia di questo ultimo decennio è
sempre più avara di precipitazioni e sappiamo che il rilascio da
parte delle centrali idroelettriche di acqua nei corsi fluviali e
nelle aste torrentizie è in calo. Vediamo che la produzione
idroelettrica è ipotizzata e progettata per valori che sono
fantastici.
Allora vorremmo capire quali sono i limiti di questa fantasia,
anche perché c'è un programma di investimenti che appare ambizioso,
almeno sulla carta, investimenti che sono definiti incrementativi,
impianti che sono oggetto di interventi incrementativi ovvero di
aumento di questa produzione idroelettrica, e poi investimenti che
vanno nella direzione cogenerativa, di impianti che attraverso
altre fonti vanno ad arricchire la produzione complessiva di
energia da parte di "CVA".
Allora la prima domanda è questa: quali sono gli impianti
esistenti, oggetto di questi interventi incrementativi, e come si
giustifica questo aumento con le regole rigide della direttiva
europea sul MDV, che impone un rilascio d'acqua nei corsi
sufficiente a tutelare la vita della fauna acquatica e della
flora.
La seconda domanda riguarda una centrale che si trova nel Comune
di La Thuile, la centrale di Faubourg, che prevede un investimento
di oltre 20 milioni di euro, sempre secondo i dati che abbiamo
acquisito ufficialmente, e che è stata collocata nei pressi di un
alveo torrentizio, quindi suscettibile di inondazione da un momento
all'altro, in una zona a rischio valanghe e in una zona sottoposta
anche a vincoli paesaggistici, poiché si trova in prossimità della
famosa strada delle Gallie.
Vorremmo capire se chi ha progettato questa centrale ha valutato
adeguatamente questi fattori: non vogliamo sostituirci ai
competenti ingegneri e consulenti che hanno individuato questa
soluzione, ma sappiamo che esistono progetti più antichi
dell'allora "ENEL", che erano di segno diverso rispetto a quello
ipotizzato per la costruzione della centrale di Faubourg, e non
prevedevano un'ubicazione così originale.
La terza domanda riguarda gli impianti cogenerativi: vorremmo
capire, visto che questi impianti, leggendo il prospetto numerico
che ci è stato fornito, prevedono un incremento di produzione di
940 GWh a fronte di un investimento di 66 milioni di euro, e che in
questo pannello illustrativo non si fa alcun cenno di quali
sarebbero questi impianti cogenerativi, vorremmo capire quali sono
le fonti utilizzate e quali sono gli impianti.
Nell'interpellanza che abbiamo proposto la volta scorsa abbiamo
scoperto che una grossa quota dell'energia venduta da "CVA" è in
realtà acquistata sulla borsa elettrica e non è elettricità
prodotta con la fonte acqua, ma con altre fonti che non sono state
chiarite. Questo lascia presagire che ci sia anche la fonte
nucleare e altre fonti, magari quella eolica, solare, che
l'Assessore in maniera semplicistica ha detto che sono state
reperite sul mercato elettrico. Vorremmo capire quali sono questi
impianti cogenerativi, che si riferiscono a un investimento di 66
milioni di euro e che dovrebbero far aumentare la produzione
elettrica di "CVA".
Infine la quarta domanda: quali sono gli strumenti che sta
utilizzando la Giunta, e in particolare l'Assessore alle
partecipazioni regionali, sulle scelte che vengono compiute dal
Consiglio di amministrazione; un Consiglio di amministrazione che
sappiamo essere di nomina squisitamente politica, i cui componenti
non hanno, a nostro sapere, delle competenze tecniche o
energetiche, ma si devono affidare a valutazioni che sono fatte o
da consulenti esterni o dal management aziendale di "CVA".
Allora la Giunta quali strumenti ha per effettuare in maniera
approfondita tali controlli e quali iniziative intende porre in
essere, affinché si realizzino primariamente investimenti che sono
destinati al rifacimento degli impianti esistenti sul nostro
territorio? Abbiamo acquisito sette anni fa un parco idroelettrico,
che è alquanto obsoleto, che deve essere messo non solo in
sicurezza, ma anche in funzione in maniera ottimale. Mi risulta
essere intervenuto più volte il Servizio forestale per segnalare
delle anomalie di funzionamento in merito ad alcuni canali di
alimentazione delle turbine delle varie centrali, perché perdevano
acqua o erano fonte di allagamenti nelle zone circostanti. Vorremmo
sapere cosa state facendo come Giunta, al di là delle nomine di
insediamento dei vostri fiduciari, e naturalmente cosa state
facendo in termini di efficacia e di controllo sulle politiche di
sviluppo di gestione di questa importante azienda, che si chiama
"CVA".
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Credo sia corretto interloquire tra
maggioranza/opposizione e opposizione/governo, ma ovviamente ci
vorrebbe più attenzione alla cosa; giustamente il Presidente mi
diceva: probabilmente il Consigliere Frassy ha letto un po'
velocemente, perché nell'interpellanza precedente, nella prima
pagina di questa "brochure" del bilancio sintetico, le pagine 5 e 6
erano dedicate a quello che abbiamo presentato, quindi non pagina
21 ma l'incipit, per dire quanto sta a cuore...
(interruzione del Vicepresidente Tibaldi, fuori
microfono)
... sì Consigliere Frassy, ma tanto voi siete tutti dello stesso
gruppo... perché ormai vi lanciate in una lettura attenta di tutte
le "brochure": prima c'era quella sulla banda larga, adesso c'è una
comunicazione di "CVA".
Comunque diligentemente, collega Tibaldi, ho chiesto a "CVA" di
ragguagliarmi su tutta una serie di dati che sono specifici e che
mi sono stati trasmessi da "CVA".
"Quali sono gli impianti esistenti oggetto di interventi
incrementativi e come si concilia la maggiore produzione con
l'applicazione delle nuove direttive europee sul MDV, considerando
anche la bassa idraulicità degli ultimi anni": gli impianti oggetto
di interventi incrementativi, con riferimento all'attuale Piano
investimenti pluriennali, sono Bard, Champagne 2, Hône 2, Chavonne.
La maggior produzione deriverà da un miglior sfruttamento
dell'acqua disponibile con rispetto quindi del MDV, secondo quanto
definito dalla legge regionale, soprattutto nel periodo estivo e da
recupero di efficienza e con la sostituzione parziale del
macchinario, delle condotte e dei canali derivatori.
Gli interventi previsti su ogni impianto classificandosi in base
alla normativa vigente quale rifacimento particolarmente oneroso,
permettono il rilascio di certificati verdi su porzioni
significative di produzione.
Inoltre su alcuni impianti, Chavonne e Bard, il piano prevede di
porre in essere interventi significativi con aumento del salto
sfruttabile, aumentando per tale via la capacità produttiva.
La seconda domanda, "quali sono le ragioni che hanno indotto
"CVA" a costruire la centrale di Faubourg (La Thuile) con un
investimento ragguardevole pari a 20,70 milioni di euro nei pressi
di un alveo torrentizio, in una zona a rischio valanghe e altresì
sottoposta a vincoli paesaggistici": si premette che "CVA" gestisce
da più anni impianti siti sull'intero territorio regionale e ha
pertanto maturato una capacità gestionale specifica. La centrale di
Faubourg è stata regolamenta autorizzata da apposite delibere dalla
Giunta regionale per ciò che riguarda il VIA (anno 2000), la
subconcessione idroelettrica (2001) e da autorizzazioni degli
Assessorati competenti per ciò che riguarda il rischio
idrogeologico e i vincoli paesaggistici 2007.
In particolare la procedura di VIA prevede fra l'altro:
approvazione studio impatto ambientale, (deliberazione di Giunta n.
2719/2000), subconcessione di derivazione (deliberazione di Giunta
n. 3565/2001), parere positivo della Direzione beni archeologici,
vincoli paesaggistici (20 aprile 2005), parere positivo della
Direzione prevenzione rischi idrogeologici, rischio valanghe (5
maggio 2005), concessione edilizia rilasciata dal Comune di La
Thuile (19/2005 del 26 luglio 2005).
Pertanto tutte le problematiche richiamata dall'interpellanza
sono state affrontate da personale qualificato (poi il collega
Tibaldi dirà che ne sa più di loro, ma io prendo per buoni questi
pareri) nelle sedi opportune, analizzate e superate con specifiche
soluzioni tecniche, come la centrale in caverna.
Quanto sopra non pregiudica la gestione futura dell'impianto,
l'investimento consisterà quindi nello sfruttare l'idraulicità dei
torrenti della valle di La Thuile, ad oggi non utilizzati dal punto
di vista idroelettrico. Si ritiene nell'interesse dell'azionista,
quindi nostro, che sia preferibile che lo sfruttamento delle
risorse idriche regionali quali l'asta di La Thuile, avvenga per
mezzo di un società di proprietà regionale che versa imposte in
Regione, anziché da parte di società esterne. Come filosofia, se
valorizziamo delle nostre risorse, credo sia una cosa buona.
Terza domanda, "quali sono gli impianti cogenerativi che
apporteranno una produzione di 940 GWh con un investimento di 66
milioni di euro e quali fonti utilizzano": l'investimento previsto
nel piano 2007-2012 si riferisce a una stima del 49% di capitale di
rischio in una "Newco" che "CVA" avrebbe potuto sottoscrivere
nell'ambito del Progetto di teleriscaldamento denominato "Torino
Nord", per il 51% in capo ad "Iride".
Circa l'80% delle fonti sarebbe stato coperto con capitale di
debito su un costo totale dell'impianto stimato di euro 263
milioni. Il progetto si presentava di interesse, in quanto
caratterizzato da priorità di dispacciamento, pur localizzandosi in
una zona specificatamente nord ovest, caratterizzata da
sovrapproduzione di energia potenziale con gestione di rete.
L'"output" elettrico atteso era di circa 2.300 GWh da cui
discendeva una potenzialità di disponibilità elettrica di 940 GWH
in ipotesi di pieno spillamento termico. Tale progetto avrebbe
rappresentato un passo di sicuro significativo nella sostituzione
di parte dell'energia oggi intermediata sul mercato.
Problemi di "corporate" e "governance" di prezzi di
trasferimento interni, di priorità di allocazione produttiva
all'interno del gruppo "Iride", hanno bloccato l'attività del
gruppo di lavoro; quindi quel progetto che lei ha citato era un
progetto specifico che oggi è fermo.
Quarta domanda,
"
se la Giunta regionale intende
verificare più attentamente le politiche di gestione e di sviluppo
di CVA, affinché si promuovano e si realizzino primariamente
investimenti destinati al rifacimento degli impianti esistenti sul
nostro territorio"
: dico che si può sempre fare di meglio e
sicuramente staremo sull'argomento, però voglio rappresentare che
quell'analisi di quel piano di investimento 2007-2012 evidenzia,
come abbiamo ribadito in altre occasioni, che la quasi totalità
degli investimenti pianificati sono destinati al rifacimento degli
impianti esistenti, il 60% degli investimenti stimati a piano, e
nella realizzazione di nuovi impianti in valle, 36%.
Complessivamente il 96% degli interventi produttivi sono
previsti in Valle d'Aosta.
I nuovi investimenti in centrali localizzate in Valle rispondono
all'esigenza di recuperare nuova capacità produttiva in presenza di
un mutamento climatico avverso e della minore idraulicità derivante
dall'applicazione della nuova normativa regionale sul MDV, per
rispondere alla pressante domanda di nuove concessioni ad uso
idroelettrico da parte di operatori esterni, ricercando migliori
soluzioni tecniche volte a razionalizzare lo sfruttamento dei
corsi, aumentando l'efficienza produttiva di "CVA" e riducendone
l'impatto ambientale.
Collega Tibaldi, accetto tutti quei suggerimenti che portano ad
avere una grande attenzione su una risorsa così importante.
Rispetto alla attività svolta credo che si possa dare un giudizio
positivo e non è che asserendo che la centrale di Faubourg è una
centrale a rischio, quando abbiamo tutti i pareri che sono
positivi, si porti un effettivo valore aggiunto!
La Giunta regionale, gli Assessori che si occupano di energia,
di risorse idriche, sono in continua attività su questo tema. Se
lei ci darà dei suggerimenti, li coglieremo.
Presidente
- La parola al Vicepresidente Tibaldi.
Tibaldi (CdL)
- Non vogliamo fare una disquisizione di
carattere tecnico perché non abbiamo (penso entrambi) le competenze
specifiche, però alcuni ragionamenti più elementari possiamo
farli.
Il primo ragionamento che mi sento di fare, Assessore, è che
comunque, nella sua articolata risposta, non è giunto alcun
ragionamento plausibile sul MDV, mentre avrebbe dovuto dare una
risposta precisa alla prima domanda che chiedeva come si
conciliasse la minore disponibilità di acqua e la richiesta, ai
sensi di una direttiva UE, di rilasciare comunque un minimo
quantitativo nei corsi d'acqua, con la produzione energetica
maggiorata.
Allora, sappiamo che la potenza e la produzione degli impianti
idroelettrici si calcola in base alla portata d'acqua e alla
caduta; se la portata d'acqua si riduce perché la meteorologia
diventa più avara di precipitazioni e perché la legge impone il
rilascio nei corsi d'acqua di una quantità maggiore per
salvaguardare la fauna e la flora esistente nei corpi idrici, mi
spiega da dove la prendiamo l'acqua per aumentare la produzione
idroelettrica? Io, dalla sua risposta, non l'ho capita. Allora mi
chiedo come mai sulla proiezione futura di quello che sarà la
"CVA", leggiamo questi dati fantastici, di aumento di 206 GWh
incrementali sugli impianti esistenti e 940 sui cogenerativi... mi
soffermo soprattutto sul primo numero di 206 sugli impianti
incrementali, quando non possiamo utilizzare tutta l'acqua che
vogliamo!
Lo stesso Assessore Cerise, se non ricordo male, su un giornale,
circa 2-3 settimane fa, ha detto chiaramente a "CVA": rilasciate
più acqua nei torrenti!
Se un Assessore chiede un maggiore rilascio di acqua nei
torrenti, e lei dal canto suo mi dice che "CVA" produrrà quello che
è scritto qui, mi spiega dove, come e quando questo sarà possibile,
se la materia prima non può essere utilizzata nei volumi che qui
sono scritti? Non ci vuole una laurea in ingegneria per capire che,
se non ho la materia prima, non sono in grado di arrivare al
prodotto finale, che è l'energia idroelettrica.
Mi risulta che il Consiglio di amministrazione di "CVA" abbia
approvato nel 2007, delle quattro centrali che lei ha citato, solo
i lavori di Hône 2 e che i lavori di questa centrale non siano
ancora iniziati, con lo scopo di aumentare la produzione. Allora
c'è qualcosa che non funziona: anche in questo caso una direttiva,
o meglio un input amministrativo preciso, non ha seguito da un
punto di vista tecnico. "CVA" è una macchina che non funziona nelle
dovute maniere!
Fra l'altro ci risulta, su Hône 2, che l'ex Presidente di questa
società abbia deciso di sua sponte di cambiare i tracciati del
canale di alimentazione, di cambiare i tracciati delle piste di
accesso ai cantieri perché ovviamente le piste devono essere
favorevoli agli alpeggi e non sfavorevoli ad essi, quindi sono
strade sterrate che intessano anche accessi determinati. Insomma,
c'è una situazione complessa, che è andata ad inficiare la
programmazione dei lavori, tanto che i lavori non sono partiti, i
piani di investimento sono slittati da un anno all'altro senza
colpo ferire e gli investimenti per migliorare il parco
idroelettrico valdostano sono lì che aspettano.
Sulla centrale di Faubourg, centrale stimata in 20-21 milioni,
sembra già che questa cifra non sia sufficiente a coprire la spesa
di realizzazione, e anche questo la dice lunga: la centrale di
Faubourg è stata prevista come centrale, intermedia in mezzo a un
torrente che può essere oggetto anche di esondazioni, e sappiamo
che l'alluvione del 2000 ha pregiudicato diverse centrali
valdostane, per cui non è che siamo in grado di governare i
fenomeni atmosferici come vogliamo! Ma questa centrale, in maniera
quanto meno originale, viene collocata proprio in mezzo ad un'asta
torrentizia in una zona soggetta a valanga, valanghe che possono
cadere dal versante. Non ci sembra che sia stato previsto un
sistema di paravalanghe a protezione del sito produttivo, e questo
fatto è andato a interrompere anche quel progetto, inizialmente
previsto da "ENEL", che prevedeva la costruzione di un sito
idroelettrico a valle, un unico sito in funzione del principio che
dicevo prima, per cui il salto e la portata sono direttamente
proporzionali alla produzione idroelettrica.
È un investimento che viene fatto anche in funzione di una
società, la "Valdigne Energie", di cui si dice che assumerà la
proprietà anche di Faubourg: cioè "CVA" fa l'investimento e
"Valdigne Energie" diventa proprietaria?
Sappiamo che in "Valdigne Energie" ci sono gli enti locali, i
Comuni di La-Thuile e Pré-Saint-Didier; ma "CVA", Regione,
collettività e contribuenti valdostani intervengono in un'azione di
investimento, e poi altri soggetti diventano i gestori e i
beneficiari dell'opera realizzata? Anche questo ci lascia
perplessi.
Naturalmente sulla cogenerazione ci ha detto che le grandi
previsioni scritte su carta in questa "brochure" consegnata sono
tutte da vedere, se ho capito bene; sono stati iscritti 940 GWh ma
il progetto del teleriscaldamento ci sembra in alto mare...
Marguerettaz
(fuori microfono)
- ... gliel'ho
detto...
Tibaldi (CdL)
- ... allora le chiederei questa cortesia,
per lei, per i suoi colleghi, e sarebbe opportuno anche che i
successori si adeguassero a un principio basilare: non forniteci
dei dati che non hanno alcun appiglio realistico! Ci avete dato dei
dati che sono praticamente ipergonfiati, ma che sono frutto della
fantasia di qualche mente fertile che si trova in Châtillon (o in
Aosta non lo sappiamo), che ha scritto secondo uno schema
matematico delle cifre...
Marguerettaz
(fuori microfono)
- ... sono delle
previsioni...
Tibaldi (CdL)
- ... sono delle previsioni, sì, ma sono
previsioni che fanno prevedere anche un gettito in termini di
introiti, e le avete fatte su dei valori che sono stratosferici! È
vero che la carta si fa scrivere, ma è altrettanto vero che quello
che si scrive deve avere un minimo di appiglio realistico,
altrimenti parliamo di favole! Questo è un piano sessennale,
2007-2012, ci è stato consegnato nel giugno 2007, non è di quattro
anni fa. Allora, Assessore, chieda anche i consuntivi all'azienda
che lei controlla e di cui è Assessore alle partecipazioni -
controllo è un termine spropositato -, anche perché abbiamo degli
esempi che sono sempre più inquietanti su "CVA", glielo abbiamo
detto l'altra volta. Non vorremmo, visto che Attila è già passato
al Casinò, che passi anche alla "CVA", perché alla fine non cresce
più nulla! Le informazioni sono preoccupanti...
(interruzione del Presidente della Regione, fuori
microfono)
... ma Attila ha avuto un inizio e una fine, come tutti quanti,
anzi le consiglio di incrementare non solo i dati che qui sono
citati, ma anche i controlli su una società che sta sbandando,
Assessore. Forse non ci crede perché è incantato dai dati e dalle
notizie che le vengono fornite da qualcuno che Châtillon sta
frequentando assiduamente, ma le preoccupazioni sono manifeste e lo
ribadisco arrivano proprio da chi lavora lì dentro: è un'azienda
che è fuori controllo e questo ci preoccupa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK