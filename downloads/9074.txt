Consiglio Regionale della Valle d'Aosta - Oggetto del Consiglio n. 3596 del 23 marzo 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3596 del 23 marzo 1988 - Resoconto
OGGETTO N. 3596/VIII - DATI SUL DEPURATORE DELLE ACQUE DI
SCARICO DEL COMPRENSORIO DELLA VALDIGNE. (Interrogazione).
PRESIDENTE
: Do lettura dell'interrogazione in oggetto,
presentata dai Consiglieri Mafrica e Millet:
INTERROGAZIONE
AVUTA NOTIZIA di preoccupazioni per l'inserimento a valle
dell'abitato di Derby, in Comune di La Salle, del depuratore delle
acque di scarico del comprensorio della Valdigne;
i sottoscritti Consiglieri regionali
INTERROGANO
l'Assessore competente per conoscere:
1)
le caratteristiche dell'impianto;
2)
l'impatto di tale struttura sull'ambiente
circostante.
PRESIDENTE
: Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
I Consiglieri Mafrica e Millet si
riferiscono alle preoccupazioni che sono state espresse in una
lettera, inviata ad un settimanale locale, sull'insediamento di un
impianto di depurazione, a servizio della Comunità Montana
Valdigne-Mont-Blanc, in località Derby, in Comune di La Salle.
Ho avuto modo di leggere la lettera che, a mio avviso, esprime
delle preoccupazioni un po' eccessive. Io capisco che si possa
anche non gradire la dislocazione di un impianto di depurazione
nelle vicinanze della propria abitazione, ma far discendere certe
affermazioni contenute nella lettera da questa circostanza mi pare
piuttosto esagerato.
Fornisco ora alcuni dati sulle caratteristiche dell'impianto,
come richiesto nell'interrogazione. Si tratta di un impianto di
depurazione che serve tutti i comuni della Comunità Montana della
Valdigne e precisamente: Courmayeur, La Salle, Morgex e
Pré-SaintDidier, ai quali poi si è aggiunto il Comune di La Thuile,
per il quale, in un primo tempo, era previsto un impianto
autonomo.
L'impianto, posizionato a Derby, è già inserito nel piano
regionale di risanamento delle acque, che è stato sviluppato negli
anni '80-'83 e dovrà servire una popolazione equivalente variabile
tra i 10.000 ed i 50.000 abitanti, nel senso che può funzionare per
un minimo di 10.000 ed un massimo di 50.000 utenti, tenendo conto
della variazione della popolazione.
C'è tutta una serie di altri dati tecnici che potrei leggere, ma
credo che la descrizione sarebbe lunga e noiosa. Penso, invece, di
poter fornire in visione agli interroganti, se ne sono interessati,
la documentazione di cui dispongo.
Si tratta, in ogni caso, di un impianto previsto di tutte le
tecniche più moderne per la depurazione delle acque e per la cui
costruzione è previsto l'espletamento di un appalto-concorso, nel
senso che è stata predisposta una progettazione di massima, sulla
base della quale verrà espletata a gara che permetterà
all'Amministrazione di scegliere le tecniche migliori che saranno
proposte dalle imprese partecipanti e concorrenti.
Quale sarà l'impatto di tale struttura sull'ambiente
circostante? Ebbene, a cura dell'Amministrazione, è stato fatto
redigere uno studio di impatto ambientale che contiene tutta una
serie di indicazioni e che, in definitiva, dà ampia facoltà
all'Amministrazione di poter scegliere liberamente e senza problemi
la dislocazione dell'impianto in quel punto della vallata e
precisamente a Derby. Posso fornire in visione anche la copia dello
studio di impatto ambientale che è depositata presso l'Assessorato
ai Lavori Pubblici.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Con questa interrogazione noi volevamo
sottolineare la necessità che l'Amministrazione presti soprattutto
attenzione alla parte che interessa l'impatto ambientale. Poiché si
tratta anche di questioni tecniche, se l'Assessore è così cortese
da mettercene a disposizione una copia, esamineremo con attenzione
la relativa documentazione.
È vero che noi siamo partiti dalle preoccupazioni che erano
state espresse da alcuni cittadini, ma le vogliamo sottolineare,
perché nella realizzazione dell'impianto di depurazione delle acque
se ne tenga debito conto. Chiedo, quindi, all'Assessore di poter
prendere visione della relativa documentazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK