Consiglio Regionale della Valle d'Aosta - Oggetto del Consiglio n. 2398 del 5 febbraio 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ALPINISMO
Precedente
Successivo
Resoconto integrale del dibattito dell'aula
Oggetto del Consiglio n. 2398 del 5 febbraio 1997 - Resoconto
SEDUTA POMERIDIANA DEL 5 FEBBRAIO 1997
OGGETTO N. 2398/X Disegno di legge: "Disciplina della
professione di guida alpina e di aspirante guida alpina in Valle
d'Aosta".
Articolo 1 (Ordinamento della professione)
1. L'esercizio e l'organizzazione della professione di guida
alpina e aspirante guida alpina in Valle d'Aosta sono disciplinati
dalle disposizioni contenute nella presente legge.
Articolo 2 (Definizione di guida alpina e di aspirante guida
alpina)
1. È guida alpina chi esercita professionalmente le seguenti
attività:
a) accompagnamento di persone in escursioni ed ascensioni
alpine, sia su roccia, sia su ghiaccio, sia su misto;
b) accompagnamento di persone in escursioni sciistiche e
sci-alpinistiche;
c) insegnamento delle tecniche di ascensione su roccia, ghiaccio
e misto e delle tecniche sci-alpinistiche;
d) allenamento alla pratica anche competitiva delle suddette
attività.
2. È aspirante guida alpina chi esercita le attività di cui al
comma 1, lett. a) e b), nei limiti stabiliti con decreto
dell'Assessore regionale competente in materia di turismo, su
proposta dell'Unione valdostana guide di alta montagna
(U.V.G.A.M.). L'aspirante guida alpina è inoltre autorizzata a
svolgere l'attività di cui al comma 1, lett. c) e d), solo in
qualità di collaboratore di una guida alpina.
Articolo 3 (Specializzazioni)
1. Alla guida ed aspirante guida alpina è consentito l'esercizio
di ulteriori attività direttamente derivate dagli ambiti
professionali di cui all'articolo 2, quali:
a) il torrentismo sportivo, consistente nell'accompagnamento di
singoli o gruppi lungo itinerari interessati dalla presenza di
torrenti, forre, orridi e simili, per affrontare i quali è
necessario l'uso di tecniche e attrezzature alpinistiche, nonché
l'insegnamento delle relative tecniche;
b) le altre specializzazioni, così come definite dall'articolo
10 della legge 2 gennaio 1989, n. 6 (Ordinamento della professione
di guida alpina).
2. Le specializzazioni di cui al comma 1 si conseguono a seguito
della frequenza di corsi teorico-pratici e del superamento di
appositi esami, organizzati U.V.G.A.M. ai sensi dell'articolo 17 o
dal Collegio nazionale delle guide alpine-maestri di alpinismo e
degli aspiranti guida.
Articolo 4 (Esercizio stabile della professione)
1. L'esercizio stabile della professione di guida alpina e di
aspirante guida alpina in Valle d'Aosta è subordinato
all'iscrizione all'albo professionale regionale di cui all'articolo
6.
2. Costituisce esercizio stabile della professione
l'organizzazione di corsi e l'apertura di scuole di alpinismo,
anche solo stagionali, e, comunque, l'esercizio della professione
in Valle d'Aosta, anche solo stagionale, con reclutamento in loco
dei clienti o invitando gli stessi a recarsi nella regione.
Articolo 5 (Esercizio saltuario della professione)
1. Per esercizio saltuario della professione si intende
l'attività svolta da guide alpine o aspiranti guide alpine,
iscritte presso altro albo professionale regionale istituito ai
sensi della legge 6/1989, o abilitate all'esercizio della
professione, conformemente alle norme vigenti nello Stato estero di
appartenenza, e provenienti in accompagnamento di propri clienti da
altre Regioni o dall'estero.
2. L'esercizio saltuario della professione di guida alpina e
aspirante guida alpina non è subordinato all'iscrizione all'albo
professionale regionale di cui all'articolo 6, ma comporta
l'obbligo di osservanza delle disposizioni di cui all'articolo
13.
Articolo 6 (Albo professionale regionale)
1. È istituito, presso l'U.V.G.A.M., l'albo professionale
regionale delle guide e aspiranti guide alpine, di cui all'articolo
4 della legge 6/1989.
2. L'U.V.G.A.M. gestisce l'albo professionale regionale e ne
cura l'aggiornamento.
3. L'iscrizione all'albo ha efficacia triennale ed è rinnovata
previa verifica, a cura dell'U.V.G.A.M., della sussistenza dei
requisiti di cui all'articolo 7, comma 1, lett. a), c) e g).
Articolo 7 (Iscrizione all'albo professionale regionale)
1. Sono iscritti all'albo professionale regionale i soggetti che
ne fanno richiesta all'U.V.G.A.M. e che sono in possesso dei
seguenti requisiti:
a) cittadinanza italiana o di altro Stato membro dell'Unione
europea;
b) età minima di 18 anni per le aspiranti guide alpine e di 21
anni per le guide alpine;
c) non aver riportato le condanne e non essere sottoposti alle
misure di cui agli articolo 11, comma 1, e 123, comma 2, del regio
decreto 18 giugno 1931, n. 773 (Approvazione del testo unico delle
leggi di pubblica sicurezza), e successive modificazioni;
d) possesso della licenza di scuola secondaria di primo grado o
della licenza elementare per i soggetti nati anteriormente al 1°
gennaio 1957; l'equivalenza del titolo di studio conseguito in uno
Stato estero al corrispondente titolo di studio italiano risulta da
apposita certificazione rilasciata dall'autorità competente e
apposta in calce o allegata alla traduzione in lingua italiana o
francese, debitamente legalizzata, del titolo di studio
prodotto;
e) idoneità fisica all'esercizio della professione, certificata
dal medico di sanità pubblica del comune di residenza in data non
anteriore a tre mesi dalla data della richiesta;
f) abilitazione tecnica conseguita a norma dell'articolo 11;
g) residenza o domicilio in un comune della regione;
h) buona conoscenza delle lingue italiana e francese, da
accertarsi mediante specifica prova d'esame organizzata
dall'U.V.G.A.M., d'intesa con la struttura regionale competente in
materia di turismo.
2. Per i cittadini appartenenti ad altri Stati membri
dell'Unione europea, il possesso dei requisiti di cui al comma 1,
lett. c) ed e), è comprovato da idonee certificazioni rilasciate
dalle autorità competenti degli Stati di origine o di
provenienza.
Articolo 8 (Documento di riconoscimento)
1. Il Presidente dell'U.V.G.A.M., all'atto dell'iscrizione
all'albo professionale regionale, rilascia al richiedente un
documento di riconoscimento, su modelli predisposti dall'U.V.G.A.M.
medesima di concerto con la struttura regionale competente in
materia di turismo; tale documento è soggetto a vidimazione annuale
da parte dell'U.V.G.A.M.
2. In sede di vidimazione annuale, l'U.V.G.A.M. accerta
l'assolvimento dell'obbligo di aggiornamento di cui all'articolo
12, nonché la permanenza dell'idoneità fisica all'esercizio della
professione.
Articolo 9 (Cancellazione dall'albo professionale regionale)
1. Le guide alpine e le aspiranti guide alpine che hanno perduto
uno dei requisiti previsti dall'articolo 7, comma 1, sono
cancellate dall'albo professionale regionale; nel caso di perdita
del requisito di cui all'articolo 7, comma 1, lett. e), o in caso
di cessata attività per anzianità, le guide ed aspiranti guide
alpine sono iscritte, qualora interessate e su loro richiesta, in
separata sezione dell'albo, senza diritto all'esercizio della
professione.
Articolo 10 (Trasferimento all'albo professionale regionale)
1. È ammesso il trasferimento, su domanda, della guida alpina ed
aspirante guida alpina iscritta all'albo di un'altra regione o
provincia autonoma al corrispondente albo professionale della Valle
d'Aosta.
2. Il trasferimento è disposto dall'U.V.G.A.M., a condizione che
l'interessato abbia la propria residenza o domicilio in un comune
della Valle d'Aosta e previo superamento dell'esame di cui
all'articolo 7, comma 1, lett. h).
Articolo 11 (Abilitazione tecnica all'esercizio della
professione)
1. L'abilitazione tecnica all'esercizio della professione di
guida alpina e aspirante guida alpina si consegue mediante la
frequenza degli appositi corsi teorico-pratici ed il superamento
dei relativi esami, organizzati dall'U.V.G.A.M. ai sensi
dell'articolo 17, comma 1, lett. b).
2. Sono ammessi ai corsi di cui al comma 1 i soggetti residenti
in un comune della Valle d'Aosta e aventi l'età prescritta per
l'iscrizione all'albo professionale regionale; nel caso di corsi
per guida alpina è altresì richiesto l'avvenuto esercizio della
professione di aspirante guida alpina per un periodo non inferiore
a due anni.
3. Le attività di insegnamento pratico nei corsi di cui al comma
1 sono svolte da istruttori a ciò abilitati ai sensi dell'articolo
18 o dell'articolo 7, comma 8, della legge 6/1989.
Articolo 12 (Aggiornamento professionale)
1. Le guide ed aspiranti guide alpine sono tenute a frequentare,
almeno ogni tre anni, uno dei corsi di aggiornamento organizzati
dall'U.V.G.A.M., d'intesa e per conto della Regione.
2. Nel caso di impossibilità di frequenza entro il termine del
triennio per causa di forza maggiore riconosciuta dall'U.V.G.A.M.,
la guida o aspirante guida è tenuta a frequentare il corso di
aggiornamento immediatamente successivo e la relativa iscrizione
all'albo professionale regionale è prorogata per un periodo massimo
di un anno.
3. Per le aspiranti guide alpine la frequenza del corso di
abilitazione all'esercizio della professione di guida alpina
equivale, ai fini di quanto disposto ai commi 1 e 2, alla frequenza
di un corso di aggiornamento.
4. L'obbligo di aggiornamento cessa al compimento del
cinquantesimo anno di età.
5. Le attività di insegnamento pratico nei corsi di
aggiornamento sono svolte da istruttori abilitati ai sensi
dell'articolo 18 o dell'articolo 7, comma 8, della legge
6/1989.
Articolo 13 (Classificazione delle ascensioni e limitazione al
numero di clienti)
1. Le ascensioni si distinguono in ascensioni di primo ordine,
ascensioni di secondo ordine ed escursioni facili.
2. Le società locali autorizzate a norma dell'articolo 19 o, ove
non esistenti, l'U.V.G.A.M., individuano nelle rispettive zone le
ascensioni di primo ordine, di secondo ordine e le escursioni
facili.
3. Nelle ascensioni di primo ordine le guide non possono portare
sulla propria cordata più di un cliente; in quelle di secondo
ordine non più di due clienti.
4. Nelle escursioni facili il numero massimo di clienti
accompagnabili è stabilito con regolamento dell'U.V.G.A.M.
5. Le aspiranti guide alpine sono autorizzate a fungere da capo
cordata nelle ascensioni di primo ordine soltanto nei seguenti
casi:
a) quando fanno parte di una cordata condotta da una guida e
sono invitati a ciò dalla medesima guida;
b) quando sono a capo di una cordata facente parte di un gruppo
di cordate condotte da una guida.
Articolo 14 (Tariffe professionali)
1. Le tariffe per le prestazioni professionali delle guide
alpine e aspiranti guide alpine sono stabilite con decreto
dell'Assessore regionale competente in materia di turismo, su
proposta dell'U.V.G.A.M., e sono vincolanti per tutte le guide ed
aspiranti guide alpine che esercitano la professione in Valle
d'Aosta.
Articolo 15 (Sanzioni)
1. L'esercizio abusivo della professione di guida o aspirante
guida alpina è punito, indipendentemente dalla sanzione penale, con
la sanzione amministrativa del pagamento di una somma da lire
1.000.000 a lire 3.000.000; in caso di recidiva la somma minima e
quella massima sono raddoppiate.
2. L'irregolare esercizio della professione di guida alpina e
aspirante guida alpina è inoltre punito con le seguenti sanzioni
amministrative:
a) chi, essendo iscritto in un albo professionale di altra
regione o provincia autonoma, esercita stabilmente la professione
di guida alpina o aspirante guida alpina in Valle d'Aosta è punito
con la sanzione amministrativa del pagamento di una somma da lire
200.000 a lire 1.000.000; in caso di recidiva le somme minima e
massima sono triplicate;
b) l'inosservanza delle disposizioni di cui all'articolo 12 è
punita con l'applicazione della sanzione amministrativa del
pagamento di una somma da lire 1.000.000 a lire 4.000.000;
c) l'inosservanza delle tariffe professionali, stabilite ai
sensi dell'articolo 14, è punita con la sanzione amministrativa del
pagamento di una somma da lire 500.000 a lire 1.000.000;
d) ogni altra violazione delle disposizioni della presente legge
è punita con la sanzione amministrativa del pagamento di una somma
da lire 200.000 a lire 2.000.000.
3. Per l'applicazione delle sanzioni amministrative di cui al
comma 1 si osservano le disposizioni di cui alla legge 24 novembre
1981, n. 689 (Modifiche al sistema penale).
Articolo 16 (U.V.G.A.M.)
1. L'U.V.G.A.M. è organo di autogoverno e autodisciplina della
professione, è posta sotto la vigilanza dell'Assessorato regionale
competente in materia di turismo, è dotata di personalità giuridica
e svolge tutti i compiti demandati ai collegi regionali di cui
all'articolo 13 della legge 6/1989; l'U.V.G.A.M. ha inoltre lo
scopo di promuovere la migliore qualificazione
tecnico-professionale delle guide ed aspiranti guide alpine
esercenti in Valle d'Aosta, di favorire la collaborazione e la
solidarietà tra di esse e di contribuire alla migliore
organizzazione della professione.
2. L'U.V.G.A.M. ha un bilancio proprio, alimentato dalle quote
degli iscritti, dai contributi e finanziamenti erogati dalla
Regione ai sensi dell'articolo 26 e da ogni altra eventuale
entrata.
3. Hanno diritto di far parte dell'U.V.G.A.M., con parità di
diritti e di doveri, tutte le guide e le aspiranti guide alpine
iscritte nell'albo professionale regionale.
4. Lo statuto dell'U.V.G.A.M. e le eventuali modifiche dello
stesso sono deliberati dall'assemblea degli iscritti, con la
maggioranza dei due terzi dei presenti all'assemblea stessa aventi
diritto di voto, e sono sottoposti all'approvazione della Giunta
regionale.
5. Per l'approvazione delle deliberazioni di cui al comma 4,
l'assemblea è validamente costituita con la presenza della
maggioranza assoluta degli iscritti.
6. Lo statuto dell'U.V.G.A.M. prevede l'istituzione di un
collegio dei revisori dei conti, del quale fa parte di diritto un
rappresentante dell'Amministrazione regionale, nominato ai sensi
della legge regionale 27 marzo 1991, n. 12 (Criteri per le nomine e
le designazioni di competenza regionale).
Articolo 17 (Compiti dell'U.V.G.A.M.)
1. All'U.V.G.A.M. sono affidati i seguenti compiti:
a) curare la gestione e l'aggiornamento dell'albo professionale
regionale;
b) provvedere alla preparazione tecnica, culturale e
professionale delle guide e delle aspiranti guide alpine
organizzando, per conto e d'intesa con la Regione, da sola o in
collaborazione con il Collegio nazionale delle guide alpine-maestri
di alpinismo e degli aspiranti guide, di cui all'articolo 15 della
legge 6/1989, i corsi e gli esami per l'accertamento dell'idoneità
tecnica all'esercizio della professione, i corsi di aggiornamento
per guide ed aspiranti guide alpine di cui all'articolo 12, i corsi
di preparazione per istruttori a norma dell'articolo 18, nonché i
corsi per il conseguimento delle specializzazioni di cui
all'articolo 3;
c) promuovere ed organizzare manifestazioni dirette ad
incoraggiare e sviluppare l'alpinismo e la conoscenza della
montagna;
d) promuovere studi e provvedere alla diffusione di informazioni
sulle questioni interessanti le professioni di guida e aspirante
guida alpina;
e) promuovere e sviluppare le relazioni con gli altri organismi
operanti nel settore di interesse delle guide e aspiranti guide
alpine;
f) coordinare l'attività delle associazioni locali delle guide e
aspiranti guide alpine, nel rispetto della loro autonomia;
g) formulare, su richiesta dell'Assessore regionale competente
in materia di turismo, pareri sulle questioni relative
all'ordinamento delle professioni di guida e aspirante guida
alpina, nonché sulle questioni relative agli interventi a rifugi e
altre opere alpine;
h) svolgere le altre funzioni ad essa affidate dalla legge o
dalla Regione o previste dallo statuto;
i) stipulare polizze di assicurazione collettiva a favore delle
guide e aspiranti guide ad essa iscritte, per la corresponsione di
somme una tantum in caso di morte o invalidità permanente
conseguenti ad infortunio in servizio.
Articolo 18 (Corsi per istruttori)
1. Il rilascio, da parte dell'U.V.G.A.M., della qualifica di
istruttore è subordinato alla frequenza di appositi corsi
teorico-pratici ed al superamento dei relativi esami, organizzati
dall'U.V.G.A.M. ai sensi dell'articolo 17, comma 1, lett. b).
2. Ai corsi di formazione per istruttori sono ammesse le sole
guide alpine che hanno esercitato la professione per un periodo non
inferiore a tre anni.
3. Le attività di insegnamento pratico nei corsi di formazione
per istruttori sono svolte da istruttori abilitati da almeno tre
anni.
Articolo 19 (Società locali)
1. Assumono la denominazione di Società locali le associazioni
costituite per organizzare e coordinare il lavoro delle guide
alpine ed aspiranti guide alpine ad esse aderenti, in funzione
delle esigenze della zona in cui esse operano.
2. Le Società locali collaborano con le aziende di promozione
turistica, con i comuni e con la Regione per l'organizzazione di
manifestazioni sportive e, in generale, di iniziative volte alla
promozione della zona di competenza.
3. Ai fini della presente legge, le Società locali di guide e
aspiranti guide alpine sono autorizzate con decreto dell'Assessore
regionale competente in materia di turismo, sentito il parere
dell'U.V.G.A.M.; con il medesimo decreto è altresì approvato lo
statuto dell'associazione, che deve essere conforme ai principi
della presente legge, nonché allo statuto ed ai regolamenti
dell'U.V.G.A.M..
4. Nella medesima zona della regione, comprensiva di uno o più
comuni, può essere autorizzata una sola Società locale di guide e
aspiranti guide alpine.
5. Hanno diritto, a richiesta, di fare parte delle Società
locali autorizzate le guide ed aspiranti guide alpine esercenti
stabilmente nella rispettiva zona, iscritte all'albo regionale
professionale e che accettino lo statuto ed i regolamenti
dell'associazione; lo stesso diritto è riconosciuto alle guide ed
aspiranti guide alpine invalide, a norma dell'articolo 23,
residenti in uno dei comuni compresi nella zona di competenza della
Società locale e che ne accettino lo statuto ed i regolamenti.
6. Lo statuto della Società locale di guide ed aspiranti guide
alpine individua i comuni compresi nella rispettiva zona.
Articolo 20 (Scuole di alpinismo)
1. Sono considerate scuole di alpinismo le strutture, comunque
denominate e costituite, che svolgono stabilmente in forma
organizzata e collettiva attività di insegnamento delle tecniche di
ascensione su roccia, ghiaccio e misto e delle tecniche
sci-alpinistiche, con esclusione delle attività di formazione
professionale di cui alla presente legge.
2. L'apertura di una scuola di alpinismo è soggetta ad
autorizzazione rilasciata annualmente, con decreto, dall'Assessore
regionale competente in materia di turismo, previa verifica della
sussistenza dei seguenti requisiti:
a) la scuola si avvale esclusivamente, per l'attività di
insegnamento, di guide alpine o aspiranti guide alpine iscritte
all'albo professionale regionale;
b) le aspiranti guide alpine, di cui la scuola eventualmente si
avvale per l'attività di insegnamento, risultano in numero comunque
non superiore a quello delle guide alpine;
c) la direzione della scuola è affidata ad una guida alpina
autorizzata all'esercizio stabile della professione in Valle
d'Aosta da almeno tre anni.
Articolo 21 (Provvidenze a favore delle guide e aspiranti guide
alpine e loro superstiti)
1. La Regione corrisponde annualmente a tutte le guide ed
aspiranti guide alpine iscritte all'U.V.G.A.M. e residenti in Valle
d'Aosta, nonché ai loro superstiti:
a) assegni di anzianità;
b) assegni di invalidità permanente;
c) assegni di reversibilità.
Articolo 22 (Assegni di anzianità)
1. Gli assegni di anzianità sono corrisposti in favore delle
guide ed aspiranti guide alpine che, avendo cessato l'esercizio
della professione, si trovano in una delle seguenti condizioni:
a) hanno compiuto il sessantesimo anno di età ed esercitato la
professione in Valle d'Aosta per almeno venticinque anni;
b) hanno esercitato la professione in Valle d'Aosta per almeno
trentacinque anni.
Articolo 23 (Assegni di invalidità permanente)
1. Gli assegni di invalidità permanente si distinguono in:
a) ordinari;
b) speciali.
2. Gli assegni ordinari di invalidità permanente spettano a
tutte le guide ed aspiranti guide alpine che hanno esercitato la
professione in Valle d'Aosta per non meno di cinque anni
complessivi, di cui almeno uno nel quinquennio precedente la data
di presentazione della domanda e che, a causa di infermità o
difetto fisico o psichico, non sono più in grado di svolgere la
professione per sopraggiunta invalidità superiore al cinquanta per
cento.
3. Gli assegni speciali di invalidità permanente spettano a
tutte le guide ed aspiranti guide alpine, indipendentemente dal
tempo per il quale hanno esercitato la professione, qualora siano
colpite da invalidità specifica, a norma del comma 2, derivante da
causa di servizio.
4. Gli assegni di invalidità permanente ordinari o speciali sono
revocati per cessazione dello stato di invalidità e non sono
cumulabili con l'assegno di anzianità di cui all'articolo 22.
5. L'invalidità risulta da apposito certificato rilasciato dal
medico dipendente dell'Unità sanitaria locale della Valle d'Aosta
(USL) e convalidato dal medico responsabile del Servizio di
medicina legale della medesima USL.
6. I titolari di assegno ordinario di invalidità, al compimento
del sessantesimo anno di età, hanno diritto a percepire, in
sostituzione di detto assegno, l'assegno di anzianità, qualora in
possesso dei requisiti di cui all'articolo 22, comma 1.
7. I titolari di assegno speciale di invalidità, al compimento
del sessantesimo anno di età, hanno diritto a percepire, in
sostituzione di detto assegno, l'assegno di anzianità anche se non
in possesso dei requisiti di cui all'articolo 22, comma 1.
Articolo 24 (Assegno di reversibilità)
1. L'assegno di reversibilità viene erogato in caso di
morte:
a) del titolare dell'assegno di anzianità o di invalidità
permanente;
b) dell'iscritto all'U.V.G.A.M., nell'eventualità che il decesso
non sia dovuto a causa di servizio, qualora abbia esercitato la
professione per non meno di cinque anni complessivi, di cui almeno
uno nel quinquennio precedente la data della morte;
c) dell'iscritto all'U.V.G.A.M. che, alla data del decesso non
dovuto a cause di servizio, abbia esercitato la professione per
almeno venticinque anni complessivi, indipendentemente dal tempo in
cui ha cessato l'attività;
d) dell'iscritto all'U.V.G.A.M., indipendentemente da qualsiasi
altra condizione, ove la morte sia avvenuta per cause di
servizio.
2. Hanno diritto all'assegno di reversibilità, nell'ordine:
a) il coniuge superstite, sempreché non sia stata pronunciata
sentenza, passata in giudicato, di separazione a lui
addebitabile;
b) i figli legittimi, legittimati, naturali, adottivi, nonché
gli affiliati, i figli nati da precedente matrimonio del coniuge
superstite ed i soggetti regolarmente affidati al defunto, purché
rispondano ad una delle seguenti condizioni:
1) abbiano età non superiore a 18 anni;
2) abbiano età compresa fra 18 e 21 anni, ove frequentino la
scuola secondaria di secondo grado, ovvero una scuola o un corso di
istruzione professionale, e non prestino lavoro retribuito;
3) abbiano età compresa fra 18 e 26 anni, ove frequentino
un'università o istituto universitario e non prestino lavoro
retribuito;
4) qualunque età abbiano siano riconosciuti permanentemente
inabili a proficuo lavoro;
c) i genitori legittimi o che hanno legittimato, riconosciuto o
adottato il defunto, nonché coloro che lo hanno affiliato o
ricevuto in affidamento, purché alla data della morte dell'iscritto
all'U.V.G.A.M. o del titolare dell'assegno, essi abbiano compiuto
il sessantacinquesimo anno di età e non vi siano il coniuge o figli
superstiti aventi diritto all'assegno di reversibilità;
d) i fratelli e le sorelle, purché alla data della morte
dell'iscritto all'U.V.G.A.M. o titolare dell'assegno essi siano
permanentemente inabili al lavoro e non vi siano il coniuge o figli
o genitori superstiti aventi diritto all'assegno di
reversibilità.
3. L'assegno di reversibilità è riconosciuto nella seguente
misura:
a) sessanta per cento dell'assegno diretto: al coniuge
superstite;
b) venti per cento dell'assegno diretto: ad ogni figlio, quando
sia superstite anche il coniuge;
c) quaranta per cento dell'assegno diretto: ad ogni figlio, se
non è superstite il coniuge, con diritto però ad un minimo pari al
sessanta per cento dell'assegno diretto nel caso in cui vi sia un
unico figlio superstite;
d) quindici per cento dell'assegno diretto: ad ogni genitore o
ad ogni fratello o sorella.
4. La somma delle quote dell'assegno di reversibilità non può
mai essere superiore all'importo dell'assegno diretto attribuito o
che sarebbe spettato al defunto.
5. Il diritto all'assegno di reversibilità cessa, per il coniuge
superstite, quando contragga nuovo matrimonio; per i figli, quando
raggiungano i limiti di età o vengano meno le altre condizioni alle
quali tale diritto è subordinato.
Articolo 25 (Norme generali sugli assegni)
1. Ai fini dell'anzianità di esercizio della professione, sono
computati in ogni caso i periodi di inattività conseguenti ad
infortunio o a malattia contratta in servizio o per causa di
servizio, nonché i periodi di interruzione della professione dovuti
al servizio militare prestato in tempo di guerra o prestato
comunque in adempimento di obblighi di legge.
2. Gli assegni di cui agli articoli 22, 23 e 24 sono cumulabili
con eventuali altri assegni o pensioni spettanti all'iscritto
all'U.V.G.A.M. o ai suoi familiari in forza di altre assicurazioni
obbligatorie o volontarie.
3. A partire dal 1° gennaio 1976, sono computati come periodi di
anzianità di esercizio della professione utili ai fini del
conseguimento degli assegni di cui agli articoli 22, 23 e 24
esclusivamente i periodi nei quali la guida o aspirante guida
alpina è stata iscritta all'U.V.G.A.M..
Articolo 26 (Contributi finanziari della Regione)
1. Ai fini dell'applicazione della presente legge la
Regione:
a) interviene, mediante la concessione di contributi a favore
dell'U.V.G.A.M., fino ad un massimo del cento per cento delle spese
relative all'organizzazione ed attuazione di corsi ed esami per
l'abilitazione di guide ed aspiranti guide alpine e per
l'organizzazione di corsi di aggiornamento e di perfezionamento,
organizzati dall'U.V.G.A.M. per conto e d'intesa con la Regione; a
tale fine si intendono per spese di organizzazione ed attuazione
solo quelle tecnicamente necessarie alla realizzazione dei corsi,
ovvero le spese per l'acquisto di materiali, per la remunerazione
degli istruttori e per l'uso dei mezzi di trasporto necessari allo
svolgimento dei corsi medesimi. Sono escluse le spese concernenti
l'alloggiamento ed il trasferimento nelle località sedi del corso,
che rimangono totalmente a carico dei partecipanti. La Regione,
sulla base dei preventivi presentati dall'U.V.G.A.M. e approvati
dalla struttura regionale competente in materia di turismo, eroga
un primo acconto, salvo conguaglio da effettuarsi sulla base dei
rendiconti presentati dall'U.V.G.A.M.;
b) concede all'U.V.G.A.M., sulla base di un preventivo di spesa
approvato dalla struttura regionale competente in materia di
turismo, un contributo per l'organizzazione ed attuazione dei corsi
ed esami per l'abilitazione degli accompagnatori della natura, di
cui alla legge regionale 34/1991, dei corsi ed esami di
specializzazione, dei corsi ed esami per istruttori, nonché per
l'organizzazione dei relativi corsi di aggiornamento. Il contributo
è liquidato ad attività conclusa e non può comunque essere
superiore al disavanzo finanziario risultante dai rendiconti
presentati alla struttura regionale competente in materia di
turismo e dalla stessa approvati;
c) concede un contributo annuo a favore dell'U.V.G.A.M. in
misura non superiore all'ottanta per cento delle spese di
funzionamento, quali risultano dal bilancio di previsione
dell'U.V.G.A.M. e approvato dalla struttura regionale competente in
materia di turismo; l'erogazione del contributo avviene in due
soluzioni, di cui l'acconto su presentazione del bilancio
preventivo, in percentuale non superiore al settanta per cento ed
il saldo previa presentazione del bilancio consuntivo, regolarmente
approvato dai competenti organi statutari;
d) concede un contributo a favore dell'U.V.G.A.M. in misura non
superiore all'ottanta per cento dell'importo dei premi relativi
alle polizze di assicurazione di cui all'articolo 17, comma 1,
lett. i), preventivamente approvate dalla struttura regionale
competente in materia di turismo; l'erogazione avviene in via
anticipata e previa presentazione della copia della polizza
assicurativa;
e) assume a proprio carico la corresponsione degli assegni di
cui agli articoli 22, 23 e 24; l'entità degli assegni di anzianità
e di invalidità ordinaria e speciale è fissata in annue lire
3.000.000 lorde; l'entità dell'assegno è aggiornata con legge
finanziaria della Regione, ai sensi dell'articolo 19 della legge
regionale 27 dicembre 1989, n. 90 (Norme in materia di bilancio e
di contabilità generale della Regione Autonoma Valle d'Aosta), e
successive modificazioni;
f) eroga, a partire dall'anno 1997, a favore delle Società
locali di guide e aspiranti guide alpine, di cui all'articolo 19,
un contributo fino ad un massimo del cinquanta per cento delle
spese necessarie per la ristrutturazione delle sedi delle medesime
Società locali, per l'arredamento, nonché per l'acquisizione di
strumentazione informatica necessaria ad assicurare una più
efficiente gestione dell'attività delle medesime Società
locali.
2. I contributi e le provvidenze di cui al comma 1 sono concessi
con provvedimento del dirigente della struttura regionale
competente in materia di turismo.
Articolo 27 (Disposizioni transitorie)
1. Le guide ed aspiranti guide alpine che, alla data di entrata
in vigore della presente legge, risultano titolari di
un'autorizzazione all'esercizio stabile in Valle d'Aosta della
professione di guida o aspirante guida alpina, rilasciata ai sensi
della legge regionale 11 agosto 1975, n. 39 (Ordinamento delle
guide e dei portatori alpini in Valle d'Aosta), e successive
modificazioni, sono iscritte, previa presentazione di domanda
all'U.V.G.A.M., all'albo professionale regionale di cui
all'articolo 6.
Articolo 28 (Disposizioni finanziarie)
1. Gli oneri derivanti dall'applicazione delle disposizioni di
cui all'articolo 26, comma 1, lett. a), b), c), d) ed e),
ammontanti a lire 820 milioni, gravano sugli stanziamenti già
iscritti ai capitoli 64360 (Spese per la concessione di assegni di
anzianità, invalidità e reversibilità a favore di guide e loro
superstiti), per lire 340 milioni, 64380 (Contributi all'Unione
valdostana guide di alta montagna per la stipula di polizze
collettive di assicurazione contro gli infortuni in servizio dei
soci dell'Unione stessa), per lire 80 milioni, 64440, la cui
denominazione viene modificata: "Contributi all'Unione valdostana
guide di alta montagna per l'organizzazione di corsi di formazione
e aggiornamento per guide e aspiranti guide alpine, e per
accompagnatori della natura, nonché per il perfezionamento di guide
e aspiranti guide alpine e per funzionamento della stessa
U.V.G.A.M.", per lire 400 milioni, del bilancio annuale 1997 e
pluriennale 1997/1999 della Regione.
2. L'onere di lire 150.000.000 annue derivante dall'applicazione
delle disposizioni di cui all'articolo 26, comma 1, lett. f),
graverà, a decorrere dall'anno 1997, sul capitolo 64390, di nuova
istituzione, denominato "Contributi per la ristrutturazione,
l'acquisto, la costruzione e l'arredamento di immobili da destinare
a sedi di Società locali di guide e aspiranti guide alpine", alla
cui copertura si provvede mediante prelievo di pari importo dal
capitolo 69000 (Fondo globale per il finanziamento di spese
correnti) a valere sull'intervento previsto al punto B.3.8.
(Disciplina della professione di guida alpina) dell'allegato 1 al
bilancio pluriennale 1997/1999 della Regione.
3. Il cap. 64360 viene incluso nell'elenco dei capitoli di cui
all'allegato 7 del bilancio preventivo della Regione per i quali è
ammesso il prelievo dal fondo di riserva per le spese obbligatorie,
ai sensi dell'articolo 36 della legge regionale 90/1989.
4. Le somme derivanti dall'applicazione delle sanzioni di cui
all'articolo 15 sono introitate al capitolo 7700 del bilancio
preventivo della Regione (Proventi pene pecuniarie per
contravvenzioni).
Articolo 29 (Variazioni di bilancio)
1. Al bilancio pluriennale della Regione per gli anni 1997/1999
sono apportate, per ciascuno degli anni 1997, 1998 e 1999, le
seguenti variazioni:
a) in diminuzione:
cap. 69000 "Fondo globale per il finanziamento di spese
correnti"
lire 150.000.000;
b) in aumento
programma regionale: 2.2.2.12.
Codificazione: 2.1.2.4.3.3.10.24.9.32
cap. 64390 (di nuova istituzione)
"Contributo per la ristrutturazione, l'acquisto, la costruzione
e l'arredamento di immobili da destinare a sedi di società locali
di guide e aspiranti guide alpine"
lire 150.000.000.
Articolo 30 (Abrogazioni)
1. Sono abrogate le seguenti leggi regionali:
a) 11 agosto 1975, n. 39;
b) 8 maggio 1979, n. 29;
c) 31 maggio 1983, n. 39;
d) 21 dicembre 1984, n. 70.
Presidente Mi è stato chiesto di anticipare un punto all'ordine
del giorno perché, per impegni presi precedentemente, il
Consigliere Rini, relatore del punto in oggetto, dovrà assentarsi.
Tutti sono concordi? Allora passiamo all'esame del punto n. 17.
Ha chiesto la parola il Consigliere Rini.
Rini (UV) La professione di guida alpina e di aspirante guida
alpina è attualmente disciplinata dalla legge regionale n. 39 del
1975 che a più riprese ha subito delle modificazioni ed
integrazioni, che hanno fatto sì che la stessa sia attualmente di
difficile consultazione e comprensione.
Ora, vista l'esigenza di adeguare la vigente legislazione
regionale ai principi dettati dalla legge quadro nazionale n. 6 del
1989, si è ritenuto opportuno racchiudere in un unico testo di
legge le disposizioni che regolano l'esercizio delle professioni in
questione.
C'è da sottolineare che il riordino della legislazione
regionale, con la predisposizione di testi unici che vanno nel
senso della delegificazione, è uno degli obiettivi previsti dal
programma di questa maggioranza.
Fatta questa premessa, passo ad esaminare le principali
innovazioni, che per buona parte recepiscono i principi dettati
dalla legge quadro del 1989.
Sono stati definiti gli ambiti e le attività riservate alle
guide e alle aspiranti guide in modo più chiaro; viene riconosciuta
la libera professione e di conseguenza viene abolita la licenza
comunale ai fini dell'esercizio dell'attività; è istituito, presso
l'Unione valdostana delle guide di alta montagna, l'albo
professionale regionale delle guide e delle aspiranti guide alpine
che sarà gestito ed aggiornato dall'Unione stessa; è stata
introdotta una più completa e chiara disciplina delle modalità per
conseguire l'abilitazione tecnica per l'esercizio dell'attività; è
stato aggiornato l'importo annuo dell'assegno di anzianità e di
invalidità; è stata introdotta una nuova riformulazione delle
disposizioni concernenti le sanzioni amministrative da applicare in
caso di violazioni di legge; sono stati infine previsti dei
contributi a favore delle società locali di guide alpine per
l'arredo e la ristrutturazione delle sedi e per l'acquisto di
apparecchiature informatiche per la gestione della loro
attività.
Questi contributi, che ammontano a 150 milioni annui, serviranno
in modo particolare per la gestione dell'albo professionale.
Vorrei anche aggiungere che le Commissioni consiliari II e V
hanno sentito i rappresentanti sia dell'Unione valdostana guide
alpine di alta montagna sia degli accompagnatori della natura.
Abbiamo purtroppo potuto constatare che i rapporti fra le due
categorie non sono dei migliori, questo è un vero peccato non tanto
per le categorie, ma soprattutto perché la loro litigiosità
potrebbe avere delle ripercussioni negative per quanto riguarda il
turismo.
Le Commissioni, in accordo con l'Assessore, hanno comunque
deciso di stralciare il comma 6 dell'articolo 13, come richiesto
appunto dagli accompagnatori della natura, sul quale com'è noto è
stata fatta anche troppa cagnara. Questa decisione è stata presa
anche perché l'Assessore ha confermato la volontà di rivedere la
legge degli accompagnatori della natura, ai quali viene
riconosciuto l'impegno della promozione turistica della Valle
d'Aosta, rivolta in modo particolare all'ambiente naturale,
all'educazione ambientale e all'arricchimento dell'offerta
turistica.
La speranza delle Commissioni, e spero di ognuno di noi, è che
queste due categorie, che insieme alle guide turistiche hanno e
devono avere una grande importanza per il turismo e l'immagine
della nostra Valle, riescano a superare certe incomprensioni e
possano lavorare in futuro in armonia e in modo organico nel loro
interesse, ma soprattutto nell'interesse della Valle d'Aosta.
Presidente È aperta la discussione generale. Ha chiesto la
parola il Consigliere Squarzino.
Squarzino (VA) Vorrei riprendere l'ultima annotazione del
relatore e ricordare che, nel corso della discussione di questo
disegno di legge, si è esaminato il rapporto fra la professione
delle guide alpine e quella degli accompagnatori della natura.
Come ricordava prima il relatore, abbiamo ascoltato i
rappresentanti dei due gruppi professionali e abbiamo registrato la
preoccupazione, specie da parte delle guide, che ci siano delle
attività delle diverse figure professionali che si intersecano fra
di loro e che si sovrappongono.
È emersa con molta chiarezza l'esigenza di indicare quali sono i
diversi ambiti di attività, specie in questo periodo in cui si
registra un'evoluzione in particolare della figura professionale
degli accompagnatori della natura. Fino a poco tempo fa la guida
era l'unica figura professionale deputata alla scoperta della
montagna e della natura ed era abbastanza naturale che il tirocinio
della guida avvenisse anche attraverso l'accompagnamento di gitanti
più lenti come anziani o bambini. In questi ultimi tempi, con il
diffondersi di una maggiore attenzione per la natura in tutti i
suoi aspetti, con l'affermarsi sia di un turismo ecologico (che tra
l'altro può diventare uno dei settori interessanti per la nostra
economia perché può coprire un periodo dell'anno in cui non si
registra il turismo di massa estivo e invernale) sia di
un'educazione ambientale, poco per volta è emersa la necessità di
una professionalità più specifica e attenta alla scoperta della
natura più che all'escursione. A questa nuova figura
dell'accompagnatore della natura o della guida naturalistica sono
richieste una preparazione, delle attitudini e delle competenze
diverse rispetto a quelle della guida alpina.
È parso perciò utile separare nettamente le due professioni
anche dal punto di vista normativo non disciplinando le due
professionalità nella stessa legge. Non è stato possibile
presentare contestualmente le due leggi che regolano le due figure,
c'è stato però un impegno da parte dell'Assessore (che qui
ringrazio) di ripensare e di rivedere la legge regionale n. 34 del
1991 in modo che anche alla professione di guida della natura possa
essere riconosciuta la dignità che le spetta e che si è conquistata
in questi anni di lavoro.
Nell'attesa di quest'atto normativo, chiediamo all'Assessore di
farsi garante del dialogo che deve esserci fra queste categorie
diverse e di favorirlo in modo che ciascuno comprenda le ragioni
dell'altro e in modo da concordare nelle attività di possibile
sovrapposizione, i ruoli e gli ambiti di lavoro specifici di
ciascuno.
Presidente Se nessun altro chiede la parola, dichiaro chiusa la
discussione generale.
Ha chiesto la parola l'Assessore al turismo, sport e beni
culturali, Agnesod.
Agnesod (UV) Innanzitutto voglio ringraziare le Commissioni per
il lavoro svolto e il relatore per l'illustrazione che ha dato di
questo disegno di legge, che indubbiamente riveste un'importanza
particolare, tenuto conto del ruolo che la guida alpina riveste per
il turismo valdostano.
Abbiamo voluto far chiarezza come è già stato detto dal
relatore. Sono stati aboliti ben quattro disegni di legge per
giungere ad un unico testo, dove vengono disciplinate sia la figura
della guida sia quella dell'aspirante guida alpina. C'è stato
l'importante riconoscimento del ruolo dell'albo.
Abbiamo voluto stralciare il comma 6 dell'articolo 13, che era
stato introdotto per cercare di mettere insieme queste due figure
professionali e per trovare delle soluzioni come fu fatto in
passato per quanto riguarda i maestri di sci, i quali introdussero
con la loro legge un comma che prevedeva un accordo con le guide
alpine per altri percorsi. Quest'introduzione ha eliminato la
conflittualità fra queste due figure, in questo momento c'è un
ottimo rapporto fra i maestri di sci e le guide alpine.
Arrivava prima questa legge per cui il comma suddetto è stato
previsto in tale provvedimento, non si vuole penalizzare nessuno
perché le figure e gli ambiti sono diversi, si propongono nei
confronti del turista con una veste diversa.
La perplessità che è emersa nelle Commissioni, anche dopo le
audizioni che avevo fatto in precedenza, ci ha portati a togliere
questo comma. Procederemo sicuramente con il gruppo di lavoro,
formato da due guide turistiche, da due accompagnatori della natura
e da due guide alpine, che è stato costituito alcuni mesi fa (prima
della presentazione del testo di legge in Giunta e in Commissione),
con l'intento di riuscire insieme a trovare una delimitazione degli
ambiti e dei percorsi sostenibili per ciascuna categoria.
Il punto nodale rimane l'accompagnamento sulla neve; si può
trovare una soluzione tenendo conto, come ho già detto in
Commissione, di quelli che sono i problemi collegati anche con le
norme di sicurezza. Mi auguro che questo gruppo di lavoro riesca a
terminare al più presto il suo compito, cercherò di sollecitarne la
conclusione e di arrivare in seguito a presentare un disegno di
legge riguardante gli accompagnatori della natura.
Presidente Ha chiesto la parola il Consigliere Rini.
Rini (UV) Vista l'importanza di questo disegno di legge e visto
che l'abbiamo tirato un po' per le lunghe anche in Commissione, non
sarebbe forse il caso di aggiungere l'articolo per la dichiarazione
di urgenza?
Presidente Se il Consiglio è d'accordo, se nessuno si oppone,
viene aggiunto un articolo concernente la dichiarazione di
urgenza.
Si passa all'esame dell'articolato.
Pongo in votazione l'articolo 1:
Presenti, votanti e favorevoli: 23
Presidente Pongo in votazione l'articolo 2:
Presenti, votanti e favorevoli: 23
Presidente Pongo in votazione l'articolo 3:
Presenti, votanti e favorevoli: 23
Presidente Pongo in votazione l'articolo 4:
Presenti, votanti e favorevoli: 23
Presidente Pongo in votazione l'articolo 5:
Presenti, votanti e favorevoli: 23
Presidente Pongo in votazione l'articolo 6:
Presenti, votanti e favorevoli: 23
Presidente All'articolo 7 c'è l'emendamento della V Commissione,
di cui do lettura:
Emendamento La lettera h) del comma 1 dell'articolo 7 è
sostituita dalla seguente:
"h) conoscenza delle lingue italiana e francese, da accertarsi
mediante specifica prova d'esame organizzata dall'U.V.G.A.M.,
d'intesa con la struttura regionale competente in materia di
turismo."
Pongo in votazione l'articolo 7 nel testo così emendato:
Articolo 7 (Iscrizione all'albo professionale regionale)
1. Sono iscritti all'albo professionale regionale i soggetti che
ne fanno richiesta all'U.V.G.A.M. e che sono in possesso dei
seguenti requisiti:
a) cittadinanza italiana o di altro Stato membro dell'Unione
europea;
b) età minima di 18 anni per le aspiranti guide alpine e di 21
anni per le guide alpine;
c) non aver riportato le condanne e non essere sottoposti alle
misure di cui agli articoli 11, comma 1, e 123, comma 2, del regio
decreto 18 giugno 1931, n. 773 (Approvazione del testo unico delle
leggi di pubblica sicurezza), e successive modificazioni;
d) possesso della licenza di scuola secondaria di primo grado o
della licenza elementare per i soggetti nati anteriormente al 1°
gennaio 1957; l'equivalenza del titolo di studio conseguito in uno
Stato estero al corrispondente titolo di studio italiano risulta da
apposita certificazione rilasciata dall'autorità competente e
apposta in calce o allegata alla traduzione in lingua italiana o
francese, debitamente legalizzata, del titolo di studio
prodotto;
e) idoneità fisica all'esercizio della professione, certificata
dal medico di sanità pubblica del comune di residenza in data non
anteriore a tre mesi dalla data della richiesta;
f) abilitazione tecnica conseguita a norma dell'articolo 11;
g) residenza o domicilio in un comune della regione;
h) conoscenza delle lingue italiana e francese, da accertarsi
mediante specifica prova d'esame organizzata dall'U.V.G.A.M.,
d'intesa con la struttura regionale competente in materia di
turismo.
2. Per i cittadini appartenenti ad altri Stati membri
dell'Unione europea, il possesso dei requisiti di cui al comma 1,
lett. c) ed e), è comprovato da idonee certificazioni rilasciate
dalle autorità competenti degli Stati di origine o di
provenienza.
Presenti, votanti e favorevoli: 23
Il Consiglio approva
Presidente Pongo in votazione l'articolo 8:
Presenti, votanti e favorevoli: 23
Presidente Pongo in votazione l'articolo 9:
Presenti, votanti e favorevoli: 23
Presidente Pongo in votazione l'articolo 10:
Presenti, votanti e favorevoli: 23
Presidente Pongo in votazione l'articolo 11:
Presenti, votanti e favorevoli: 23
Presidente Pongo in votazione l'articolo 12:
Presenti, votanti e favorevoli: 23
Presidente Pongo in votazione l'articolo 13:
Presenti, votanti e favorevoli: 23
Presidente Pongo in votazione l'articolo 14:
Presenti, votanti e favorevoli: 23
Presidente Pongo in votazione l'articolo 15:
Presenti, votanti e favorevoli: 23
Presidente Pongo in votazione l'articolo 16:
Presenti, votanti e favorevoli: 23
Presidente Pongo in votazione l'articolo 17:
Presenti, votanti e favorevoli: 23
Presidente Pongo in votazione l'articolo 18:
Presenti, votanti e favorevoli: 23
Presidente Pongo in votazione l'articolo 19:
Presenti, votanti e favorevoli: 23
Presidente Pongo in votazione l'articolo 20:
Presenti, votanti e favorevoli: 23
Presidente All'articolo 21 c'è un emendamento sostitutivo della
V Commissione, di cui do lettura:
Emendamento L'articolo 21 è sostituito dal seguente:
"Articolo 21
(Provvidenze a favore delle guide e delle aspiranti guide alpine
e loro superstiti)
1. La Regione corrisponde annualmente, previa specifica
richiesta indirizzata alla struttura regionale competente in
materia di turismo, a tutte le guide ed alle aspiranti guide alpine
iscritte all'U.V.G.A.M. e residenti in Valle d'Aosta, nonché ai
loro superstiti:
a) assegni di anzianità;
b) assegni di invalidità permanente;
c) assegni di reversibilità.
2. Gli assegni di cui al comma 1 decorrono dal mese successivo a
quello della presentazione della domanda, fatto salvo il diritto
degli eredi legittimi a percepire le mensilità dell'assegno
maturate e non riscosse dal titolare dell'assegno stesso."
Pongo in votazione l'articolo 21 nel testo così emendato:
Presenti, votanti e favorevoli: 23
Il Consiglio approva
Presidente Pongo in votazione l'articolo 22:
Presenti, votanti e favorevoli: 23
Presidente Pongo in votazione l'articolo 23:
Presenti, votanti e favorevoli: 23
Presidente Pongo in votazione l'articolo 24:
Presenti, votanti e favorevoli: 23
Presidente Pongo in votazione l'articolo 25:
Presenti, votanti e favorevoli: 23
Presidente Pongo in votazione l'articolo 26:
Presenti, votanti e favorevoli: 23
Presidente Pongo in votazione l'articolo 27:
Presenti, votanti e favorevoli: 23
Presidente Pongo in votazione l'articolo 28:
Presenti, votanti e favorevoli: 23
Presidente Pongo in votazione l'articolo 29:
Presenti, votanti e favorevoli: 23
Presidente Pongo in votazione l'articolo 30:
Presenti, votanti e favorevoli: 23
Presidente Viene aggiunto l'articolo 31, relativo all'urgenza,
di cui do lettura:
Emendamento "Articolo 31
(Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione."
Lo pongo in votazione:
Presenti, votanti e favorevoli: 23
Il Consiglio approva
Presidente Pongo in votazione la legge nel suo complesso:
Presenti, votanti e favorevoli: 23
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK