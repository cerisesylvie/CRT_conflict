Consiglio Regionale della Valle d'Aosta - Oggetto del Consiglio n. 1551 del 2 ottobre 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1551 del 2 ottobre 1985 - Resoconto
OGGETTO N. 1551/VIII - INTERVENTI PER IL MIGLIORAMENTO DELLA
LINEA FERROVIARIA CHIVASSO-AOSTA-PRE'-SAINT-DIDIER - (SVOLGIMENTO
DI INTERPELLANZA E REIEZIONE DI MOZIONE).
PRESIDENTE:
Gli oggetti n. 18 e 53 dell'ordine del giorno
vengono discussi contestualmente.
Do lettura dell'interpellanza presentata dai Consiglieri Millet
e Bajocco della mozione presentata dal Consigliere Viberti:
INTERPELLANZA
RICORDATO
che con la legge finanziaria n. 887 del 22
dicembre 1984 è stato congruamente rifinanziato il Piano
integrativo delle Ferrovie dello Stato, previsto dalla legge 17 del
12 febbraio 1981:
AVUTA NOTIZIA
che la Direzione delle ferrovie dello
Stato intenderebbe utilizzare la quasi totalità dei fondi previsti
(13.753 miliardi) concentrandoli su alcune linee definite
essenziali, riservando solo 640 miliardi alle altre linee non
secondarie e 570 miliardi alle cosiddette linee secondarie;
SOTTOLINEATO
che secondo tale disegno la maggior parte
delle linee ferroviarie verrebbe avviata al taglio e
all'emarginazione;
CONSTATATO
che tra le linee messe in tal modo in
discussione vi sarebbe la Chivasso-Aosta-Pré-Saint-Didier;
i sottoscritti Consiglieri regionali del Gruppo
comunista
INTERPELLANO
l'Assessore all'Industria, Commercio, Artigianato e Trasporti
per sapere:
1)
se è a conoscenza di notizie più precise per ciò
che riguarda i progetti relativi alle linee Chivasso-Aosta e
Aosta-Pré-Saint-Didier e quali iniziative intende prendere la
Giunta regionale per evitare il probabile
ridimensionamento;
2)
se la Giunta regionale ha presentato proprie
proposte ai fini dell'elaborazione del Piano Generale dei
Trasporti, che dovrebbe nei prossimi mesi essere portato all'esame
del Parlamento.
F.ti: Ruggero Millet e Igino Bajocco
MOZIONE
Appreso
dagli organi di stampa che il Ministero dei
Trasporti ha bloccato gli stanziamenti già decisi per interventi
migliorativi sulla linea ferroviaria
Chivasso-Aosta-Pré-Saint-Didier;
Rilevato che
tale provvedimento potrebbe portare ad un
ulteriore ridimensionamento o addirittura alla soppressione della
nostra linea ferroviaria;
Ribadito che
tale impostazione è inaccettabile per la
Valle d'Aosta che ha bisogno anzi di un potenziamento della
ferrovia con il raddoppio, l'elettrificazione e la
smilitarizzazione della Chivasso-Aosta ed un rilancio della
Aosta-Pré-Saint- Didier;
il Consiglio regionale della Valle d'Aosta
IMPEGNA
la Giunta regionale
1)
ad intervenire con fermezza presso il Ministero dei
Trasporti e la Direzione delle FF.SS. per sbloccare i finanziamenti
già decisi per il miglioramento della nostra ferrovia nel Piano
Generale dei Trasporti;
2)
a far presente al Ministero dei Trasporti e alla
Direzione delle FF.SS. la disponibilità della Regione Valle d'Aosta
ad intervenire anche finanziariamente per il potenziamento della
linea Chivasso-Aosta-Pré-Saint-Didier.
F.to: Ilio Viberti
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Vorrei illustrare brevemente questa
interpellanza sulla ferrovia Chivasso-Aosta-Pré-Saint-Didier. Da un
pò di tempo a questa parte, ci siamo abituati ad incontrarci con i
responsabili delle ferrovie o a sentire le dichiarazioni del
Governo (il quale dice che si faranno dei lavori) e dopo alcuni
mesi si legge di passaggi alla Regione di tratti di ferrovia, come
appunto succede oggi.
Lo scopo di questa interpellanza è di fare il punto della
situazione e chiedere all'Assessore quali notizie ha in merito,
poichè da quanto dicono gli organi di informazione la linea
ferroviaria dovrebbe passare alla Regione. Se questa voce fosse
vera bisognerebbe anche prendere in considerazione il tipo di
rapporto che si instaurerebbe tra la Regione ed i militari che
attualmente lavorano lungo la tratta ferroviaria e forse sarebbe la
volta buona per risolvere quel problema.
Vorremmo sapere se l'Assessore è in grado di dirci che fine
faranno i finanziamenti per la linea Chivasso-Aosta e la
Aosta-Pré-Saint-Didier e se i lavori continueranno o meno. Ad un
certo momento, si è letto anche che il Ministro Signorile avrebbe
presentato questo pacchetto di proposte per chiedere dei fondi al
suo collega Ministro del Tesoro. Per concludere ripeto che lo scopo
dell'interpellanza è di avere idee più chiare sul futuro della
ferrovia in Valle d'Aosta a cent'anni dalla sua costruzione.
Si dà atto che dalle ore 17,45 assume la Presidenza il Vice
Presidente DOLCHI.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Come Nuova Sinistra ci siamo occupati a
più riprese del problema della ferrovia nella nostra Regione e voi
tutti conoscete i nostri obiettivi finali che qualcuno potrebbe
ritenere ambiziosi (ma ne abbiamo anche altri che sono di carattere
intermedio). Con questa mozione, attraverso l'invito di tutto il
Consiglio, cerchiamo ancora una volta di sollecitare questa Giunta
affinché intervenga nei confronti del Ministro dei Trasporti per
sbloccare i finanziamenti già decisi e parte dei quali, per
fortuna, è già stata impiegata, tant'è vero che i lavori lungo la
tratta Aosta-Pré-Saint-Didier fortunatamente sono continuati.
Purtroppo non sono stati appaltati quelli nella tratta
Chivasso-Aosta per cui ci auguriamo che il Consiglio voglia
impegnare la Giunta ad ottenere l'appalto di questi finanziamenti,
che erano già stati decisi. Anche tenendo conto delle ultime novità
divulgate dagli organi di informazione, secondo le quali ci sarebbe
la possibilità che parte delle ferrovie del nostro Stato venga
lasciata alle Regioni, prima che questa decisione ci venga calata
dall'alto, noi potremmo prendere in considerazione l'opportunità di
intervenire direttamente sulla linea ferroviaria con fondi nostri,
così come già avevamo proposto come Nuova Sinistra.
Per fortuna nella nostra Regione il trasporto ferroviario è
destinato a diventare sempre più importante ed anche i colloqui di
questi giorni con gli spedizionieri ci hanno permesso di sentire
che anche nel nostro Paese il trasporto su gomma sia destinato a
diminuire la sua importanza. Inoltre la nostra vicinanza con un
Paese che cerca di limitare sempre più il trasporto su gomma e che
in questo senso, se noi lo osservassimo più attentamente, potrebbe
darci degli utili suggerimenti che ci permettano di porre mano a
progetti che rispondano alle esigenze del trasporto pubblico nella
nostra Regione.
Un'integrazione fra trasporto su gomma e trasporto ferroviario,
con la creazione di un "treno navetta" e di una metropolitana che
attraversi la Valle centrale con un servizio celere e frequente, ci
permetterebbe di avere un certo tipo di trasporto pubblico lungo la
Valle centrale, e lungo le valli laterali la concentrazione del
trasporto privato su gomma che al momento spesso ripete il tragitto
della ferrovia.
Purtroppo devo constatare che l'attenzione al problema è meno
viva di quella suscitata dalle polemiche precedenti, comunque noi
pensiamo che la Giunta, sempre attenta alle iniziative del
Consiglio, abbia già avuto modo di dibattere il tema e sappia darci
delle risposte positive. Grazie.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Cercherò di essere molto preciso nel
fornire i chiarimenti richiesti dall'interpellanza e dalla mozione.
Circa il destino delle linee ferroviarie Chivasso-Aosta e
Aosta-Pré-Saint-Didier sono state messe in circolazione voci
allarmistiche e gli organi d'informazione hanno ampliato e distorto
alcune ipotesi, non ufficiali, aumentando la confusione.
L'interpellanza permette quindi di fare le precisazioni che
seguono:
1°) il Ministero dei Trasporti e la Direzione Generale delle
Ferrovie dello Stato non hanno mai decretato il taglio della linea
Chivasso-Aosta, né quello della linea Aosta-Pré-Saint-Didier;
2°) nessuna proposta in tal senso e nessuna richiesta di
assenso, obbligatorio ai sensi dell'art. 86 della legge n. 616,
sono state rivolte alla Regione per l'eventuale
regionalizzazione;
3°) la Direzione Generale delle Ferrovie dello Stato ha proposto
la soppressione di 1800 Km. di rete tra i quali non è mai stata
inserita la linea Aosta-Pré-Saint-Didier;
4°) è vero che una commissione tecnica insediata al Ministero
dei Trasporti aveva segnalato l'opportunità della soppressione
nell'ambito di un taglio di 6400 Km., sia della linee
Aosta-Chivasso, sia di quella Aosta-Pré-Saint-Didier, ma il
Ministero e la Direzione Generale delle Ferrovie dello Stato hanno
respinto il suggerimento limitandosi a proporre un taglio di 1800
Km. tra i quali, come si è detto, non compaiono le linee
valdostane;
5°) è vero altresì che la Commissione speciale per la spesa
pubblica, la cosiddetta commissione Gerelli, costituita presso il
Ministero del Tesoro aveva proposto anch'essa la soppressione della
linea Aosta-Pré-Saint-Didier nell'ambito di un dimezzamento della
rete ferroviaria italiana. Tale proposta, neppure recepibile a
titolo consultivo perchè non prevista da alcune disposizioni e
giudicata demagogica dal Direttore delle Ferrovie dello Stato, non
è stata neppure presa in esame dal Ministero dei Trasporti;
6°) poiché annesso al Piano generale dei trasporti compare la
sola lista di tagli per 1800 Km. decisa dal Ministero e dalle
Ferrovie dello Stato tra i quali non sono inserite le due linee
valdostane, il problema di una soppressione non esiste neppure per
la linea Aosta-Pré-Saint-Didier. La linea Aosta e Chivasso, unica
dorsale della Regione e considerata come linea non secondaria e tra
l'altro adibita ad uso militare, è per principio fuori
discussione.
Alla seconda domanda dell'interpellanza rispondo che la Regione
ha partecipato e partecipa con propri rappresentanti
all'elaborazione del piano generale dei trasporti. In aggiunta ai
vari contributi per tutti i tipi di trasporto, essa ha presentato
proprie specifiche proposte per la rete stradale e ferroviaria, per
i centri merci, gli aeroporti ed i trasporti per condotte, che sono
state inserite nel documento di base.
Per la rete ferroviaria queste linee recepirono tutte le istanze
votate negli anni passati dal Consiglio regionale e cioè dal
prolungamento della linea fino a Courmayeur, al raddoppio e
all'elettrificazione della linea ferroviaria da Chivasso ad Aosta.
Attualmente, però, è all'esame del Consiglio dei Ministri e sarà
poi portato all'esame del Parlamento, il solo schema di piano
datato 27 luglio 1985, mentre il piano generale verrà ultimato e
presentato in un secondo momento. Lo schema di piano, che contiene
solo criteri direttivi generali, non prevede soppressioni
specifiche, ma enuncia solo il principio d'attuazione della delega
alla Regione per quelle linee ferroviarie che, con l'assenso della
Regione, dovranno passare alla gestione regionale; questo
principio, come è noto, era già previsto dall'articolo 86 del
D.P.R. 616 del 1977.
Lo schema di piano afferma il principio importante della
"attuazione del migliore utilizzo delle infrastrutture esistenti
per destinarle al trasporto intermodale" (stradale + ferroviario).
Nella direttrice internazionale e commerciale del Monte Bianco e
del Gran San Bernardo questo significa il potenziamento e non la
soppressione delle linee ferroviarie.
La mozione del Consigliere Viberti consente di fare ulteriori
precisazioni. Tutti gli interventi appaltati e programmati sulla
Chivasso-Aosta, e sulla Aosta-Pré-Saint-Didier proseguono secondo
quanto a suo tempo stabilito. Proprio in queste ultime settimane
sono stati avviati i lavori della galleria tra Arvier e Avise,
mentre sono in via di conclusione altri lavori per un importo di 8
miliardi di lire. Per altre opere come l'installazione del
controllo centralizzato e semplificato del traffico sulla
Aosta-Pré-Saint-Didier, il C.C.T. tanto per intenderci, già
ufficialmente approvato, si è in attesa del provvedimento che
interessa non solo la nostra linea ma tutti gli investimenti ed il
programma integrativo dell'intera rete italiana a seguito
dell'entrata in vigore della legge n. 210 del 1985 che ha soppresso
l'Azienda Autonoma Ferrovie dello Stato e ha istituito l'Ente
Ferrovie dello Stato il cui Consiglio di amministrazione, che
avrebbe dovuto insediarsi entro il 15 di settembre, è ancora
all'esame del Consiglio dei Ministri. Questa è la ragione per la
quale i finanziamenti sono in ritardo.
Finora, quindi, non è stata assunta nessuna decisione di
annullamento delle opere di miglioramento e potenziamento della
linea Chivasso-Pré-Saint-Didier, delle quali a suo tempo è stato
fornito l'elenco. Circa il concorso finanziario della Regione,
poiché il programma di investimenti non è stato modificato, la
Regione non ha motivo di intervenire con proprio concorso
finanziario. Per quanto riguarda altri possibili progetti di
finanziamento occorre attendere il Piano generale dei trasporti il
quale dovrà adottare i progetti di opere ferroviarie che, per
effetto dell'articolo 25 della nuova legge n. 210 del 1985 di
riforma ferroviaria, dovranno essere comunicati alla Regione per le
necessarie intese. Tuttavia lo schema di piano, ora all'esame del
Consiglio dei Ministri e poi del Parlamento, richiama il disegno di
legge governativo n. 2390 - Legge quadro in materia di ferrovie di
interesse regionale ora all'esame del Parlamento. In forza di esso
l'onere degli investimenti resta affidato allo Stato, mentre alle
Regioni sarebbe richiesto solo un concorso nelle spese di gestione
per le linee delegate. Comunque quando il piano generale dei
trasporti sarà definito, la Regione non avrà alcuna difficoltà ad
esaminare i problemi che si presenteranno. Ci sarà anche un
incontro con le organizzazioni sindacali del settore per chiarire
alcuni punti che potevano apparire confusi dopo le notizie
pubblicate dagli organi di informazione.
Data l'importanza del problema dei trasporti, in correlazione
con il processo di formazione del Piano generale dei trasporti e
del Piano regionale integrato dei sistemi di comunicazione e di
trasporto, nel mese di marzo sarà indetta una conferenza regionale
dei sistemi di trasporto e comunicazione, per sintonizzarci con
l'evoluzione della politica generale dei trasporti a livello
nazionale, specie in seguito alle indicazioni, anche se di quadro
generale, che ho potuto conoscere in occasione della Conferenza
Nazionale dei Trasporti svoltasi nel giugno di quest'anno. Più
ampie informazione saranno fornite prossimamente in concomitanza
con le richieste di partecipazione che saranno rivolte alle varie
componenti politiche, economiche e sindacali della nostra Regione.
Questo è quanto dovevo dire. La maggioranza e la Giunta si
asterranno sulla mozione presentata dal Consigliere Viberti.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Ringraziamo l'Assessore per la risposta
dettagliata e speriamo che le varie decisioni ministeriali non
intacchino la rete ferroviaria valdostana. Comunque manteniamo
qualche riserva poichè, anche se i giornali molte volte distorcono
le notizie, qualcosa di vero c'è sempre. Stando a quanto ci ha
detto l'Assessore, la rete ferroviaria valdostana non è inserita in
quei 1800 Km. da sopprimere, tuttavia ci conviene vigilare.
Vorremmo poi avere l'elenco o almeno un riassunto delle proposte
che la Regione ha fatto nell'ambito del Piano generale dei
trasporti, anche per avere una base di lavoro e di discussione in
preparazione della conferenza regionale che si terrà a marzo.
Per concludere, diciamo che è opportuno essere vigili perchè
molte voci, anche se smentite, potrebbero diventare realtà.
Sappiamo che la ferrovia in Valle d'Aosta non è stata ancora
smilitarizzata, e che è vicina ad un confine aperto verso il MEC.
Ciò costituirebbe per noi motivo di garanzia, però non condividiamo
lo spirito di fondo del Piano generale dei trasporti. Pertanto noi
voteremo la mozione del Consigliere Viberti perchè la riteniamo
utile.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Possiamo essere soddisfatti della
relazione che, pur non essendo ampia, era comunque precisa e io
chiedo se è possibile averne una copia. Non capiamo perchè non si
voglia votare la mozione o quantomeno non si accetti di votarne la
prima parte che chiede solo di intervenire presso il Ministero,
cosa che penso sia già stata fatta. Noi siamo stupiti da questo
atteggiamento, perchè la nostra richiesta sulla ferrovia è fatta
alla Giunta nello spirito, se non di aperta collaborazione,
quantomeno con l'intenzione di veder migliorare le cose nella
nostra Regione. Non mettiamo in dubbio che l'Assessore Lanivi
lavori proficuamente, però noi riteniamo di dover svolgere,
all'interno di questo Consiglio e fuori, il nostro ruolo che è
appunto quello di sollecitare la Giunta. D'altra parte già in
precedenza questa Giunta ha votato delle mozioni presentate da
Nuova Sinistra sullo stesso tema e ha sempre accettato di assumersi
gli impegni proposti.
Io chiederò la votazione separata dei due punti, perchè ritengo
che il primo possa essere votato senza difficoltà. Capisco che, per
la diversa concezione del trasporto nella nostra Regione,
l'Amministrazione regionale continui a ritenere non opportuno un
suo impegno finanziario in questo settore, noi, invece, riteniamo
che sarebbe opportuno seguire questa strada. Le precisazioni
dell'Assessore dimostrano che lo Stato dovrebbe continuare a pagare
il materiale, però non vorrei che le spese passino un domani a
carico della Regione, non sempre infatti ci si può fidare di quello
che dice lo Stato e se la situazione finanziaria complessiva
dell'Italia dovesse aggravarsi ulteriormente, potremmo ritrovarci
sulle spalle degli oneri che adesso non prevediamo. Ribadisco la
richiesta di votazione separata dei due punti del deliberato della
mozione e mi auguro che la maggioranza voglia quantomeno accettare
la prima parte dell'impegno richiesto.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Credo che il Consigliere Viberti
comprenda lo spirito che spinge la maggioranza a mantenere la sua
posizione di astensione. Non si tratta di una polemica nei
confronti di un Consigliere che, quando interviene con
interpellanze e mozioni, lo fa con spirito costruttivo e di questo
gliene diamo atto.
La maggioranza è spinta dai seguenti motivi: la mozione e
l'interpellanza si fondano su dati imprecisi forniti dagli organi
di informazione e non su basi reali. Semmai si potrà parlare di una
richiesta di informazione per valutare la reale dimensione e il
significato delle notizie diffuse. Anche la mozione risente di
questa situazione e ci pare senza significato proporre di approvare
l'impegno a sbloccare i ritardi nei finanziamenti che non sono
dovuti a cattiva volontà, ma alla soppressione dell'Azienda delle
Ferrovie dello Stato e alla creazione di un nuovo ente. Per questo,
senza spirito polemico, ma solo perchè prendiamo atto della
situazione attuale, noi ci asterremo.
PRESIDENTE:
Se nessuno chiede la parola passiamo ala
votazione separata dei punti della mozione.
Metto in votazione il punto 1.
ESITO DELLA VOTAZIONE
Presenti: 30
Votanti: 10
Favorevoli: 10
Astenuti: 20 (Aloisi, Beneforti, Bondaz, Borbey, Chabod, De
Grandis, Faval, Fosson, Lanièce, Lanivi, Maquignaz, Marcoz, Martin,
Perrin, Pollicini, Ricco, Rollandin, Stévenin, Tamone e Voyat)
Il Consiglio non approva.
PRESIDENTE:
Se nessuno chiede la parola metto in
approvazione il punto 2) della mozione:
ESITO DELLA VOTAZIONE
Presenti: 30
Votanti: 7
Favorevoli: 7
Astenuti: 23 (Aloisi, Beneforti, Bondaz, Borbey, Breuvé, Chabod,
De Grandis, Faval, Fosson, Lanièce, Lanivi, Maquignaz, Marcoz,
Martin, Pascale, Perrin, Pollicini, Ricco, Rollandin, Stévenin,
Tamone, Torrione e Voyat)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK