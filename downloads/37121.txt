Consiglio Regionale della Valle d'Aosta - Oggetto del Consiglio n. 992 del 27 gennaio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 992 del 27 gennaio 2015 - Resoconto
OGGETTO N. 992/XIV - Interpellanza: "Individuazione di
soluzioni per garantire in futuro il finanziamento alle strutture
socio-assistenziali".
Presidente -
Per l'illustrazione, la parola al
Consigliere Gerandin.
Gerandin (UVP)
- Merci Président.
Vede, Assessore, noi eravamo convinti di aver finalmente creato
un clima di collaborazione o quanto meno di confronto proficuo
all'interno delle commissioni. Avevamo provato a lavorare in un
senso propositivo, nel senso di provare a condividere quelli che
erano...in quel momento difficile dal punto di vista economico, su
questo non c'è ombra di dubbio, perché è chiaro che il momento è
assolutamente difficile, però pensavamo che alla base di questo
dialogo, di questo confronto proficuo all'interno delle commissioni
ci fosse un minimo di coerenza. Devo con molto rammarico prendere
atto che...io non so, lei ha detto che non si sente, non si
riconosce, qualcuno glielo ha detto, un colpo al cerchio un colpo
alla botte, oppure, come giustamente ha detto la collega Fontana,
che lei ogni tanto è un po' in confusione. Io non lo so qual è il
vero motivo, ma di certo nel suo comportamento c'è qualcosa che
stride, perché lei in commissione viene, ci racconta una storia e
poi all'atto pratico, quando si tratta di deliberare, ne racconta
un'altra, quando si presenta all'incontro col CELVA, col Consiglio
permanente, ne racconta una terza. È un po' difficile capire qual è
l'effettiva verità, le dico questo perché mi pare - deve darmene
atto - che in quella riunione, in quella commissione consiliare
sono state manifestate tutta una serie quanto meno di
preoccupazioni legate al fatto di questo modello, di questa nuova
riclassificazione per quello che riguarda le strutture
socio-assistenziali e semi-residenziali. È stato detto che questo
modello avrebbe probabilmente portato anche a dei sacrifici
piuttosto dolorosi o quanto meno da condividere nel percorso e in
quelle che sono le indicazioni da fare agli enti gestori.
Ora, in quella riunione, in quella commissione lei ci ha detto
alla presenza del suo funzionario che, per quello che riguarda il
discorso delle risorse finanziarie disponibili, tenuto conto della
drastica riduzione che c'era a bilancio regionale, si garantivano
esclusivamente i finanziamenti per una quota per le sole strutture
protette, vale a dire per posti letto identificati, quantificati in
518. Mi è stato detto in quel contesto che rimanevano fuori da
questo processo riorganizzativo una serie di strutture minori che
all'interno di quell'atto che lei ha presentato in Giunta - è un
deliberato di Giunta - e soprattutto ha presentato al CELVA
venivano classificate come strutture alberghiere familiari. Ora,
dopo l'incontro che lei ha avuto al CELVA, noi leggiamo...con somma
soddisfazione...il rappresentante, quello che si occupa di sociale
all'interno del direttivo del CELVA, effettua delle dichiarazioni
dicendo:
"l'Assessore Antonio Fosson ci è venuto incontro e ci
ha detto che la riorganizzazione delle microcomunità sarà operativa
solo a partire dal 2019"
. Allora i casi sono due: o nel
frattempo lei è stato così bravo e ha trovato tra le pieghe del
bilancio delle risorse così importanti da garantire il
finanziamento fino al 2019 di tutte quelle che sono le strutture
esistenti, oppure qualcosa non torna, perché chiaramente non si
possono avere, diciamo, delle versioni diverse all'occorrenza,
perché lei è stato chiarissimo in commissione: ci ha detto che,
oltre ai famosi finanziamenti per i 518 posti di quelle che sono le
strutture protette, nulla ci sarà per quello che riguarda le altre
strutture. Le rileggo il passaggio? Allora, quindi la risposta
è...le rileggo il passaggio, è verbalizzato...la risposta quindi è
che potremmo finanziare solo le protette, perché è ovvio che se
questi sono i dati, questo è il budget, per altre non ci sono
risorse. Allora, questo è quanto ci ha dichiarato in commissione.
Allora, noi vogliamo capire qual è la verità, perché non può avere
delle verità secondo l'occasione. Neanche lei può pensare di andare
a rassicurare gli enti gestori, in questo caso sono le ex Comunità
montane, le tranquillizzate dicendo: "non cambierà niente fino al
2019", salvo poi magari svegliarvi, magari verso fine anno,
dicendo: "beh, Signori, soldi non ce ne sono, per cui quello che
avete speso avete speso, il resto chi si è visto si è visto".
Non solo, nel sistema in cui avevate pensato e così ci avete
detto in finanziaria in merito ai 115 euro, che sono la quota
capitaria che è stata concordata...ci è stato detto che la Regione
sarebbe intervenuta per circa il 51 percento, vale a dire 59 euro,
il 40 percento era quello che era stato stimato a carico degli
utenti e dei familiari, l'8 percento era a carico dei gestori. Le
ricordo, Assessore, che avete tagliato totalmente il trasferimento
alle Comunità montane, non più un euro alle ex Comunità, zero il
trasferimento, rispetto ai 3 milioni che davate prima, dove
potevano attingere eventualmente per compensare l'8 percento avete
tagliato tutti i trasferimenti. Ora, che sia chiaro che anche
finanziando i 518 posti l'8 percento sarà a carico in questo caso
non più delle ex Comunità montane, dei Comuni, l'avete detto
questo? Perché mi risulta che ci sono stati dei Consigli dei
sindaci dove qualcuno ha detto: "no, non è vero, i trasferimenti
alle Comunità ci sono ancora seppur ridotti, chiamate la
funzionaria, vi confermerà che ci sono". Mi dispiace perché questi
Sindaci probabilmente sono stati poco attenti quando hanno
approvato il bilancio regionale, perché il trasferimento è zero.
Allora non potete giocare al gioco dei tre campanelli secondo chi è
l'interlocutore. Voi avete il diritto di dire quelle che sono le
risorse, quelli che sono i finanziamenti, i posti letto, le
strutture che verranno finanziate, e basta, non potete illudere di
più la gente. In più dovete dire che, oltre al minor trasferimento
che c'è stato, le minori risorse che ci sono disponibili, minori
risorse disponibili che ci sono per quello che riguarda il settore
del sociale che lei gestisce, i Comuni, e dico i Comuni, dovranno
accollarsi anche l'8 percento. Io non so se l'avete detto al CELVA
questo. Questo le chiedo, io voglio capire qual è la verità che lei
ha raccontato al CELVA.
Detto questo, mi farebbe veramente piacere una volta per tutte
avere un rendiconto esatto su quello che finanzierete, come mi
piacerebbe capire se lei al CELVA...tenuto conto che finanzierete
solo più le protette, se avete detto ai vari rappresentanti, a
quelli che erano presenti che le strutture di Arvier, Cogne,
Saint-Christophe, Gressoney-Saint-Jean, Issogne, che è già chiusa
per fortuna, Arnad e altre ancora non percepiranno più un
trasferimento neanche di un euro, perché non ci sono risorse
disponibili. Soprattutto vorrei capire, sulla base di questo suo
piano, modello riorganizzativo, legato sicuramente a problematiche
di carattere economico, di questo ne siamo tutti consci, però
quello che non accettiamo, Assessore, è che lei non abbia il
coraggio di dire la verità e soprattutto di avere una verità unica,
ci dica la stessa cosa quand'è in commissione, quand'è in Giunta e
quand'è a colloquio coi Sindaci.
Presidente
- Per la risposta, la parola all'Assessore
Fosson.
Fosson (UV)
- Guardi, su questo io in commissione mi sono
espresso ed è tutto verbalizzato e mi dispiace per quelle
dichiarazioni riferite al CELVA. Io non sono andato alla riunione
generale del CELVA, ma ho incontrato i responsabili delle Comunità
montane, perché, come lei sa, la prima delibera sulle
classificazioni non è stata votata dal CELVA. Caro Gerandin, quindi
lei lo sa che io non cambio versione, che è una, ma si fa quello
che si può fare, come sa anche lei essendo stato quattro anni e
mezzo al CELVA, perché questo piano, che è transitorio, deve essere
comunque condiviso dal Consorzio Enti locali e in questo periodo
lei lo sa il tema anziani non è facile. La posizione è chiara ed è
questa che dirò adesso e facendole avere tutte le cose che
chiede.
Tra l'altro, le ricordo che noi siamo venuti in V Commissione
per una richiesta di confrontarci su un argomento che non è un
argomento facile, perché l'ha detto anche lei: siamo in una fase di
grande restrizione delle risorse, però siamo anche in un passaggio,
in un periodo di transizione, perché sono stati ottenuti diversi
punti fermi che prima non c'erano, cioè ad esempio il costo
ottimale che adesso, dopo un lavoro molto ampio, è stato correlato
ai rendiconti.
Non avevamo una classificazione delle strutture, come lei sa,
perché si rimandava di volta in volta.
(interruzione di un Consigliere, fuori microfono)
Abbiamo finalmente una classificazione delle strutture che è una
fotografia, com'è stato detto, che finalmente c'è rispetto alla
quale il CELVA ha chiesto non di cambiare il finanziamento, ma di
avere la possibilità fino al 30 dicembre del 2018 di ristrutturare
o di mettere a norma le strutture rispetto all'iter autorizzativo.
Il discorso è quello di spostare il periodo dell'autorizzazione.
Sulle risorse poi c'è un percorso, e questo mi sembra di averlo
detto in commissione e, se non l'ho detto, mi dispiace, perché le
risorse sono 17 milioni e 500 mila, però su questo, sapendo che è
un periodo di transizione e sapendo che è un periodo di grande
difficoltà, abbiamo detto che avremmo aggiunto dei fondi del
finanziamento nazionale e in questo momento le posso dire, perché
la certezza di avere i fondi non è arrivata da molto, che metteremo
sugli anziani 600 mila euro e ho detto anche in commissione che
stavamo facendo una verifica con tutti i responsabili delle
Comunità montane sull'organizzazione del SAD la qui quota rispetto
ai 17 milioni e mezzo è pari a 7 milioni. Avevamo visto che
nell'organizzazione del SAD c'era una grande differenza di
indicazioni delle assistenti sociali, per cui pensiamo che con
questa riorganizzazione e con questo protocollo, che sottoporremo
alle Comunità montane o all'
Unité des Communes
, dovremo
stabilire degli altri criteri. Come detto, dai 17 milioni e mezzo
pensiamo di portare a casa 600 mila euro in più attraverso il fondo
nazionale politiche sociali e pensiamo anche dopo questa
riorganizzazione di portare degli ulteriori fondi. Ci stiamo
lavorando e dobbiamo lavorarci insieme e dobbiamo lavorare con le
Comunità montane e questo è il percorso che si sta facendo. Finita
la classificazione, basata sulla fotografia, abbiamo in questi
giorni già stabilito degli incontri serrati con tutte le Comunità
montane, perché la delibera, se lei la legge bene, al punto 3 dice:
"di stabilire che
il costo ottimale unitario sarà
applicato, in questa prima fase, esclusivamente alle strutture
pubbliche gestite dagli Enti locali
(e non alle strutture
private...).
Per un'aggiunta che ha fatto lei, c'è scritto tra
parentesi -
con le modalità definite con successiva
deliberazione..."
. Noi cioè il finanziamento e la sua modalità
di erogazione non li abbiamo ancora definiti, perché non li
possiamo definire noi da soli.
La nostra indicazione, ma è anche l'indicazione del CELVA, è di
finanziare non più a seconda della non autosufficienza del
paziente, ma a seconda della tipologia della struttura. La nostra
intenzione è di proporre al CELVA di finanziare soltanto le
strutture protette, con un'eccezione che ho spiegato, mi sembra, in
commissione, perché ci sono alcune strutture ancora familiari, che
non avranno un'autorizzazione, ma che sono in attesa della
conclusione della struttura protetta. Il caso ad esempio è quello
di Pré-Saint-Didier o La-Thuile che attendono Morgex; altro esempio
è Aosta che attende il Bellevue. Queste strutture hanno malati n1 e
n2, ma non le chiuderemo per ora. Altra cosa sarà, per esempio, per
Gressoney, che ha Gaby con 10 posti chiusi, o Saint-Christophe, che
ha Gressan con 10 posti chiusi. Su questo la nostra indicazione
precisa sarà di non finanziare più questi posti, per i quali noi
abbiamo gli stessi fondi dell'anno scorso, ma forse arriveremo ai
19 milioni. Non abbiamo ancora il conto finale di quanto abbiamo
portato a casa con le nuove rette, perché non ci sono ancora
arrivati i dati conclusivi. La nostra proposta è di finanziare solo
le protette con questa cifra, portando la discussione al CELVA, con
una partecipazione media delle famiglie che è di 45 euro e con il
nostro finanziamento che è di 65-70 euro, perché, come lei sa
benissimo, gli altri anni noi le finanziavamo in questo modo: 65
euro l'anno scorso per i posti coperti da persone con non
autosufficienza; 52 euro per gli autosufficienti di secondo livello
e 28 per il terzo livello.
In questo momento quindi andiamo verso un cambiamento globale,
non volendo più finanziare le strutture n1, mentre quelle n2 e n3
le finanziamo con i criteri nuovi legati al costo ottimale. La
quantità di denaro che ci vogliamo mettere è quella che ho ripetuto
all'inizio e presenteremo in questi giorni al CELVA questa
possibilità: 45 euro i parenti, 65 o 70 euro sarà l'importo che
erogherà la Regione. Gli utenti n1 erano il 12 percento, su 520
utenti, circa 50-52 malati e calcolando anche che non finanziamo
più il vuoto per pieno, arriviamo a finanziare 400-470 posti in
strutture protette. Tutto ciò non è titubanza, ma è il progetto che
noi vogliamo portare al CELVA, e io sono anche d'accordo, come le
ho già detto l'altra volta, di portarlo prima in commissione,
pensando che è un anno di transizione e che questo nuovo percorso
dei costi ottimali, della riduzione dei posti con le chiusure delle
piccole comunità, che hanno una struttura alberghiera, debba
avvenire con un accordo. Questo è quello che proponiamo con
chiarezza, poi quello che riusciamo a realizzare chiaramente
dipende anche dal rapporto che noi avremo con l'Ente locale.
Presidente
- Per la replica, la parola al Consigliere
Gerandin.
Gerandin (UVP)
- Merci Président.
Io non penso che poi alla fine sia quest'aula, sia i cittadini o
comunque i valdostani, o gli interlocutori, gli amministratori
locali si meritino una discussione dove...i numeri che lei ha dato
li ha inventati di sana pianta, perché leggo quello che ci ha detto
in commissione:
"i 115 euro sono così formati: 51 percento della
Regione
- qua ci ha detto il 58...non mi ricordo quanto ci ha
detto -
il 40 percento dagli utenti
- lei ci ha detto: il 45
-
l'8 percento dai gestori -
l'8 percento dai gestori
significa in questo caso...le ho spiegato il passaggio, saranno i
Comuni, per cui dovrete chiedere ai Comuni, se sono 11 milioni e
rotti, quattro conti, l'8 percento, un milione per finanziare
questo... Allora è questo che io dico...io vengo da un mondo dove i
grandi numeri non c'erano mai, però bisognava cercare di far
tornare i conti, soprattutto bisognava cercare di avere dei dati
corretti, precisi e credibili. Ho premesso: il momento non è facile
e l'ho premesso e lo ripeto, di certo non abbiamo bisogno di
qualcuno che improvvisi e che i numeri li cambi ogni volta che si
pone un problema, ma veramente non possiamo cambiare i numeri!
Di quel fondo nazionale...ha il fondo nazionale, io mi auguro
che ci siano tutte queste risorse, ma un giorno le chiederò quant'è
l'ammontare del fondo nazionale e cosa finanzia, perché ho la vaga
impressione che questo fondo nazionale...ce lo ha spalmato in tutte
le salse, quando c'è qualcosa da finanziare, le badanti o qualcosa:
fondo nazionale. Bene, io sono contento che lei ha trovato un
canale preferito che è un pozzo senza fine del fondo nazionale, ma
le chiederò quant'è l'ammontare e soprattutto cosa finanzia, perché
mi pare veramente che questo fondo nazionale ormai sia diventato il
salvatore della patria.
Detto questo, io le dico solo una cosa, e su questo penso che
troveremo un accordo, una quadra, perché è un ragionamento di buon
senso, io le dico esclusivamente una cosa: va bene, qualcuno le ha
chiesto di procrastinare al 2019, okay, va bene, la messa in
sicurezza e l'adeguamento, però, Assessore, la matematica è
talmente semplice, su questo non possiamo non essere d'accordo, che
se avete 518 posti da finanziare, se anche ne mettono a posto di
più da qua al 2019, non avrete i soldi per finanziarli. Volete
dirlo questo? Per evitare ancora magari agli Enti locali o ai
gestori di fare delle spese inutili, perché apriranno delle
strutture, adegueranno delle strutture senza avere le risorse.
Allora questo io le chiedevo, lei deve dire la verità, deve dire
com'è la situazione, deve evitare di continuare a fare quel
buonismo in cui lei rincuora tutti e vanno bene tutti: "sì, tanto
poi ci aggiustiamo, qualcosa arriva, da qualche parte finanziamo".
Basta allora, diciamo la verità com'è!
Detto questo, Assessore, io su questo delle sue rassicurazioni
ne prendo atto, sono convinto che siano magari anche dette in buona
fede, perché lei veramente vuol portare avanti questo, ma, tenuto
conto che qualche dubbio mi permane, io su questo tornerò ancora,
noi torneremo ancora, magari con un impegno che la impegni un po'
di più rispetto a questo. Grazie.
Presidente
- Punto 23 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK