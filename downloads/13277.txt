Consiglio Regionale della Valle d'Aosta - Oggetto del Consiglio n. 4254 del 25 febbraio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4254 del 25 febbraio 1993 - Resoconto
OGGETTO N. 4254/IX Rinvio della determinazione di non
richiedere la costituzione in azienda del Presidio ospedaliero di
Aosta, ai sensi dell'articolo 4 del decreto legislativo 30 dicembre
1992, n. 502.
Deliberazione Il Consiglio regionale
Delibera
1) di impegnare la Giunta regionale a richiedere al Ministero
della Sanità l'opportunità che il Presidio ospedaliero di Aosta
possa accedere ai finanziamenti e possa utilizzare le procedure per
la formazione professionale e specialistica eventualmente previste
in maniera specifica per le aziende ospedaliere di prossima
istituzione, in relazione all'importanza che lo stesso presidio
riveste in quanto unica struttura presente sul territorio
regionale, e che sia classificato come ospedale di rilievo
nazionale;
2) di rinviare a successivi provvedimenti la determinazione
delle linee organizzative per l'erogazione delle prestazioni
sanitarie in ambito ospedaliero, ai sensi del decreto legislativo
n. 502/1992, anche ai fini di dotare il Presidio ospedaliero
dell'autonomia economico-finanziaria di cui al comma 9
dell'articolo 4 del decreto stesso, nonché di tutti gli strumenti
necessari per il raggiungimento dell'efficienza organizzativa;
3) di non richiedere per il momento al Ministero della Sanità la
costituzione in azienda del Presidio ospedaliero di Aosta, per i
motivi in premessa indicati, ai sensi dell'articolo 4 del
sopracitato decreto
n. 502/1992.
Presidente
Ha chiesto la parola il Consigliere
Beneforti.
Beneforti (DC)
Grazie, Presidente. Credo che
l'argomento che è stato portato con questo oggetto aggiuntivo
all'ordine del giorno del Consiglio regionale meriti una maggiore
attenzione e un maggiore approfondimento.
Si tratta di costituire o meno l'azienda ospedaliera nella
nostra regione. Il tempo che ci è stato dato non è certamente stato
sufficiente per affrontare un argomento così importante, anche se
nella nostra regione esistono un unico ospedale ed un'unica Unità
Sanitaria Locale. Pertanto noi richiediamo che questo argomento
venga rinviato alla Commissione competente, in modo da fare un
confronto e anche per sentire le parti interessate che la
Commissione stessa riterrà opportuno ascoltare.
Mi auguro che la richiesta venga accolta e che ci si renda conto
di quello che si chiede oggi al Consiglio, in caso contrario noi
abbandoneremo per protesta l'aula, il che è il minimo che possiamo
fare.
Presidente
La parola all'Assessore della Sanità ed
assistenza sociale, Cout.
Cout (PCI-PDS)
Il tempo è stato molto breve per
tutti quanti poiché una risposta a questo decreto andava data entro
un certo termine e questo termine è quasi scaduto. Io credo che
sarebbe inopportuno in questo momento rinviare la questione alla
Commissione anche perché lo stesso decreto 502 dice che nel caso in
cui la Regione non faccia pervenire una risposta entro 60 giorni,
sarebbe il Ministro competente a decidere al nostro posto.
É quindi più che opportuno che questa decisione, che abbiamo
voluto portare in Consiglio piuttosto che prenderla come
deliberazione di Giunta, venga assunta quest'oggi perché altrimenti
andremmo fuori dai termini.
Io penso che più in generale, sull'istituzione dell'azienda
ospedaliera, sulla stessa organizzazione interna dell'ospedale e su
tutto quello che andrà fatto, previsto e messo in atto per quanto
riguarda l'attuazione del decreto 502, ci sarà tutto il tempo di
decidere perché andrà preparata un'apposita legge che è già in
gestazione.
Per questa decisione non si può però rimandare perché altrimenti
andiamo fuori dai termini, quindi la proposta sarebbe quella di
discuterla comunque in questo Consiglio.
Presidente
La parola al Consigliere Beneforti.
Beneforti (DC)
Voglio soltanto aggiungere questo:
che mi si dica che, se noi non rispettiamo i termini che il
Ministro ha dato, interverrà lui stesso e provvederà direttamente è
una presa in giro, Assessore Cout; quante inadempienze ci sono da
parte del competente Ministero nei confronti delle regioni?
Poi non faccia certe affermazioni dicendo che questa era una
decisione che potevate prendere come Giunta, e bontà vostra,
l'avete portata in Consiglio regionale per farcela votare.
Queste sono due giustificazioni che non reggono e che non
giustificano il ritardo con il quale l'Assessorato ha portato in
Consiglio questo provvedimento; io prima non volevo rimproverarvi
il ritardo ma adesso mi vedo costretto a farlo e vi chiedo di
rinviare il tutto alle Commissioni per avere la possibilità di
approfondire l'argomento.
Questo è quanto vi chiediamo: se poi la richiesta non verrà
accettata vi confermo che non solo non la voteremo ma usciremo
dall'aula per protesta.
Presidente
Ha chiesto la parola il Consigliere
Riccarand.
Riccarand (VA)
Chiedo la parola per sostenere la
richiesta del Consigliere Beneforti per un rinvio all'esame delle
competenti Commissioni di questo provvedimento perché si tratta di
un provvedimento importante che non può essere assunto da parte del
Consiglio senza un minimo di approfondimento su questa
tematica.
Non possiamo trovarci con l'inserimento di urgenza di un punto
di questo genere corredato da una bozza di deliberazione che fra
l'altro è molto contraddittoria perché da una parte dice: "Noi
abbiamo tutte le caratteristiche e la necessità di diventare
un'azienda speciale" e dall'altra si fa una proposta di non
costituzione in azienda del presidio ospedaliero.
Io credo quindi che siano necessarie delle chiarificazioni che
si possono avere solo in sede di Commissione attraverso un'analisi
puntuale del testo ed attraverso un confronto fra i consulenti che
hanno indicato questo tipo di soluzione e gli operatori del
settore.
Io credo dunque che un rinvio in Commissione e poi ad un
successivo Consiglio sia quanto mai necessario per permettere a
tutti di pronunciarsi correttamente in merito a questa
proposta.
Presidente
Siamo dunque in presenza di una
richiesta di rinvio, sollevata dal Consigliere Beneforti e respinta
dall'Assessore Cout. Quest'ultimo intende mantenere la posizione
precedentemente assunta?
Il Presidente della Giunta chiede 5 minuti di sospensione.
Naturalmente vengono concessi.
Si dà atto che la seduta è sospesa dalle ore 17,06 alle ore
17,20.
Presidente
Possiamo riprendere i lavori dopo la
sospensione richiesta dal Presidente della Giunta. La parola
all'Assessore della Sanità ed assistenza sociale, Cout.
Cout (PCI-PDS)
Per evitare che si possano
innestare eventuali polemiche o addirittura strumentalizzazioni su
di un argomento che è di grande importanza, abbiamo concordato nel
corso della sospensione che questo oggetto potrebbe essere discusso
al prossimo Consiglio dopo essere passato in Commissione. Chiederei
quindi, se si è d'accordo, di iscriverlo per la discussione al
prossimo Consiglio che è quello del 10 marzo 1993.
Presidente
Il problema di poterlo iscrivere al
prossimo Consiglio non si pone, mi pare però di capire che si
voglia anche mandarlo in Commissione; questo dipende dal Presidente
della quinta Commissione se cioè decide o no di convocarla ed entro
quali termini. Io credo che il Consiglio si possa impegnare ad
iscrivere questo punto all'ordine del giorno del prossimo
Consiglio. La parola al Consigliere Beneforti.
Beneforti (DC)
Noi non vietiamo a nessuno di
iscrivere l'argomento al prossimo Consiglio regionale; quello che a
noi interessa è che venga portato alla Commissione competente in
modo da poter fare tutto il confronto che si rende necessario
sull'argomento ed avere anche le audizioni che si rendono utili. Se
facciamo questo entro il 10 non ci sono problemi.
Questo confronto deve essere aperto e deve essere fatto a
livello di Commissione consiliare.
Agnesod
(
...fuori microfono...)
Si porti in
Commissione e poi si porti in Consiglio!
Presidente
Vorrei a questo proposito una conferma
da parte del Presidente della quinta Commissione, se non chiedo
troppo. C'è la richiesta di portare l'argomento in votazione in
quinta Commissione prima del prossimo Consiglio del 10 marzo.
Quello che poi avverrà in Commissione è per ora impossibile dirlo.
L'argomento viene pertanto rinviato alla prossima seduta del
Consiglio. La parola al Consigliere Rollandin.
Rollandin (UV)
Je crois qu'il faudrait au moins
être clairs sur ce qu'on veut. Si la question du renvoi est un
escamotage pour ne jamais décider, ce qui apparaît des mots de
Beneforti, alors on peut dire que ce renvoi est inutile.
Autrement ce serait bien de savoir dès aujourd'hui ce qu'on veut
faire et qui on veut convoquer afin qu'il y ait de la part du
Président de la cinquième Commission la possibilité de s'organiser
avant le 10 mars qui est le dernier délai. Autrement c'est inutile
de faire des débats ici.
Presidente
Infatti io ho detto che l'unico impegno
che poteva prendersi questa Presidenza del Consiglio era di portare
l'argomento al prossimo ordine del giorno. Quanto succederà in
Commissione è impossibile dirlo e credo che questo non possano
farlo né i consiglieri né il Presidente di Commissione.
Io prendo atto della richiesta di rinvio alla prossima seduta
del Consiglio regionale. La parola all'Assessore della Sanità ed
assistenza sociale, Cout.
Cout (PCI-PDS)
Sarebbe opportuno definire al più
presto chi bisogna convocare e chi deve essere interpellato anche
perché bisogna dire che come Assessorato abbiamo convocato in ben
due riunioni tutte le organizzazioni sindacali del settore
sanitario e tutti i primari. C'è stata una indicazione ben precisa
su cosa si voleva in rapporto a questa questione e, anche se alcuni
dubbi vi erano stati, alla fine si è arrivati a concordare con i
primari che la delibera che era stata preparata poteva andare
bene.
Quindi io vi direi anche di tenere conto di chi è già stato
convocato e di chi ha già espresso dei pareri; eventualmente vi
posso anche fare avere i pareri che ci sono stati in Commissione in
modo da non riunirsi solo per perdere tempo.
La questione è di arrivare in porto con il prossimo Consiglio,
oggi era l'ultimo utile, speriamo che possa essere utile anche il
prossimo; senz'altro al prossimo Consiglio la cosa deve essere
discussa e l'attuale non deve valere solo come un rinvio per motivi
che non mi è dato conoscere.
Presidente
La parola al Consigliere Beneforti.
Beneforti (DC)
Se volete iscrivere questo punto
all'ordine del giorno del 10 di marzo non è bene che convochiate la
Commissione il giorno 9, questo mi sembra chiaro, caro amico
Presidente della quinta Commissione.
Se la convoca in tempo utile e fa la persona seria, verrà
l'Assessore e dirà le consultazioni che ha fatto e perché ha
portato questo argomento oggi in Consiglio; la Commissione poi
valuterà se sentire Tizio, Caio o Sempronio; ci si può infatti
riunire anche due giorni di seguito, se è necessario. Se dobbiamo
coprire i ritardi dell'Assessorato, cerchiamo di farlo ma non è
neanche giusto passare sulla testa di tutti.
Presidente
Ricapitolando: l'oggetto viene rinviato
alla prossima riunione del Consiglio e immediatamente vengono
trasmessi gli atti in modo che la Commissione provveda alla
convocazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK