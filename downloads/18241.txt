Consiglio Regionale della Valle d'Aosta - Oggetto del Consiglio n. 1334 del 24 maggio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSULTE COMMISSIONI E ORGANI COLLEGIALI
Precedente
Successivo
Resoconto integrale del dibattito dell'aula
Oggetto del Consiglio n. 1334 del 24 maggio 2000 - Resoconto
OGGETTO N. 1334/XI Annullamento da parte del TAR della nomina
di un componente del Consiglio di amministrazione del Museo
regionale di scienze naturali di Saint-Pierre.
(Interpellanza)
Interpellanza Appreso che il TAR della Valle
d’Aosta, accogliendo la richiesta dei ricorrenti, ha
annullato la nomina del prof. Daclon a membro del Consiglio di
amministrazione del Museo regionale di Scienze naturali di St.
Pierre, quale rappresentante delle associazioni
ambientaliste;
Ricordata la mozione in data 29/04/1999 del gruppo
dell’"Ulivo", che già segnalava
l’anomalia della procedura seguita, censurava
l’arbitraria nomina fatta dalla Giunta regionale e
chiedeva alla Giunta stessa di revocare la propria
deliberazione;
Ritenuto opportuno avere ulteriori informazioni al riguardo;
il sottoscritto Consigliere regionale
Interpella
l’Assessore competente per sapere:
1) sulla base di quali motivazioni il TAR ha annullato la nomina
del prof. Daclon a membro del Consiglio di amministrazione del
Museo di St. Pierre;
2) quali conseguenze avrà la pronuncia e quali provvedimenti
verranno adottati dall’Amministrazione;
3) se, per la futura nomina, verranno correttamente accolte le
indicazioni delle associazioni ambientaliste.
F.to: Curtaz
Presidente
La parola al Consigliere Curtaz.
Curtaz (PVA-cU)
Ho visto che un settimanale locale nel
presentare alcune delle iniziative di questo Consiglio, in
particolare questa interpellanza, ha titolato: "Ve lo avevo detto"
e mi è sembrato un titolo azzeccato perché, come in altre occasioni
a cui semmai accenneremo, rispetto a delle macroscopiche
illegittimità, e aggiungo favoritismi perché questa era una parola
che mi era stata contestata allora, ma che oggi ribadisco ancora di
più, favoritismi fatti nella scelta in questo caso di un componente
del Museo delle scienze naturali di Saint-Pierre?, il nostro gruppo
a seguito di questa nomina da parte della Giunta regionale aveva
proposto addirittura una mozione nella quale si diceva:
"?
attesa l'illegittimità di questa delibera, revocatela, evitate di
fare una brutta figura"
.
Invece si è voluto fare una brutta figura, si è voluto subire un
ricorso al TAR, perderlo, pagare le spese processuali anche con
danno per la pubblica amministrazione che ha dovuto, oltre che
riconoscere il proprio errore, pagare gli oneri processuali.
Ricordo brevemente l'episodio: l'Amministrazione chiede alle
associazioni ambientaliste di indicare un nominativo per il
Consiglio di amministrazione del Museo di Saint-Pierre, 4 o 5
associazioni indicano un nominativo, un'altra associazione non
avente sede in Valle d'Aosta indica un secondo nominativo, direi
autoindica perché il proponente indicava sé stesso.
La Giunta, in spregio ad ogni regola di democrazia, di buon
senso e di legittimità nomina questo secondo personaggio. Una delle
associazioni che aveva indicato il primo candidato impugna l'atto e
l'atto viene annullato dal TAR.
Devo dire - e secondo me la cosa è stata quasi più grave, questa
la voglio denunciare perché è veramente molto grave - che in attesa
della pronuncia del TAR il soggetto interessato ha fatto delle
dichiarazioni alla stampa gravissime quanto infondate e cioè che un
eventuale accoglimento del ricorso avrebbe comportato il venir meno
del consiglio di amministrazione e l'impossibilità di agire da
parte del museo, cosa che non era vera e che infatti il TAR ha
chiarito non essere vera perché il TAR ha annullato solo quella
nomina, non ha revocato tutto il consiglio di amministrazione,
direi ovviamente.
Di fronte a questo dato di fatto chiedo perché sono un po'
malizioso: sulla base di quali motivazioni il TAR ha annullato la
nomina del Prof. Daclon a membro del Consiglio di amministrazione
del Museo di Saint-Pierre, sono un po' malizioso perché immagino
che siano le stesse che avevamo elencato qui qualche mese fa; quali
conseguenze avrà la pronuncia e quali provvedimenti verranno
adottati dall'Amministrazione; se, ed è la cosa che mi interessa di
più, per la futura nomina, verranno correttamente accolte le
indicazioni già date dalle associazioni ambientaliste.
Si dà atto che, dalle ore 11,33, presiede il Presidente
Louvin.
Président
La parole à l'Assesseur à l'agriculture et aux
ressources naturelles, Perrin.
Perrin (UV)
Innanzitutto non rispondo per le dichiarazioni
fatte da altre persone, questo senz'altro. Dirò quali sono le
motivazioni addotte dal TAR per l'annullamento della nomina, non è
assolutamente un segreto e penso che il Consigliere Curtaz abbia
già anche avuto modo di leggerle.
Le motivazioni sono state essenzialmente due: il fatto che la
designazione del nominativo non è pervenuta da un'associazione
naturalistica valdostana e a una più generica carenza di
motivazioni dell'atto stesso. Come avevo già avuto modo di spiegare
in sede di discussione della mozione, l'articolo 4 dello statuto
del museo prevede la presenza nel consiglio di un rappresentante
delle associazioni valdostane che svolgono attività naturalistica a
livello scientifico.
Fra le associazioni interpellate in data 20 novembre 1998: Lega
Ambiente, Federazione Pro Natura, WWF, ENPA, Italia Nostra,
Eco-Valdigne, Eco-club, ha risposto in data 30 novembre Federazione
Pro Natura, quindi ha risposto prima fra l'altro, non per ultima,
designando il Prof. Daclon e in data 13 gennaio hanno risposto
congiuntamente ENPA, Lega Ambiente, Italia Nostra designando il
Sig. Luigi Fachin.
Faccio notare che la maggioranza delle associazioni interpellate
hanno comunque sede legale fuori della Valle d'Aosta pur operando
anche nella nostra regione, infatti solo ENPA, Eco-Valdigne,
Eco-Club hanno sede legale in Valle. Federazione Pro Natura è stata
fondata in Valle d'Aosta nel 1948 dall'allora direttore del Parco
nazionale Grand Paradis ed è stata riconosciuta come associazione
ambientalista con decreto del Ministro dell'ambiente.
Essendo dunque pervenute due designazioni, era d'obbligo operare
una scelta, questa è stata fatta, e lo avevo già detto in quella
sede, in considerazione di due elementi che possono essere più o
meno validi a seconda di chi li valuta. Le indicazioni pervenute
dall'Amministrazione comunale di Saint-Pierre e il fatto, peraltro
più rilevante, che il Signor Fachin fosse già membro di un altro
organo del museo, cioè del comitato scientifico, mentre qui
parliamo di consiglio di amministrazione per cui ci sarebbe stata
una doppia presenza del Sig. Fachin sia in uno che in un altro
organismo del museo.
Per quanto riguarda le conseguenze della pronuncia del TAR,
l'Amministrazione regionale intende dare esecuzione alla sentenza,
nel senso di procedere ad una nuova nomina che risponda ai
requisiti una volta decorsi i termini per le impugnative di rito
nei confronti della sentenza stessa - l'Amministrazione regionale
comunque non ricorrerà - e chiaramente in assenza di eventuali
ricorsi, perché avremmo piacere che questa fase si concludesse
prima di procedere alla nuova nomina.
Président
La parole au Conseiller Curtaz.
Curtaz (PVA-cU)
Alcune puntualizzazioni e poi dirò perché
non sono soddisfatto per la risposta dell'Assessore.
L'Assessore si è dimenticato, ma non è un lapsus, che fra i
soggetti firmatari della prima lettera, ma non prima
cronologicamente, delle associazioni c'era anche la Société de la
flore valdôtaine che a seguito della mia mozione revocò?
(commento fuori microfono dell'Assessore Perrin)
? non penso che sia casuale perché era arrivata il giorno prima
della seduta del Consiglio. Diciamo che neanche revocò, disse il
legale rappresentante che non aveva firmato la prima lettera e qui
mettiamo un velo pietoso sul "disconoscimento" di quella firma.
Quindi c'era anche la Société de la flore fra coloro che avevano
indicato il primo candidato.
Il fatto che questo candidato fosse membro del comitato
scientifico non vuol dire niente, assolutamente niente, non può
essere un'argomentazione perché o i due incarichi sono compatibili,
allora non c'è niente da dire o se sono incompatibili, sceglierà
l'interessato se stare nel consiglio di amministrazione o nel
comitato scientifico, però non è un'argomentazione rispetto al
problema posto.
Mi fa piacere che l'Amministrazione non impugni la sentenza
perché vuol dire che non si vuole perseverare nell'errore.
Quello che invece non mi soddisfa assolutamente perché la mia
domanda era stata piuttosto chiara a quale proposito?, avevo
chiesto se per la futura nomina verranno correttamente accolte le
indicazioni delle associazioni ambientaliste?
(interruzione dell'Assessore Perrin, fuori microfono)
? lei dice che è scontato. Va bene, ne prendo atto, però avrei
avuto piacere che l'Assessore lo dicesse in maniera esplicita.
Grazie comunque per la risposta ricevuta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK