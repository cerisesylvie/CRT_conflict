Consiglio Regionale della Valle d'Aosta - Oggetto del Consiglio n. 1758 del 20 aprile 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1758 del 20 aprile 2011 - Resoconto
OGGETTO N. 1758/XIII - Interpellanza: "Interventi per
facilitare l'accesso all'ospedale Parini di Aosta da parte degli
utenti disabili".
Interpellanza
Premesso che in questi giorni diversi utenti disabili, che si
recano più volte a settimana presso l'ospedale regionale "Umberto
Parini" per essere sottoposti al trattamento di dialisi
(considerato salvavita), hanno lamentato parecchie difficoltà nel
trovare parcheggi a loro riservati perché i pochi posti disponibili
davanti all'ingresso di viale Ginevra sono spesso occupati da mezzi
della USL, ed hanno inoltre rilevato come risulti impossibile
svoltare verso l'entrata pedonale dello stesso ospedale a causa
della presenza, da più di un anno, di un buco nella pavimentazione
stradale;
Considerato che, i problemi rappresentati da tali utenti sono
dei veri disservizi che aggiungono ulteriori difficoltà a quelle
che i dializzati si trovano ad affrontare quotidianamente a causa
delle loro particolari condizioni di salute;
i sottoscritti Consiglieri regionali
Interpellano
l'Assessore competente per sapere se intenda intervenire con
lavori d'urgenza per ottenere, in particolare, due risultati
positivi in favore dei disabili: il superamento dei disagi relativi
ai parcheggi ed il miglioramento delle condizioni dell'accesso
pedonale all'ospedale.
F.to: Carmela Fontana - Rigo
Presidente
- La parola alla Consigliera Carmela
Fontana.
Fontana (PD)
- Grazie Presidente.
Nei giorni scorsi, diversi utenti disabili che si recano più
volte alla settimana presso l'ospedale regionale Parini per essere
sottoposti al trattamento di dialisi hanno lamentato parecchie
difficoltà nel trovare parcheggi a loro riservati, perché i pochi
posti disponibili davanti all'ingresso di viale Ginevra sono spesso
occupati da mezzi dell'Azienda USL. Gli stessi utenti hanno anche
rilevato come risulti impossibile svoltare verso l'entrata pedonale
dello stesso ospedale, a causa della presenza - da più di un anno -
di un buco nella pavimentazione stradale. Questi problemi sollevati
dagli utenti rappresentano dei veri disservizi, che aggiungono
ulteriori difficoltà a quelle che i dializzati si trovano ad
affrontare quotidianamente a causa delle loro particolari
condizioni di salute.
È compito delle istituzioni regionali sollecitare l'Azienda
sanitaria locale ad intervenire per dare una soluzione rapida a
tali disagi, anche perché quello di garantire la massima
accessibilità degli utenti all'ospedale regionale deve essere
considerata una priorità, così come la messa in atto di adeguati
controlli che impediscono a chi non è autorizzato di occupare aree
riservate agli utenti disabili. Per questi motivi chiediamo
all'Assessore alla sanità se intenda intervenire con urgenza per
ottenere due risultati positivi in favore dei pazienti disabili: il
superamento dei disagi relativi ai parcheggi ed il miglioramento
delle condizioni dell'accesso pedonale all'ospedale. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Avevamo già preso atto di questa problematica che era stata
sollevata da un articolo de
La Stampa.
Abbiamo interpellato
l'Azienda USL in merito, che ha evidenziato come le problematiche
rilevate siano riconducibili essenzialmente ai lavori in corso di
realizzazione dell'ultima scala antincendio, che è quasi terminata
come previsto dall'elenco degli interventi relativi alla sicurezza
antincendio, la cui fine lavori è prevista per il prossimo mese di
luglio. Quindi a breve si procederà al ripristino della strada di
accesso pedonale lungo il Presidio, diciamo che tutta la parte
recinto che c'è entrando in ospedale sarà smantellata.
Rispetto alla problematica relativa all'utilizzo dei parcheggi,
riservati ai disabili, la Direzione aziendale ha comunicato di aver
intensificato i controlli interni, al fine di evitare l'utilizzo
improprio di tali aree riservate. Giustamente adesso si vigilerà e,
in particolare deve essere chiaro che tali parcheggi saranno
riservati a pazienti che devono andare a fare la dialisi, ecc.,
quindi si cercherà di controllare i dipendenti che entrano e
prendono il posto dei disabili, che è un vizio da
stigmatizzare.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Mi fa piacere che siate già intervenuti, ma quello che mi
chiedo...sono già persone che hanno dei problemi enormi, non sono
come noi che, se c'è un ostacolo, possiamo fare diversamente. A
queste cose riteniamo che bisogna prestare veramente la massima
attenzione, come la storia del buco nella pavimentazione...è un
anno! Ho visto che a Fukushima in sei giorni hanno fatto
un'autostrada e noi, qui, non siamo in grado di tappare un
buco...
(interruzione dell'Assessore Lanièce, fuori
microfono)
...ho capito che si fa altro, ma comunque dobbiamo tener
presente che sono persone che hanno veramente difficoltà, non solo
di disabilità, ma altri problemi di dialisi e dobbiamo fare il
possibile per rendere la vita meno difficile. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK