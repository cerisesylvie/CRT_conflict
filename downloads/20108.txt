Consiglio Regionale della Valle d'Aosta - Oggetto del Consiglio n. 93 del 1° ottobre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 93 del 1° ottobre 2003 - Resoconto
OGGETTO N. 93/XII - Attività della "Centrale laitière d'Aoste".
(Interrogazione)
Interrogazione
Richiamate le vicissitudini che hanno riguardato la "Centrale
Laitière d'Aoste" prima e dopo l'ingresso dell'Abit nella
società;
Considerato che, come più volte ribadito dall'Amministrazione
regionale, gli intenti erano quelli di un valido strumento per
tutto il settore lattiero caseario valdostano;
Tenuto conto che, secondo Finaosta S.p.A., l'Abit aveva
rispettato gli impegni assunti con il relativo contratto di
acquisizione diventato definitivo alla data del 30 aprile
2003;
Ricordato che la produzione si è sensibilmente ridotta sia
nella quantità che nel tipo di prodotti con chiare ripercussioni
anche sui livelli occupazionali;
Venuti a conoscenza di un'eventuale disimpegno dell'Abit
dalla "Centrale Laitière d'Aoste";
Ricordato che l'Amministrazione regionale è proprietaria
degli immobili;
i sottoscritti Consiglieri regionali
Interrogano
l'Assessore regionale per conoscere:
1) se l'Amministrazione regionale ha avviato contatti con
l'Abit, per conoscere le sue future reali intenzioni inerenti la
"Centrale laitière d'Aoste";
2) quali altre eventuali iniziative ha assunto per evitare
l'eventuale definitiva chiusura dello stabilimento.
F.to: Viérin Marco - Stacchetti
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Alla domanda: "l'Amministrazione regionale ha
avuto contatti con l'Abit?", rispondo che l'Assessore Ferraris e il
sottoscritto, appena abbiamo avuto sentore delle difficoltà,
abbiamo avuto un incontro, in data 25 luglio scorso, con i nuovi
vertici aziendali "dell'Abit", a cui è seguita una riunione con le
organizzazioni sindacali. In quella sede i responsabili "dell'Abit"
non ci hanno nascosto le grosse difficoltà del "gruppo Abit" - e di
conseguenza anche del ramo aziendale della Centrale laitière - e ci
hanno riferito che stavano predisponendo un piano di sviluppo
industriale, il quale sarebbe stato redatto entro fine settembre.
Non avendo avuto altre comunicazioni, ai primi di settembre ci
siamo nuovamente attivati per definire un nuovo incontro - che si è
potuto concretizzare, dopo non poche difficoltà, solamente lunedì
scorso - e, in questa sede, le difficoltà trapelate al mese di
luglio, purtroppo, sono state confermate da parte dei vertici
aziendali, i quali ci hanno riferito di non avere ancora un piano
industriale predisposto, ma di essere in contatto con un probabile
nuovo partner del comparto lattiero-caseario, in base al quale
"l'Abit" verrebbe conferita in una nuova società mista. I tempi di
realizzazione di questo accordo sono inderogabilmente fissati alla
data del 31 dicembre di quest'anno e obiettivamente lo scenario che
ci è stato prospettato è negativo; non è esclusa la messa in
liquidazione della Centrale.
Ciò detto, in effetti, i dati contabili della Centrale sono
assolutamente negativi, se è vero, come è vero, che la Centrale
laitière di Aosta ha fatto registrare nel 2001 perdite per 1,3
milioni di euro, rispetto a un fatturato di 4,3 milioni di euro, e
perdite di 1,7 milioni di euro nel 2002 con un fatturato di 2,15
milioni di euro; se si pensa che, a fronte di un budget di perdita
di 500.000 nel primo semestre 2003, la stima di perdita al 31
dicembre è di 900.000 euro, a fronte di un patrimonio netto di
819.000 euro… cioè le perdite superano
il patrimonio netto. Per quanto concerne la produzione, rispetto
alla previsione di budget dell'anno in corso: rispetto ai gelati,
il budget previsto era di 505.000 euro, il consuntivo di 141.000,00
euro, per cui con uno scostamento di meno 72%; rispetto ai
formaggi, era di 676.000, il consuntivo di 326.000, per cui con uno
scostamento di meno 52%; rispetto al latte, di 296.000 euro, il
consuntivo di 232.000 euro, per cui uno scostamento del 22%. È una
situazione palesemente di difficoltà e obiettivamente difficilmente
sostenibile.
I vertici aziendali confidano assolutamente nel supporto di
denaro "fresco" da parte di questo probabile partner. Abbiamo
chiesto loro di tenerci informati sull'evoluzione della situazione,
abbiamo offerto loro la disponibilità a livello istituzionale
dell'Amministrazione regionale, non tanto per la ricerca di altri
partner, quanto per verificare soluzioni interne, soluzioni locali
che anche i sindacati - da noi incontrati - ipotizzano e sperano e,
da questo punto di vista, siamo in attesa dell'evolversi della
situazione, sottolineando però che fin da subito ci attiveremo per
verificare se nella filiera lattiero-casearia valdostana vi sono
possibilità di eventuale subentro e di difesa del marchio della
Centrale laitière, perché uno degli obiettivi è difendere tale
marchio. Abbiamo fatto presente ai vertici aziendali che la Giunta
regionale ha, in termini volgari, "scaricato" un disegno di legge
concernente gli interventi per il sostegno delle imprese
artigianali, industriali, di trasformazione dei prodotti agricoli,
provvedimento nel quale è prevista la possibilità di finanziamenti
fino al 40% per gli investimenti nel settore agroalimentare. È un
disegno di legge che, come sapete, necessita di approvazione da
parte dell'Unione europea: è in fase di notifica a Bruxelles, per
cui dovremo aspettare l'evolversi della situazione, ma è comunque
una possibilità che viene offerta anche "all'Abit", e comunque ai
probabili futuri partner.
Rispetto alle prospettive future, siamo evidentemente molto
perplessi. Abbiamo un ruolo istituzionale riguardante in primis la
difesa dei livelli occupazionali e delle maestranze - a tutt'oggi
pare si tratti di 16 unità di personale -, maestranze che hanno una
difficile ricollocazione nel settore, essendo la Centrale laitière
- come è noto - un'azienda con delle obiettive difficoltà di
riconversione industriale. I cespiti della Centrale sono costituiti
da strutture e attrezzature per la lavorazione del latte e per la
produzione di gelati e sono difficilmente riconvertibili in altre
attività di tipo artigianale o industriale. Sono i limiti oggettivi
di un'azienda che, per poter rimanere nel mondo produttivo
valdostano, deve riuscire a trovare una filiera commerciale che,
obiettivamente, non è riuscita a trovare, perché il marketing, la
vendita del prodotto è stata assolutamente negativa.
Rimaniamo in attesa di ulteriori comunicazioni, abbiamo chiesto
anche ai sindacati di riferire sull'eventuale evolversi della
situazione, ma obiettivamente lo scenario non è positivo.
Presidente - La parola al Consigliere Viérin Marco.
Viérin M. (SA) - Mi viene quasi troppo semplice fare certe
considerazioni dopo quanto ha detto l'Assessore, perché su questo
tema il sottoscritto ed altri hanno discusso più di 10 o 15 volte
in quest'aula in questi ultimi 4-5 anni.
Devo darle atto, Assessore, di aver detto oggi in maniera
inequivocabile che i problemi esistono e si può arrivare - anzi, io
dico, si arriverà -, purtroppo, alla messa in liquidazione. Questo
problema però è sorto da tempo e troppo spesso ci troviamo a dire:
"Lo avevamo detto!" perché, da quando si è costituita questa
Centrale… con grossi investimenti,
capannoni, fabbricati, sui quali oggi non abbiamo neanche riscosso
gli affitti, perché "l'Abit" non li ha ancora pagati, però sui
quali non abbiamo fatto un ragionamento di come potevano essere
utilizzati con un giusto piano economico-finanziario. Abbiamo
pensato che, facendo tutto nuovo, tutto andava bene, senza più
metterci mano. Non è stato così, purtroppo!
Dopodiché, per "tacconare" la questione, si è fatto un accordo
per la durata transitoria di 2 anni con "l'Abit" e, alla scadenza
dei 2 anni - cioè nell'aprile di quest'anno -, quando chiesi se non
era bene che la "Finaosta" cercasse di applicare la clausola di
recessione o recessoria al contratto, come era previsto dallo
stesso, ci fu detto che per Finaosta e non secondo la Giunta,
preciso questo per correttezza -, non vi erano i requisiti o gli
"atouts" per chiedere la recessione del contratto, e si andò
avanti. L'allora Assessore Perrin, in quell'aprile, ammise che i
contatti periodici dell'Amministrazione regionale vi erano con la
Centrale del latte, che si trattava di una questione da seguire con
particolare attenzione, però ci disse anche che, dagli incontri di
aprile, nulla sarebbe cambiato sugli impegni assunti "dall'Abit",
quando noi avevamo già sentori diversi, anzi secondo la Giunta vi
era la certezza che la Centrale avrebbe acquisito un ruolo molto
più pregnante e importante nel settore dei formaggi. Purtroppo oggi
dopo solo 4 mesi, non si produce neanche il formaggio: 4 mesi fa
l'obiettivo per la ripresa era la produzione di formaggi, dopo 4
mesi non si producono neanche quelli! Questi amministratori si
erano impegnati anche per un rilancio della società! Quale?
Credo che non vi sia altro da dire, penso che tutti capiamo che
questa è stata una questione da "cul-de-sac"; oggi siamo in un
sacco, anzi hanno anche legato in cima questo sacco, un po' come
quando le patate si mettono in cantina. Questo è drammatico, anche
perché affrontiamo una messa in liquidazione così, senza sapere
quale sarà la strada, e qui non pretendo di sapere quali saranno le
strategie dell'Assessore, perché è chiaro che bisogna aspettare la
messa in liquidazione, però occorre già pensarci.
Ritengo che sia giusto mantenere - concordo con l'Assessore - il
marchio, cosa sulla quale ci battemmo quando fu redatto questo
contratto, perché in quel contratto si poteva cedere la società
senza cedere il marchio; allora fu ceduto anche il marchio, oggi il
problema non ci sarebbe se non lo avessimo ceduto in quel
contratto. Concordo che sia giusto difendere il marchio e ricercare
la realizzazione di quegli obiettivi che ci si era dati tutti
insieme, per una giusta collocazione della Centrale nella filiera
della produzione lattiero-casearia della Regione Valle d'Aosta.
Oggi posso solo dire, come ho detto all'inizio: "Lo avevamo
detto!". Sono rammaricato per quanto è successo; purtroppo, vivremo
l'ultimo atto, la messa in liquidazione, cerchiamo che questo ci
sia di insegnamento!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK