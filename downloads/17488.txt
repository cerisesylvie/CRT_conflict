Consiglio Regionale della Valle d'Aosta - Oggetto del Consiglio n. 875 del 6 ottobre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula
Oggetto del Consiglio n. 875 del 6 ottobre 1999 - Resoconto
OGGETTO N. 875/XI Realizzazione di un nuovo impianto di
risalita a Courmayeur - "Plan de Lizzes". (Interpellanza)
Interpellanza Venuti a conoscenza di un articolo apparso sul
quotidiano "La Stampa", in merito alla presunta decisione da parte
della Giunta regionale di realizzare nel comune di Courmayeur il
nuovo impianto di risalita "Plan de Lizzes – Plan
Checrouit", in accordo con l’Amministrazione
comunale di Courmayeur, dopo l’approvazione, da
parte di quest’ultima, della localizzazione di tale
impianto nel dicembre 1998;
Considerate le numerose proteste dei consiglieri di minoranza di
Courmayeur e di cittadini e turisti che, riuniti nel cosiddetto
"Comitato per il no" hanno raccolto oltre duemila firme contro la
decisione dell’Amministrazione comunale, preferendo
la costruzione di un nuovo impianto di risalita a Dolonne sul
"vecchio" percorso, piuttosto che quella di uno nuovo,
sovradimensionato, a Plan de Lizzes, così come voluto
dall’Amministrazione comunale;
Venuti a conoscenza della presunta affermazione di
antieconomicità dell’intervento complessivo in
questione, con riserve sulla fattibilità dell’opera,
che sarebbe stata espressa dai responsabili della Società
"Courmayeur-Mont Blanc Funivie", in base alla richiesta epistolare
di chiarimenti da parte del Sindaco di Courmayeur;
Atteso che, nonostante le numerose firme a favore della
ristrutturazione del vecchio impianto di risalita,
l’Amministrazione comunale non ha mai messo in
discussione la possibilità di cambiare idea;
Richiamata la mozione presentata dal nostro gruppo consiliare
relativa a tale spinosa vicenda;
Ribadito che l’iter per la concessione di
costruzione di impianti a fune è disciplinato da due leggi
regionali, rispettivamente la n° 13 del 10 aprile 1998
"Approvazione del Piano Territoriale Paesistico della Valle
d’Aosta" e la n° 29 del 1° settembre 1997 "Norme in
materia di servizio di trasporto pubblico di linea" e che tali
leggi prevedono diverse procedure, a seconda
dell’entità dell’intervento,
distinguendo le opere di rifacimento da quelle di sostituzione di
impianti esistenti;
Preso altresì atto che sempre in base
all’articolo sopracitato sembrerebbe che le
definizioni in merito alla realizzazione
dell’impianto sopracitato siano state prese in
riunioni riservate tra le Amministrazioni Regionale e Comunale, e
Società delle Funivie di Courmayeur;
Venuti inoltre a conoscenza del fatto che, a causa dei probabili
lunghi tempi di costruzione e dei presunti costi eccessivi
dell’intervento complessivo, si sarebbe presa in
considerazione, di comune accordo, la possibilità di non
realizzare, in un primo momento, i parcheggi annessi alla
struttura, ma di proseguire l’iter procedurale
esclusivamente per ciò che riguarda la costruzione
dell’impianto di risalita;
i sottoscritti Consiglieri regionali
Interpellano
La Giunta regionale per conoscere:
1) se è vero che l’Amministrazione regionale
abbia dato un parere positivo alla realizzazione del nuovo impianto
di risalita a "Plan de Lizzes", come si evince
dall’articolo giornalistico citato in premessa. In
caso di risposta negativa, le motivazioni per le quali non è stata
chiesta una smentita di quanto pubblicato. In caso di risposta
affermativa, quali sono i dettagli progettuali, tempistici ed
economici, già individuati, del nuovo impianto di risalita;
2) quando e quante riunioni si sono tenute tra Amministrazione
Regionale, Amministrazione comunale di Courmayeur e Società delle
Funivie di Courmayeur in merito alla questione in oggetto;
3) quale sia il risultato della valutazione, in merito
all’opera e alle infrastrutture ad essa collegate,
effettuata dalla Finaosta, alla quale
l’Amministrazione regionale ha assegnato il mandato
per individuare gli strumenti atti a finanziare il 90%
dell’opera in oggetto, per la quale è stato
effettuato un sopralluogo da parte di alcuni funzionari della
finanziaria regionale nei primi giorni del mese di agosto, e se
corrisponda a verità la notizia, riportata da alcuni media locali,
che si sia deciso di posticipare la realizzazione dei parcheggi
annessi alla struttura e di procedere per ora esclusivamente alla
costruzione dell’impianto di risalita.
F.to: Lanièce - Comé - Viérin M.
Presidente
La parola al Consigliere Lanièce.
Lanièce (Aut)
Quest'oggi ritorniamo a parlare di un
problema che, come abbiamo potuto leggere dagli articoli apparsi
sui quotidiani e settimanali della nostra Regione, è alquanto
difficile da comprendere in tutte le sue sfumature.
Come tutti ricorderete, nel mese di maggio, ho presentato a nome
del gruppo degli Autonomisti una mozione riguardante questa
delicata questione, mozione bocciata dall'Assemblea consiliare, e
durante la quale la Giunta regionale aveva evidenziato la sua
posizione di attesa, nel rispetto delle decisioni adottate dal
Comune di Courmayeur, e si era riservata, una volta presentato il
progetto, di effettuare una valutazione economica e tecnica dello
stesso.
Di questo progetto si era evidenziata una scarsa conoscenza
diretta.
Da quanto si deduce da ciò che è stato pubblicato,
l'Amministrazione regionale, chissà per quale motivo, sembra abbia
già dato un parere di massima positivo in via riservata ed
ufficiosa, visto che non si è a conoscenza di alcun progetto,
seppur preliminare, depositato riguardante la realizzazione a
Courmayeur di un nuovo impianto di risalita da Plan de Lizzes a
Plan Checrouit, in accordo con l'Amministrazione comunale di
Courmayeur, che ha approvato tale progetto nel dicembre 1998.
A parte quindi il discutibile metodo di gestione della
trattativa, quasi nascosto, forse per paura delle reazioni da parte
del Comitato per il no, che ha raccolto oltre 2000 firme contro la
decisione dell'amministrazione comunale, ho molte perplessità sulle
ultime voci che danno per certa la decisione di costruire
l'impianto di risalita prima e i parcheggi dopo, forse.
Sono personalmente convinto della positività dell'idea proposta
dal Comitato per il no che preferiva la costruzione di un nuovo
impianto di risalita a Dolonne, sul vecchio percorso, piuttosto che
quella di uno nuovo, sovradimensionato, a Plan de Lizzes, a rischio
di utilizzo visto che senza i parcheggi - come sembrerebbe - non
capisco che razza di vantaggi possa presentare, tenuto conto che
questo progetto è stato sempre sostenuto dalla maggioranza
consiliare di Courmayeur in funzione del fatto che quella zona ben
si presta alla realizzazione di diversi parcheggi.
Eppure, nonostante tutto, comprese le numerose firme a favore
della realizzazione dell'impianto a Dolonne lungo il vecchio
percorso, l'amministrazione comunale non ha mai messo in
discussione la possibilità di cambiare idea, continuando a cercare
forse qualche cavillo - se così si può dire -, nelle varie riunioni
con l'Amministrazione regionale e con la Società delle funivie di
Courmayeur, per il raggiungimento del proprio scopo.
Insomma, l'evidenza fa emergere una certa nebulosità della
questione che mi sembra opportuno chiarire al più presto anche
perché stiamo parlando di un fondamentale problema che interessa
tutta la cittadina di Courmayeur sia dal punto di vista turistico
che economico e viario; quindi è opportuno sapere se è vero che
l'Amministrazione regionale ha dato un parere di massima positivo
alla realizzazione del nuovo impianto di risalita a Plan de Lizzes,
come era apparso sul quotidiano "La Stampa" del 4 agosto 1999 e del
quale non c'è mai stata una smentita e in caso di risposta positiva
quali siano i relativi dettagli progettuali, tempistici ed
economici, visto che durante la discussione precedente si era detto
che l'Amministrazione regionale avrebbe dato un parere positivo una
volta avuto il progetto e una volta fatta la valutazione tecnica ed
economica.
Ci interessa sapere anche quando e quante riunioni si sono
tenute fra l'Amministrazione regionale, l'Amministrazione comunale
di Courmayeur e la società delle funivie e se è vero che, a seguito
del sopralluogo effettuato, nei primi giorni del mese di agosto, da
alcuni funzionari della Finaosta, il parere sia stato quello di
un'antieconomicità, in modo particolare relativamente al problema
dei parcheggi.
Vorremmo conoscere il risultato di questa valutazione da parte
della finanziaria regionale, alla quale l'Amministrazione regionale
ha assegnato il mandato per individuare gli strumenti atti a
finanziare il 90 percento dell'opera in oggetto, e se sia vero che
il parcheggio, a mio avviso fondamentale e necessariamente legato
alla costruzione e all'utilizzo dell'impianto stesso, farà parte di
un secondo lotto di lavori che partirebbe dopo la costruzione
dell'impianto di risalita.
Queste mie considerazioni in merito, che hanno portato alla
presentazione di quest'iniziativa consiliare, sono nate in seguito
alle lamentele di molti cittadini di Courmayeur preoccupati ancora
di più, rispetto a qualche mese fa, per l'evolversi di questa
situazione visto che adesso addirittura si prospetta la possibilità
di realizzare un impianto sovradimensionato senza i parcheggi.
Sembrerebbe in questo caso che la cura sia peggiore del male.
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA) Rispondendo al primo quesito possiamo dire che in
via generale occorre precisare che l'Amministrazione regionale non
ha ancora avuto modo di esprimere formalmente alcun parere
ufficiale in merito all'ipotesi di realizzazione di un nuovo
impianto funiviario di collegamento fra Courmayeur e il
comprensorio dello Checrouit, infatti l'unica istanza sinora
pervenuta a tale proposito riguarda la richiesta di ammissione ai
benefici della legge regionale 27 febbraio 1998 n. 8 ai fini della
sostituzione della telecabina a Dolonne già smantellata nel 1996
per scadenza della vita tecnica, sostituzione richiesta con una
nuova telecabina.
Tale richiesta è attualmente in corso d'istruttoria da parte dei
competenti uffici dell'assessorato e su di essa deve ancora
pronunciarsi la Giunta regionale.
Va comunque detto che l'istanza presentata dalla
Courmayeur/Mont-Blanc Funivie non contiene alcun cenno alla
realizzazione di parcheggi. Nessuna richiesta è altresì ancora
pervenuta alla Direzione dei trasporti ai fini dell'ottenimento
della necessaria approvazione tecnica del progetto sotto il profilo
della normativa in materia d'impianti a fune; in ogni caso
l'orientamento più volte ribadito da parte della Regione è sempre
stato quello di rispettare le decisioni che sull'argomento
sarebbero state assunte da parte dell'amministrazione locale.
La mancanza, posto che ve ne fosse bisogno, di smentite a
notizie o commenti comparsi su vari organi di stampa si spiega con
l'impossibilità e l'inutilità di correre dietro a tutte le voci,
spesso contraddittorie, che si sono succedute sull'argomento nonché
con l'inopportunità di alimentare ulteriormente il clima polemico
che attualmente caratterizza il dibattito su quest'argomento a
livello locale.
Sul punto 2 non mi risulta che le riunioni fra Amministrazione
regionale, amministrazione comunale e società funiviaria siano
state più di due: la prima a fine luglio e la seconda ai primi di
settembre peraltro senza nessun particolare accorgimento di
segretezza, si è trattato di normali riunioni di scambio
d'informazioni su un argomento che chiaramente ha un'importanza non
solo a livello comunale, ma anche a livello regionale.
Sul punto 3 la Finaosta non è mai stata incaricata d'individuare
gli strumenti atti a finanziare il 90 percento dell'opera ed
eventualmente delle strutture collegate in quanto era già
perfettamente noto che lo strumento legislativo da utilizzarsi
sarebbe stata la legge 27 febbraio 1998 n. 8, legge in base alla
quale è stata presentata l'istanza originale.
Il solo incarico dato a Finaosta, che non ha comportato la
necessità di alcun sopralluogo, ha riguardato una valutazione dei
flussi economico-finanziari connessi all'ipotetica realizzazione e
alla gestione di un eventuale parcheggio pluripiano previsto dallo
studio di fattibilità promosso dal Comune di Courmayeur e dalla
Courmayeur/Mont-Blanc Funivie. Tale studio ha ipotizzato diverse
possibili alternative gestionali con effetti diversi dal punto di
vista dei possibili disavanzi di gestione: da un minimo di 33
milioni di lire sino ad un massimo di 144 milioni di lire annue. Le
considerazioni finali del medesimo studio richiamavano tuttavia
l'attenzione sul fatto che gli elementi d'indeterminatezza che
caratterizzano il piano di fattibilità rendono le accennate
conclusioni suscettibili di verifica e di approfondimento.
Per quanto concerne le notizie riportate su alcuni mezzi
d'informazione locale in ordine alla possibile posticipazione nella
realizzazione dei parcheggi rispetto alla telecabina, non si
dispone attualmente di comunicazioni ufficiali né da parte della
società funiviaria né da parte del comune. Si è peraltro in attesa
di una risposta ad una richiesta di precisazioni che sull'argomento
gli uffici dell'assessorato hanno indirizzato in data 28 settembre
alla società funiviaria. In ogni caso va considerato che gli spazi
già ora disponibili in prossimità della prevista partenza del nuovo
impianto dovrebbero essere in grado con interventi assai limitati
di ospitare almeno 350 posti auto e che comunque è previsto un
potenziamento dei servizi locali di autobus da e per Dolonne.
Presidente
La parola al Consigliere Lanièce.
Lanièce (Aut)
Prendiamo atto che in base alla risposta
dell'Assessore tutti gli articoli apparsi sul giornale dal mese di
agosto ad oggi erano fasulli, erano in pratica delle pure
invenzioni dei giornalisti. Ora io non credo che sia proprio così
anche per alcuni dati di fatto: ad esempio nella lettera che la
Società delle funivie di Courmayeur/Mont-Blanc ha inviato al
Sindaco Blua, a seguito di richieste di chiarimenti, è stato
evidenziato che il Consiglio di amministrazione della società ha
constatato che l'economia della società non può sopportare il costo
del finanziamento delle telecabina, dello spostamento della linea
elettrica e della realizzazione del parcheggio facendo riferimento
ad un rapporto della Finaosta, che è andata in loco, ha fatto una
valutazione sull'economicità delle infrastrutture collegate
all'impianto, in modo particolare sui parcheggi, ha relazionato ed
ovviamente di fronte ad un rischio di perdita annua di circa 3-400
milioni, la società "ha fatto retromarcia".
Questa è la prima cosa ed è un dato di fatto perché è una
lettera inviata al sindaco di cui sono in possesso, non è che me la
sono inventata io; quindi per prima cosa la società ha evidenziato
un problema di natura finanziaria: riesaminare alla luce del
rapporto Finaosta - da qui si evince che esiste un rapporto - il
modo di finanziamento e di gestione del parcheggio. Poi ha
sottolineato la necessità di separare la costruzione della
telecabina da quella del parcheggio ovviamente per i motivi
espressi in precedenza, cioè per questioni economiche; ha precisato
inoltre che sarebbe opportuno non spostare la linea elettrica
attuale perché quest'intervento comporterebbe una spesa di circa un
miliardo.
Se facciamo riferimento alla delibera del Consiglio comunale con
la quale è stata decisa la scelta di realizzare quest'impianto a
Plan de Lizzes, nella stessa si evidenzia il fatto che grazie a
quest'intervento si potrà realizzare nella zona, perché vi sono gli
spazi, numerosi posti auto per far fronte all'enorme flusso di
turisti che dovrebbero arrivare. Proprio per questo motivo avevano
dimensionato quest'impianto per circa 2500-3000 persone all'ora;
quindi parlano dell'importanza dei parcheggi, dicono che nella zona
ci sono già alcuni parcheggi, che ora verranno aumentati in modo da
far fronte all'incremento di portata oraria previsto per il nuovo
impianto di risalita.
Ovviamente secondo la maggioranza la vecchia ovovia, avendo una
portata inferiore, non poteva soddisfare quest'enorme afflusso.
Adesso sembra, come anche è evidenziato in questa relazione, che
il parcheggio sia considerato come un qualcosa di costosissimo,
pertanto giustamente la società è d'accordo nel costruire
l'impianto, ma del parcheggio non si vuole fare carico. Chi si farà
carico del parcheggio? O sarà meglio comunque non farlo?
Allora, se per caso passasse l'idea di non fare il parcheggio,
vuol dire che siamo tutti "matti" perché realizziamo un impianto
sovradimensionato con una portata di 3000 persone all'ora, ma
queste persone dove parcheggiano l'auto? Il sindaco ha suggerito di
usare le navette, ma voi pensate che con le navette si riesca a
trasportare 2500 persone all'ora? Sappiamo tutti che l'accesso agli
impianti avviene in certe ore: dalle 8,00 del mattino alle 10,00,
il ritorno dalle 15,30 alle 17,00 e voi pensate che in queste due
ore al mattino e al pomeriggio si riesca a trasportare 6000 persone
con le navette?.
Non riusciamo neanche a realizzare un sevizio decente delle
navette per la Val Ferret perché conosciamo bene, quando andiamo a
Planpincieux, i problemi che ci sono per queste navette che non
riescono a trasportare la gente, si incrociano lungo il percorso,
non riescono a passare e noi pensiamo adesso di risolvere questo
problema utilizzando delle navette? Penso che quella sarebbe una
soluzione pericolosissima, quindi fidiamoci pure del fatto che non
è stato dato nessun parere da parte dell'Amministrazione regionale,
ma su questo problema dei parcheggi penso sia opportuno fare
un'attenta riflessione e pertanto invitiamo la Giunta, il
Presidente, lo stesso Assessore a fare altrettanto. Voi non avete
dato il parere? Benissimo, noi crediamo a quanto avete affermato,
anche se dubitiamo molto, però attenzione: non si può permettere la
costruzione di un impianto con una portata di 2500-3000 persone
all'ora senza costruire i parcheggi.
In quest'aula qualche mese fa ho parlato del problema
dell'ex-Splendor e l'Assessore Pastoret mi ha riferito che il
comune di Aosta non consentiva di procedere alla realizzazione
dello Splendor se prima non si costruivano i parcheggi: allora per
realizzare l'auditorium bisogna trovare i parcheggi e lo Splendor è
una struttura che accoglierà 500 persone, ma per realizzare un
impianto che porta 3000 persone all'ora i parcheggi non servono
più? Ma questo è pazzesco! È un altro comune, ma siamo sempre in
Valle d'Aosta e l'Amministrazione è sempre la stessa e il sindaco è
sempre dello stesso partito, possiamo aggiungere anche questo!
Penso davvero che questo sia un fatto molto grave: addirittura
quando una persona chiede d'iniziare una qualsiasi attività
commerciale, le pongono la condizione che davanti al locale vi
siano dei posti macchina. Ora permettiamo che venga costruito un
impianto senza neanche preoccuparci se verranno o meno fatti i
parcheggi? Veramente questo è gravissimo e invito la Giunta
regionale, se è vero che è stato dato quel parere, a verificare con
molta attenzione il progetto definitivo dell'opera comprensivo
delle infrastrutture collegate.
Si dà atto che, dalle ore 18,32, presiede il Presidente
Louvin.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK