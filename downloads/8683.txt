Consiglio Regionale della Valle d'Aosta - Oggetto del Consiglio n. 3184 del 11 novembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3184 del 11 novembre 1987 - Resoconto
OGGETTO N. 3184/VIII - DIFFICOLTÀ DI ACCESSO ALLA CITTÀ DI
AOSTA ATTRAVERSO L'INCROCIO TRA LA STATALE 27 E LA CIRCONVALLAZIONE
NORD. - (Interrogazione)
PRESIDENTE
: Do lettura dell'interrogazione in oggetto,
presentata dal Consigliere Baldassarre:
INTERROGAZIONE
AVUTA NOTIZIA delle difficoltà di accesso alla città da parte
di quanti risiedono lungo la fascia collinare di Aosta e nei Comuni
della Comunità del Gran Combin;
RILEVATO che all'incrocio tra la statale 27 del Gran San
Bernardo e la circonvallazione nord di Aosta, incrocio controllato
da un semaforo, si concentra il traffico internazionale diretto e
proveniente dai trafori alpini, traffico quantificato dalle
statistiche in oltre cinquemila veicoli al giorno, oltre a quello
locale;
CONSIDERATA l'importanza delle due arterie che adducono ai
trafori e valutate le esigenze di quanti convergono nella città di
Aosta;
IN ATTESA che sia realizzata la programmata circonvallazione
sud di Aosta;
INTERROGA
l'Assessore ai Lavori Pubblici per sapere:
1)
se è a conoscenza del problema e se intende porre
rimedi in tempi brevi allo scopo di ridurre i lamentati
disagi;
2)
se non ritiene opportuno destinare al traffico
leggero, adattandone le caratteristiche tecniche, l'attuale via dei
Cappuccini che rappresenterebbe l'unica soluzione possibile per
accedere direttamente alla città di Aosta.
PRESIDENTE
: Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Il problema sollevato dal Consigliere
Baldassarre, relativo al fatto che l'incrocio tra la S.S. 27 del
G.S. Bernardo e la S.S. 26, che in quel tratto funge anche da
circonvallazione di Aosta, è soggetto a particolari sollecitazioni
veicolari, perché su di esso gravita tutto il traffico proveniente
dall'autostrada e diretto verso i trafori del Monte Bianco e del
G.S. Bernardo, è già a conoscenza della Giunta regionale e
dell'Assessorato ai Lavori Pubblici.
La soluzione radicale è già stata ipotizzata nella previsione di
uno svincolo dalla costruenda tangenziale di Aosta fino a Signayes.
Tale svincolo comporterebbe una spesa ipotizzabile in diverse
decine di miliardi ed un impatto ambientale non certo indifferente
e, pertanto, la sua realizzazione non potrà avvenire in tempi
brevi, anche se ci si sta muovendo con sollecitudine in tale
direzione e si stanno valutando tutte le ipotesi possibili.
Per rispondere al Consigliere Baldassarre, pertanto, posso dire
che la Giunta e l'Assessorato ai Lavori Pubblici sono a conoscenza
del problema e sanno che si dovrebbe trovare una soluzione
alternativa in tempi brevi. Si potrebbe valutare positivamente la
soluzione proposta dall'interrogante ed in questo senso prenderemo
contatti con il Comune di Aosta per esaminare l'ipotetica
alternativa della via dei Cappuccini, resa percorribile
limitatamente al traffico leggero.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Oggi è la giornata dei
ringraziamenti rivolti, in modo particolare, agli Assessori della
Democrazia Cristiana e, quindi, ringrazio l'Assessore Fosson per la
sua adesione a quanto da me chiesto nell'interrogazione.
Anch'io ritengo che l'intenso traffico che gravita sull'incrocio
dell'ospedale di viale Ginevra possa essere ridimensionato solo con
una soluzione che coinvolga anche la costruenda tangenziale, ma
che, perciò, richiederà tempi molto lunghi.
Poiché le difficoltà conseguenti all'intenso traffico sono
quotidiane (non bisogna dimenticare che all'incrocio dell'ospedale
transitano circa 5.000 veicoli al giorno), l'allargamento della via
dei Cappuccini, per consentirne l'utilizzo limitatamente al
traffico leggero, mi sembra un'utile soluzione-tampone, in attesa
di quella definitiva che potrebbe essere realizzata nell'ambito
della costruenda tangenziale di Aosta.
Mi fa piacere sapere che la Giunta si appresta ad esaminare con
favore il mio suggerimento e di ciò ringrazio, in particolare,
l'Assessore ai Lavori Pubblici. Mi auguro, inoltre, che, non solo i
cittadini che abitano lungo la via dei Cappuccini, ma anche quelli
che vengono dalla valle del G.S. Bernardo possano vedere presto
risolto questo problema che li interessa tanto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK