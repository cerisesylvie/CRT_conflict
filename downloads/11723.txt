Consiglio Regionale della Valle d'Aosta - Oggetto del Consiglio n. 1245 del 22 marzo 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula
Oggetto del Consiglio n. 1245 del 22 marzo 1995 - Resoconto
SEDUTA ANTIMERIDIANA DEL 22 MARZO 1995
OGGETTO N. 1245/X Proposta di regolamento: "Modalità di
elaborazione, di presentazione e di approvazione dei progetti
relativi ad impianti di smaltimento rifiuti, in applicazione
dell'articolo 6 della legge regionale 2 agosto 1994, n. 39
(Disposizioni per l'approvazione dei progetti per la realizzazione
di impianti per lo smaltimento dei rifiuti, nonché per la
redazione, l'aggiornamento e l'approvazione del piano regionale di
smaltimento dei rifiuti). "
Articolo 1 (Fase preliminare alla presentazione di progetti per
la realizzazione di impianti per lo smaltimento dei rifiuti)
1. I soggetti che intendono presentare progetti riferiti alla
realizzazione di impianti per lo smaltimento dei rifiuti devono
inviare una richiesta scritta all'Assessorato della sanità ed
assistenza sociale per l'effettuazione, ai fini di una valutazione
preliminare del sito sia sotto l'aspetto igienico-sanitario che
ambientale, di sopralluogo da parte dell'apposito gruppo tecnico di
lavoro per il coordinamento degli interventi e delle attività per
la tutela del l'ambiente dagli inquinamenti, allegando la seguente
documentazione:
a) una planimetria in scala 1:2.000 del sito interessato
dall'intervento da proporre;
b) un estratto del piano regolatore generale comunale
(PRGC);
c) una corografia;
d) una relazione contenente indicazioni di massima sull'opera
che si intende realizzare, con particolare riferimento a:
1) superficie presunta da occupare e relativa volumetria;
2) eventuali vincoli di carattere paesaggistico, ambientali ed
igienico-sanitari, con particolare riferimento, per questi ultimi,
al rispetto delle disposizioni di cui al decreto del Presidente
della Repubblica 24 maggio 1988, n. 236 (Attuazione della direttiva
CEE n. 80/778 concernente la qualità delle acque destinate al
consumo umano, ai sensi dell'articolo 15 della legge 16 aprile
1987, n. 183);
3) tipologia dell'impianto previsto e dei rifiuti da trattare
e/o da smaltire;
4) limitatamente alle discariche, stima della durata
dell'impianto.
2. Nella documentazione di cui al comma 1, lett. a), b) e c),
l'area oggetto del sopralluogo deve risultare opportunamente
evidenziata.
3. Entro venti giorni dalla data di ricevimento della richiesta
l'Assessorato della sanità ed assistenza sociale fissa la data e le
modalità di effettuazione del sopralluogo. L'esito del sopralluogo
è comunicato, entro dieci giorni dall'effettuazione, ai soggetti
interessati.
4. In caso di esito positivo del sopralluogo i soggetti
interessati possono procedere all'elaborazione del relativo
progetto esecutivo. In relazione agli eventuali vincoli gravanti
sulle aree interessate dall'intervento da proporre, nella
comunicazione di cui al comma 3 viene indicato il numero e la
tipologia degli elaborati progettuali da presentare.
5. L'esito negativo del sopralluogo deve essere adeguatamente
motivato.
Articolo 2 (Progetti non sottoposti alla valutazione di impatto
ambientale)
1. I soggetti interessati alla realizzazione di impianti non
sottoposti alla valutazione di impatto ambientale prevista dalla
legge regionale 4 marzo 1991, n. 6 (Disciplina della procedura di
valutazione dell'impatto ambientale), devono presentare il progetto
esecutivo contenente:
a) relazione tecnica comprendente:
1) tutte le indicazioni tecnico-procedurali relative
all'intervento proposto, con particolare riferimento alla corretta
applicazione delle disposizioni vigenti in materia di realizzazione
di impianti per lo smaltimento dei rifiuti;
2) l'inquadramento generale dell'intervento proposto con
riferimento alle programmazioni regionale e comunale:
3) l'inquadramento territoriale;
4) l'indicazione delle scelte progettuali e le relative
motivazioni;
5) la descrizione di tutti gli interventi previsti;
6) la descrizione degli eventuali presidi di sicurezza;
7) le indicazioni sulla compatibilità dell'intervento proposto
con le esigenze ambientali ed igienico-sanitarie nelle diverse fasi
di realizzazione, gestione, bonifica e recupero finale delle aree
interessate dall'intervento e le norme di riferimento;
b) relazione geologica e/o geotecnica;
c) relazione idraulica;
d) documentazione fotografica corredata di fotomontaggio
illustrante l'aspetto finale del sito oggetto dell'intervento;
e) elaborati grafici:
1) corografia generale;
2) planimetria catastale con evidenziazione dei mappali
eventualmente assoggettati ad espropriazione;
3) estratto del piano regolatore generale comunale;
4) planimetria quotata;
5) planimetria dell'area di intervento;
6) planimetria della sistemazione finale dell'area di
intervento;
7) sezioni;
8) profili;
9) particolari costruttivi;
f) capitolato speciale di appalto contenente:
1) norme tecniche;
2) norme amministrative;
g) computo metrico estimativo riferito ai soli lavori di
realizzazione dell'impianto;
h) elenco prezzi;
i) quadri economici riferiti ai costi di gestione, di
sistemazione, di eventuale bonifica e di recupero finale;
l) nel caso in cui sia previsto il taglio di alberi, stima del
numero e delle specie da abbattere, preventivamente concordata con
la stazione forestale competente.
2. Se il progetto si riferisce ad impianti da realizzarsi
direttamente da un Comune o da un Consorzio di comuni o da una o
più Comunità montane, deve essere integrato con la seguente
documentazione, finalizzata all'eventuale espropriazione delle aree
interessate dall'intervento:
a) piano particellare integrato con l'indicazione dei dati
anagrafici e del codice fiscale dei proprietari al momento della
presentazione della documentazione;
b) visure catastali e visure presso la Conservatoria dei
registri immobiliari.
Articolo 3 (Progetti sottoposti alla valutazione di impatto
ambientale con procedura semplificata)
1. I soggetti interessati alla realizzazione di impianti
sottoposti alla valutazione di impatto ambientale con procedura
semplificata prevista dalla legge regionale 6/1991 devono
presentare il progetto esecutivo contenente, oltre a quanto
previsto dall'articolo 2, la descrizione delle misure previste per
ridurre, compensare od eliminare gli effetti negativi
sull'ambiente, sia durante la realizzazione, sia durante la
gestione dell'impianto.
Articolo 4 (Progetti sottoposti alla valutazione di impatto
ambientale con procedura ordinaria)
1. I soggetti interessati alla realizzazione di impianti
sottoposti alla valutazione di impatto ambientale con procedura
ordinaria prevista dalla legge regionale 6/1991 devono presentare
il progetto esecutivo contenente, oltre a quanto previsto
dall'articolo 2:
a) la descrizione delle condizioni dell'ambiente fisico,
biologico ed antropico prima dell'intervento progettato;
b) l'indicazione dei tempi di realizzazione del progetto;
c) l'individuazione delle componenti dell'ambiente soggette ad
impatto ambientale nelle fasi di attuazione, di gestione e di
eventuale abbandono;
d) l'individuazione dei probabili effetti sull'ambiente del
progetto proposto, derivanti:
1) dalla realizzazione del progetto;
2) dall'utilizzazione delle risorse naturali;
3) dall'emissione di inquinanti, dalla creazione di sostanze
nocive e dallo smaltimento dei rifiuti;
4) da possibili incidenti;
5) dall'impatto cumulativo dei fattori di cui ai numeri 1, 2, 3
e 4;
e) l'esposizione dei motivi della scelta progettuale effettuata,
con riferimento sia alle alternative di localizzazione che di
tipologia di intervento, ivi compresa l'opzione zero;
f) la descrizione e la valutazione delle misure previste per
ridurre, compensare od eliminare gli effetti negativi sull'ambiente
sia durante la realizzazione, sia durante la gestione
dell'impianto;
g) l'analisi costi-benefici dell'opera;
h) una relazione di sintesi della documentazione di cui alle
lettere precedenti.
Articolo 5 (Modalità di approvazione dei progetti non sottoposti
alla valutazione di impatto ambientale)
1. I progetti di cui all'articolo 2 devono essere presentati
all'Assessorato della sanità ed assistenza sociale, che li
sottopone al parere della Conferenza dei servizi prevista
dall'articolo 3 bis del decreto legge 31 agosto 1987, n. 361
(Disposizioni urgenti in materia di smaltimento dei rifiuti),
convertito, con modificazioni, dalla legge 29 ottobre 1987, n. 441,
e, successivamente, all'approvazione della Giunta regionale, che
deve pronunciarsi entro centoventi giorni dalla data di
presentazione del progetto.
2. Il termine di cui al comma 1 viene interrotto qualora la
Conferenza dei servizi o l'ufficio regionale responsabile del
procedimento richiedano chiarimenti o integrazioni alla
documentazione allegata al progetto.
3. Oltre ai chiarimenti e alle integrazioni di cui al comma 2 la
Conferenza dei servizi può richiedere, in casi eccezionali e
debitamente motivati, documentazione non prevista dal presente
regolamento; anche in tal caso il termine di cui al comma 1 viene
interrotto.
Articolo 6 (Modalità di approvazione dei progetti sottoposti
alla valutazione di impatto ambientale)
1. I progetti di cui agli articoli 3 e 4 devono essere
presentati, ai sensi di quanto stabilito dall'articolo 2, comma 1,
della legge regionale 2 agosto 1994, n. 39 (Disposizioni per
l'approvazione dei progetti per la realizzazione di impianti per lo
smaltimento dei rifiuti, nonché per la redazione, l'aggiornamento e
l'approvazione del piano regionale per lo smaltimento dei rifiuti),
contestualmente all'Assessorato della sanità ed assistenza sociale
e all'Assessorato dell'ambiente, territorio e trasporti.
2. L'Assessorato dell'ambiente, territorio e trasporti
acquisisce il motivato parere sulla compatibilità ambientale del
progetto da parte del Comitato scientifico per l'ambiente, di cui
all'articolo 4 della legge regionale 6/1991, entro sessanta giorni
dalla data di pubblicazione sul Bollettino ufficiale della Regione
dell'avviso di deposito del progetto. Tale parere è trasmesso, a
cura dell'Assessorato dell'ambiente, territorio e trasporti,
all'Assessorato della sanità ed assistenza sociale.
3. L'Assessorato della sanità ed assistenza sociale sottopone il
progetto al parere della Conferenza dei servizi prevista
dall'articolo 3 bis del decreto legge 361/1987, convertito, con
modificazioni, dalla legge 441/1987, e, successivamente,
all'approvazione della Giunta regionale, che deve pronunciarsi
entro centottanta giorni dalla data di presentazione del
progetto.
4. Il termine di cui al comma 1 viene interrotto qualora il
Comitato scientifico per l'ambiente o la Conferenza dei servizi o
gli uffici regionali responsabili del procedimento richiedano
chiarimenti o integrazioni alla documentazione allegata al
progetto.
5. Oltre ai chiarimenti e alle integrazioni di cui al comma 4 il
Comitato scientifico per l'ambiente o la Conferenza dei servizi
possono richiedere, in casi eccezionali e debitamente motivati,
documentazione non prevista dal presente regolamento; anche in tal
caso il termine di cui al comma 1 viene interrotto.
Presidente La parola al Consigliere Borre.
Borre (UV) Riporto qui, delegato dall'Assessore, i complimenti e
i ringraziamenti alla III Commissione, per aver riscritto questo
regolamento. Voi avete due scritture del regolamento, quello della
III Commissione ha voluto essere più semplice per gli utenti.
Esaminando il regolamento ci siamo accordi che non abbiamo avuto
la stessa acutezza nella legge n. 39, perché non abbiamo
semplificato le cose e abbiamo mantenuto il sistema che l'utente
deve consegnare più copie a più assessorati, cosa che noi credevamo
di poter semplificare nel regolamento, pensavamo infatti di vedere
un unico assessore come referente ma non lo abbiamo potuto fare
perché la legge n. 39 non lo permette.
Se il Consigliere Florio che ha visto la parte tecnica dovesse
intervenire, io dico che abbiamo semplificato non poco il
regolamento.
Presidente Passiamo alla votazione dell'articolo 1.
Presenti, votanti e favorevoli: 23
Presidente Passiamo alla votazione dell'articolo 2.
Presenti, votanti e favorevoli: 23
Presidente Passiamo alla votazione dell'articolo 3.
Presenti, votanti e favorevoli: 23
Presidente Passiamo alla votazione dell'articolo 4.
Presenti, votanti e favorevoli: 23
Presidente Passiamo alla votazione dell'articolo 5.
Presenti, votanti e favorevoli: 23
Presidente Passiamo alla votazione dell'articolo 6.
Presenti, votanti e favorevoli: 23
Presidente Passiamo alla votazione del regolamento nel suo
insieme.
Presenti, votanti e favorevoli: 25
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK