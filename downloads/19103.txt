Consiglio Regionale della Valle d'Aosta - Oggetto del Consiglio n. 2247 del 17 ottobre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula
Oggetto del Consiglio n. 2247 del 17 ottobre 2001 - Resoconto
OGGETTO N. 2247/XI Interventi di sistemazione della discarica
nel territorio di Pontey. (Interpellanza)
Interpellanza Premesso:
- che nel territorio comunale di Pontey, in prossimità della
Dora Baltea, si stanno effettuando imponenti opere di
movimentazione del terreno ove vengono conferite le scorie della
lavorazione siderurgica della Cogne;
- che durante l’evento alluvionale
dell’ottobre 2000 il sito è stato fortemente
compromesso dall’azione erosiva delle acque, con la
conseguente dispersione di scorie nel fiume e a valle della
discarica;
il sottoscritto Consigliere regionale
Interpella
l’Assessore delegato per conoscere:
1) quali tipologie e quali quantità di rifiuti sono (e saranno)
stoccate nel sito di cui in Premessa e quali rischi comportano per
l’uomo, per l’ambiente e per gli
esseri viventi in genere;
2) se non ritiene che le attuali modalità di stoccaggio servano
unicamente a trasferire i fattori di rischio
dall’area di Aosta (in corso di bonifica) a quella
di Pontey;
3) quali iniziative intende adottare per garantire le condizioni
necessarie a salvaguardare la salute umana e la salubrità
dell’ambiente.
F.to: Tibaldi
Président
La parole au Conseiller Tibaldi.
Tibaldi (FI)
Percorrendo la strada statale o
l’autostrada si scorge facilmente, in prossimità di
Pontey, sulla destra orografica della Dora Baltea, che si stanno
realizzando imponenti opere di movimento terra e si vedono ruspe e
autoarticolati che spostano ingenti quantità di materiale per
preparare un sito che dovrà ospitare, secondo quelle che sono state
le indicazioni del Governo regionale, presumo in accordo con il
Comune di Pontey, una discarica per rifiuti tossico/nocivi.
Si tratta di rifiuti che provengono dalla lavorazione dei
materiali metallici ad opera dello stabilimento Cogne, rifiuti che,
come ben saprà l’Assessore, sono estremamente ricchi
di elementi pericolosi come il cromo e il nichel, impiegati per il
trattamento degli acciai speciali, il cui smaltimento è comunque un
problema.
L’interpellanza ha una funzione preventiva, come
si evince dalle domande qui formulate, perché contiene la
preoccupazione manifestata non solo dal gruppo di Forza Italia, in
quanto la stessa preoccupazione coinvolge gli abitanti della zona,
ma anche da coloro che risiedono nelle località a valle di
Pontey.
Il sito, ancora in fase di costituzione, e qui correggo un
passaggio contenuto nella premessa dell'interpellanza,
"è stato
fortemente compromesso dall'azione erosiva delle acque"
durante
l’ultima alluvione, e, se un evento del genere si
riproponesse quando lo stoccaggio fosse già iniziato, si
prefigurerebbe immediatamente un disastro ecologico. Notevoli
quantità di cromo, nichel e altri elementi chimici estremamente
dannosi si riverserebbero a valle e nelle acque della Dora Baltea,
andando a contaminare una vasta zona che diventerebbe di
impossibile controllo da parte dell’uomo.
Si ricorderà l’Assessore Vallet di
un'interrogazione che il nostro gruppo propose nel giugno 1999,
interrogazione alla quale però diede risposta
l’Assessore Vicquéry: era un'interrogazione che
faceva riferimento a una moria di pesci in un tratto di Dora
compreso fra Aosta e Pollein, causata da una presenza massiccia di
agenti inquinanti e tossici che comportarono un rilevante danno
ecologico.
L’episodio venne subito denunciato dal Corpo
forestale valdostano alla magistratura competente, intervennero gli
organi normalmente preposti alla tutela
dell’ambiente e anche alle analisi del caso, in
particolare l’ARPA. La risposta
dell’Assessore Vicquéry fu evasiva e non fu mai data
conoscenza di quelle che furono le cause. Ebbene, sembrerebbe che
all'origine del disastro ci sia stato un riversamento di una
notevole quantità di cromo nelle acque della Dora, cioè dello
stesso materiale che dovrà essere stoccato nella discarica di
Pontey.
Il cromo è un metallo bioaccumulabile, cioè rimane imprigionato
nel corpo degli esseri viventi, in particolare degli essere
animali. Per quanto riguarda l’uomo, si accumula nel
fegato con le immaginabili conseguenze che possiamo pensare.
La preoccupazione si accresce se si pensa che questa discarica
potrebbe ospitare in futuro anche le scorie derivanti dai
trattamenti industriali eseguiti fuori Valle. Ecco perché
proponiamo all’Assessore queste domande. Vogliamo
sapere quali sono le condizioni di sicurezza e quali garanzie si
possono dare oggi alla popolazione residente e relativamente alla
tutela ambientale.
Sappiamo che la Regione sta realizzando a propria cura e spese
questo tipo di discarica, anche in forza di un protocollo di
accordo che venne siglato nel 1993 fra la Regione stessa e la
società privata che subentrò alla gestione pubblica dello
stabilimento Cogne di Aosta. Assessore, auguriamo una risposta
completa, che possa dissipare le nostre preoccupazioni, e non solo
le nostre.
Innanzitutto la prima domanda dell'interpellanza riguarda le
quantità e le tipologie degli elementi chimici dannosi a rischio di
inquinamento, vogliamo sapere se l’Assessore ritiene
che le modalità di realizzazione di questo sito siano sufficienti
per garantire la salute umana e la salubrità
dell’ambiente: sappiamo che le modalità di
realizzazione impongono determinati accorgimenti tecnici, che
diventano assai rigorosi per quanto riguarda
l'impermeabilizzazione. Ecco quindi quali sono le ragioni che ci
hanno indotto a presentare questa iniziativa.
Président
La parole à l’Assesseur au
territoire, à l’environnement et aux ouvrages
publics, Vallet.
Vallet (UV)
Devo dire che a queste più o meno stesse
domande e a queste più o meno stesse preoccupazioni abbiamo già
avuto modo di rispondere almeno tre volte in questo Consiglio a
puntuali iniziative del gruppo Valle d’Aosta per
l’Ulivo, ma evidentemente la questione ha il suo
rilievo, quindi è giusto che sull’argomento si possa
anche ritornare.
Prima di rispondere alle domande, alcune premesse ed alcune
precisazioni.
La prima - ha già corretto il tiro il Consigliere Tibaldi in
relazione all’esercizio della discarica -:
l’impianto di discarica è un impianto di seconda
categoria tipo B; è in corso di realizzazione e non è ancora in
esercizio, pertanto non è stato effettuato nessun conferimento di
rifiuti. I lavori di movimentazione a cui si fa cenno nella
premessa sono riferiti alla fase di approntamento
dell’impianto medesimo.
Per quanto riguarda i danni subiti nella parte alta
dell’impianto, questi non sono da ricondurre ad
esondazione della Dora che in quel tratto non è esondata grazie
evidentemente alle opere di protezione che erano state approntate
in corso di realizzazione del lavoro.
La zona della discarica che è stata danneggiata è la parte
sommitale in relazione alla tracimazione di acque provenienti dal
canale ENEL, posto a monte dell’invaso, che ha
dilavato ed eroso gran parte delle scarpate stesse. Per quanto
riguarda la risposta puntuale alle domande, trattandosi di una
discarica di seconda categoria tipo B, classificazione questa fatta
ai sensi della deliberazione del comitato interministeriale del 27
luglio 1984, nell’impianto possono essere smaltiti
esclusivamente rifiuti speciali, intendendosi quelli derivanti da
attività diverse da quelle domestiche e assimilate, di natura
inorganica, non soggetti pertanto a processi di trasformazione
biologica che possono provocare la formazione di odori.
Non potranno comunque essere conferiti rifiuti polverulenti
soggetti a trasporto eolico in mancanza di specifici sistemi di
contenimento o di definite modalità di conduzione della discarica
medesima. In considerazione delle caratteristiche costruttive della
discarica, oltre che dei particolari presidi di controllo e di
sicurezza approntati, potranno essere anche conferiti i rifiuti
speciali di natura inorganica classificati anche pericolosi che non
possono essere smaltiti in discariche per rifiuti inerti.
È comunque bene tener presente che tale impianto sarà destinato
a ricevere principalmente le scorie derivanti
dall’attività dello stabilimento Cogne, scorie che
risultano qualitativamente assimilate a rifiuti inerti e che
possono essere avviate senza alcun trattamento anche ad operazioni
di recupero, ai sensi del D.M. 5 febbraio 1998, per la formazione
di sottofondi e rilevati stradali e recuperi ambientali.
Quindi eviterei toni allarmistici in relazione alla qualità dei
rifiuti che dovranno o potranno essere stoccati nella discarica in
provenienza dallo stabilimento Cogne. A titolo esemplificativo,
potranno essere smaltiti: rifiuti speciali assimilabili agli urbani
di origine inorganica; scorie di acciaieria; fanghi provenienti
dalla lavorazione di materiali lapidei che per qualità non possono
essere assimilati ai rifiuti speciali inerti e quindi non
smaltibili in discarica di seconda categoria tipo A; fanghi da
impianti di depurazione delle acque reflue a servizio di
insediamenti produttivi non smaltibili in discarica di prima
categoria; infine rifiuti provenienti da demolizioni che per
qualità non possono essere assimilati ai rifiuti inerti, ad esempio
rifiuti da demolizioni contenenti resti di amianto.
Al Consigliere darò a parte, evitando così di leggere,
l’elenco dei rifiuti che potranno essere
indicativamente conferiti con l'indicazione della stima e dei
quantitativi annui desunti dalla relazione allegata al progetto di
realizzazione della discarica. Si desume comunque con facilità che
l’utilizzo principale avverrà, come peraltro è stato
ripetutamente detto, per il conferimento delle scorie dello
stabilimento Cogne di Aosta, il cui quantitativo stimato in
progetto è probabilmente maggiore rispetto al reale fabbisogno,
essendo da alcuni anni avviata da parte dello stabilimento stesso
la ricerca di soluzioni finalizzate al recupero di una parte di
queste scorie.
In merito agli aspetti di sicurezza, preciso che, ai sensi delle
disposizioni tecniche previste dalla deliberazione del comitato
interministeriale del 27 luglio 1984, le discariche di seconda
categoria tipo B possono essere realizzate anche senza particolari
sistemi di impermeabilizzazione in relazione alla natura inorganica
dei rifiuti che possono essere smaltiti. Al fine di garantire il
rispetto di tutte le esigenze di carattere igienico-sanitario, di
tutela delle persone e dell’ambiente, la discarica
di Pontey è stata invece realizzata con i sistemi pluristrato di
impermeabilizzazione previsti per le discariche per rifiuti
pericolosi e dotata di un sistema di rilevamento di eventuali
danni.
È stata inoltre dotata di un sistema di captazione e raccolta
del percolato che consente l'intercettazione di tutti i liquami che
per motivi vari si depositano sul fondo della discarica.
Riassumendo: sistemi di sicurezza voluti dalla normativa per
discariche destinate a ricevere rifiuti pericolosi, quindi sistemi
di sicurezza che vanno oltre quelli richiesti per il tipo di
discarica a cui questa è assimilata.
In merito al secondo punto, preciso che le situazioni descritte
nel quesito, cioè lo smaltimento in discarica a Pontey e lo
stoccaggio all’interno dell’area
Cogne in fase di bonifica non sono paragonabili. Lo smaltimento
nella discarica sarà effettuato per tutte le tipologie di rifiuto
all’interno di un impianto realizzato con la massima
attenzione a tutti i problemi della sicurezza delle persone e
dell’ambiente e comunque controllato nella sua
conduzione, assoggettato a precise disposizioni normative per
quanto concerne le modalità di gestione e le garanzie che dovranno
essere assicurate.
I rifiuti depositati nell’area ex Cogne, che sono
oggetto della bonifica in corso, rappresentano una modalità di
gestione dei rifiuti in uso prima dell’entrata in
vigore delle disposizioni del DPR 10 settembre 1982, n. 915 e delle
relative normative tecniche; modalità che prevedevano, in mancanza
di una disciplina che obbligasse allo smaltimento dei rifiuti in
appositi impianti, la consuetudine di smaltire
all’interno del perimetro degli stabilimenti
industriali i diversi rifiuti prodotti senza nessuna suddivisione
per categoria.
I rifiuti oggetto della bonifica dell’area Cogne
non sono per qualità paragonabili alle scorie residuanti dalle
lavorazioni attuali, che sono praticamente inerti, ma sono
rappresentati da una miscela di diverse tipologie di rifiuti
riconducibili anche a più tipologie di lavorazioni e smaltiti
comunque in un ambiente non posto in sicurezza come quello della
discarica.
Per quanto attiene al terzo quesito, posso dire che la Regione
provvederà prima dell’avvio della gestione ad
attivare tutte le iniziative tecniche, amministrative e di
controllo previste dalle disposizioni vigenti in materia di
esercizio di discariche. Gli atti autorizzativi conterranno tutte
le prescrizioni tecnico-amministrative necessarie a garantire in
qualunque fase, dal conferimento alla verifica ed accettazione dei
rifiuti, allo smaltimento e alla ricopertura e ancora alla fase di
post gestione, il puntuale rispetto delle esigenze
igienico-sanitarie e ambientali previste peraltro dalla
normativa.
Président
La parole au Conseiller Tibaldi.
Tibaldi (FI)
Alcune considerazioni in sede di replica.
Se questa è una delle tante interpellanze che vengono fatte in
materia, vuol dire che il problema è e rimane aperto, che il
capitolo non può essere chiuso in maniera definitiva, come vorrebbe
l’Assessore, e che non si possono avere risposte
"tombali" sull'argomento.
Se sono state fatte in passato delle iniziative, oggi se ne
propone un’altra, domani ne seguiranno forse altre.
Diciamo che questa interpellanza si inserisce in un iter di
monitoraggio su una situazione esistente in questo momento a
Pontey.
Qual è l’aggiornamento che ci viene offerto
dall’Assessore su questa materia? È un aggiornamento
che introduce qualche elemento di novità, ma lascia aperta
l'interpretazione a molte incognite. L’Assessore
dice che la discarica è di tipo 2 B e ci dice come deve essere
fatta questa discarica: ospiterà rifiuti di natura inorganica
derivanti in prevalenza dai residui della lavorazione siderurgica
presso la Cogne, quindi ci sarebbe un'assimilazione ai rifiuti
inerti, ed esorta a non fare allarmismo.
Noi non vogliamo fare allarmismo, Assessore, ma vogliamo che
anche voi, come Giunta regionale, non facciate i minimalisti, nel
senso che non affrontiate la problematica prendendola sotto gamba.
Come ben sa l’Assessore, per il trattamento
dell’acciaio sono necessari componenti metallici
come cromo e nichel, i cui residui da qualche parte devono essere
stoccati. Leggendo il protocollo di intesa del 1993 si presume che
lo stoccaggio di questi elementi debba essere effettuato proprio in
una discarica di tipo 2 B, idonea a ricevere i residui di
lavorazione conseguenti allo svolgimento di attività siderurgica
nell’area compravenduta, che naturalmente era
l’area Cogne.
Da qualche parte questi rifiuti devono essere collocati. Allora
se non è l’area che è in corso di bonifica in
prossimità dell’insediamento Cogne, se non è
l’area di Pontey, ci chiediamo dove vengano
stoccati.
Non vorremmo che finissero, come sono finiti due anni fa, nella
Dora Baltea con i danni ecologici che sono conseguiti, in
particolare con decine di quintali di pesci morti.
L’Assessore vorrebbe tranquillizzarci anche in
merito al percolato.
Sappiamo che il percolato si forma con uno stoccaggio che si
sedimenta, ma dove finisce? Non ho capito se vada a finire in
pozzetti o in aree di raccolta particolari, oppure ci sia il
rischio che venga direttamente scaricato in Dora, perché questo
sarebbe un fatto assolutamente drammatico.
La discarica, così come adesso la si vede, non presenta
particolari protezioni affinché possano essere contenute anche le
possibili ed eventuali azioni di dilavamento che normalmente
procura l’acqua piovana quando cade in forma
battente e con un'azione erosiva come quella che si è verificata
nell'ottobre scorso.
L’Assessore faceva una puntualizzazione: noi non
abbiamo detto che la Dora è esondata e ha creato la distruzione
parziale del sito. Infatti nell'interpellanza si fa cenno
all’azione violenta delle acque provenienti da monte
che hanno eroso buona parte della terra che era stata sistemata a
terrazzamenti. Assessore, alle sue tranquillizzazioni noi poniamo
comunque un punto interrogativo.
Probabilmente su questo argomento ci ritorneremo. Prendiamo atto
del fatto – lei ha usato il futuro - che la Regione
provvederà a fare attenzione, a far sì che la gestione di questo
sito venga effettuata secondo quelli che sono i criteri di massima
sicurezza e di garanzia a tutela della salute umana e della
salubrità dell’ambiente.
Staremo a vedere, probabilmente questa non è la prima, non sarà
nemmeno l’ultima delle interpellanze che servono per
conoscere ed affrontare a fondo un problema di importanza rilevante
come questo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK