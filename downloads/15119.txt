Consiglio Regionale della Valle d'Aosta - Oggetto del Consiglio n. 1602 del 18 ottobre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 1602 del 18 ottobre 1995 - Resoconto
SEDUTA POMERIDIANA DEL 18 OTTOBRE 1995
OGGETTO N. 1602/X Intendimenti per giungere alla
regionalizzazione delle "quote latte". (Interpellanza)
Interpellanza Visti gli ultimi incontri avuti dall'Assessorato
all'Agricoltura, Forestazione e Risorse naturali in merito al
problema delle "quote latte";
Ribadita l'estrema importanza che le "quote latte" rivestono
nell'ambito dell'agricoltura valdostana;
Richiamata la risoluzione approvata dal Consiglio regionale in
data 14 dicembre 1993;
i sottoscritti consiglieri regionali
Interpellano
l'Assessore all'Agricoltura, Forestazione e Risorse naturali per
conoscere:
1) qual è la reale situazione ad oggi;
2) come intende operare l'Amministrazione regionale per giungere
alla regionalizzazione delle quote latte.
F.to: Marco Viérin - Lanièce
Presidente Ha chiesto la parola il Vicepresidente Viérin
Marco.
Viérin M. (PpVA) Questa interpellanza dovrebbe servire per far
conoscere a tutti i consiglieri qual è la situazione reale di
questo problema, anche perché abbiamo saputo che l'Assessore ha
avuto altri incontri, soprattutto dopo la risoluzione che è stata
approvata dal Consiglio quasi un anno e mezzo fa. Inoltre essendo
un problema che tocca non solo il settore agricolo, ma anche tutta
quella problematica che si lega alla "montagna viva", è chiaro che
se un domani avremo anche il problema della produzione del latte,
forse anzichè vedere una "montagna viva", rischiamo di vedere una
montagna morta.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Intanto per ringraziare gli interpellanti per avermi
dato l'occasione di fare il punto, anche se in modo sintetico,
della situazione e direi meglio dell'evolversi della
situazione.
Partirei dal febbraio '95, dalla data cioè dell'audizione che la
III commissione consiliare fece dell'associazione allevatori,
dell'associazione agricoltori, in presenza anche dei parlamentari
valdostani.
In quella riunione emerse una richiesta forte, che era quella di
poter avere la possibilità di "normare" in materia di attribuzione
di quote latte direttamente tramite un provvedimento della regione;
il tutto denominato, sinteticamente, "regionalizzazione delle quote
latte".
Ebbi modo, in quella occasione, di spiegare quali erano gli
impedimenti di tipo legislativo che ci impediscono attualmente di
operare in quella direzione, ed ebbi modo di esporre quelle che
pensavamo dovessero essere le azioni da fare per giungervi.
Qualche settimana prima fu approvata la legge 46/95, che
all'interno di norme che definivano la riduzione del quantitativo
nazionale ricomprendeva delle norme che andavano a tutto vantaggio
dei produttori delle zone montane, in quanto si diceva in quella
legge che la riduzione della quota B non veniva fatta per i
produttori delle zone di montagna. Sempre in quel provvedimento era
prevista l'attribuzione di quota per i produttori che avevano avuto
un piano di sviluppo approvato alla data di entrata in vigore della
legge 468. L'applicazione concreta di questo articolo è comunque
messa attualmente in discussione da una sentenza di sospensiva del
TAR del Lazio rispetto ad un ricorso della regione Lombardia su una
circolare applicativa dell'AIMA di questo provvedimento.
Nel frattempo abbiamo continuato ad operare attraverso la
commissione paritetica e finalmente nel mese di giugno di
quest'anno la stessa commissione ha concordato un testo, che vi
leggo:
"La regione disciplina con propria legge, in conformità ai
regolamenti dell'Unione Europea e nel rispetto dei quantitativi di
latte complessivamente assegnati ai produttori nell'ambito del
territorio regionale, i criteri per l'attribuzione al produttore e
per il trasferimento da parte di questo della quota anche
indipendentemente dal trasferimento dell'azienda agricola".
Questo testo, che è stato approvato dalla commissione
paritetica, quindi dai nostri rappresentanti e dai rappresentanti
del governo, dovrà essere sottoposto ora all'approvazione del
Consiglio dei ministri perché possa diventare norma di attuazione,
e da quella norma di attuazione, quando ci sarà, partiremo per
definire i criteri di attribuzione delle quote latte in Valle
d'Aosta.
Nel frattempo a livello nazionale il dibattito si è sviluppato
su una proposta di modifica della legge 468/92, una proposta che
dal punto di vista generale attribuisce alle regioni, più che
competenze io li chiamerei compiti, rispetto ai quali noi non
abbiamo obiezioni di principio perché nell'ultima versione
depositata alla commissione agricoltura del senato si parla
addirittura della funzione attribuita alla regione di redazione del
bollettino delle quote latte.
Contiene, dicevo, questo disegno di legge delle modifiche ad
aspetti tecnici che ci vedono consenzienti; ad esempio la
possibilità che rispetto alle firme apposte in calce ai contratti
di affitto o di compravendita delle quote l'autentica venga fatta
dagli uffici regionali e non più dal notaio, come previsto nella
precedente legge.
Ci sono però degli aspetti contenuti in questo disegno di legge,
rispetto ai quali abbiamo una posizione di principio che è di netta
opposizione. Mi riferisco all'articolo 8 di questo disegno di
legge, che prevede un programma di rientro. Così come strutturato,
questo articolo prevede in sintesi la possibilità di far rientrare
dalla finestra le quote B, che uscirono dalla porta con la legge
46/95. É vero che una parte di queste quote, di cui l'AIMA verrebbe
in possesso pagando, è previsto che vengano poi assegnate alle
regioni, le quali poi potrebbero distribuirle a pagamento, ma è
evidente che per principio non possiamo accettare noi che i nostri
produttori debbano pagare per avere il diritto a produrre.
É vero anche che questo incentivo che l'AIMA darebbe, 450 lire,
per cedere all'AIMA la quota, mette in difficoltà soprattutto i
produttori delle zone svantaggiate, quindi corriamo il rischio che
i nostri produttori, in presenza di un incentivo di questo tipo,
nel caso in cui non producano totalmente la quota assegnata, siano
invogliati dalle 450 lire a cedere all'AIMA parte della loro quota.
Cosa che evidentemente ci metterebbe in difficoltà, perché andrebbe
a diminuire il totale delle quote assegnate ai nostri produttori
all'interno del quale, quando avremo la norma di attuazione,
dovremo andare a ridistribuire con criteri nostri; criteri che, lo
abbiamo detto e lo abbiamo ripetuto, non possono essere di natura
quantitativa, così come quelli previsti dalla 468, ma che devono
fare riferimento alle superfici aziendali. Del testo della
commissione paritetica ho detto.
Il disegno di legge di modifica della 468, di cui si è discusso
con gli assessori e con il ministro, e successivamente in una
riunione in presenza anche delle associazioni professionali,
agricole e nazionali, è ora fermo alla commissione agricoltura del
Senato. Mi riferisce il senatore che verrà ripreso in
considerazione dopo il varo della finanziaria. Rispetto a questo
testo il senatore ha presentato degli emendamenti, che abbiamo
concordato, che vanno nella direzione di apportare quei correttivi
all'articolo 8, che è quello del programma di rientro, che siano
coerenti con le linee che ho testè esposto.
Presidente Ha chiesto la parola il Vicepresidente Viérin
Marco.
Viérin M. (PpVA) L'Assessore è stato abbastanza, se non del
tutto, corretto anche nella sua relazione. A me premeva che queste
cose fossero a conoscenza di tutti i colleghi, proprio per le
motivazioni che ho fatto in premessa, perché è un aspetto troppo
importante.
Chiedo all'Assessore, se un domani ci fossero dei problemi che
potrebbero essere esaminati da tutto il Consiglio, di valutare
l'opportunità di approvare un documento unitario come è stato fatto
per la risoluzione nel '93 e di informare tempestivamente i
consiglieri in merito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK