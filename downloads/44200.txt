Consiglio Regionale della Valle d'Aosta - Oggetto del Consiglio n. 1262 del 9 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Interventi vari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1262 del 9 febbraio 2022 - Resoconto
OGGETTO N. 1262/XVI - Interpellanza: "Interventi di
valorizzazione dell'immobile 'ex tiro al piccione' situato nel
Comune di Saint-Vincent".
Bertin (Presidente) -
Punto n. 38 dell'ordine del giorno.
Per l'illustrazione il consigliere Ganis, ne ha facoltà.
Ganis (LEGA VDA) -
Questa interpellanza nasce per fare un
po' di chiarezza riguardo un immobile di proprietà regionale, che
versa in una condizione di degrado e di totale abbandono. Mi
riferisco all'ex tiro a volo, o meglio tiro al piccione, di
Saint-Vincent. La vicenda che lo caratterizza è lunga e
travagliata, ma non entrerei nei particolari. Mi soffermerei
soltanto nell'evidenziare che questo campo di tiro venne chiuso nei
primi anni '80. Ora immaginatevi in che stato versa l'immobile:
cumuli di immondizia, vetri divelti, erbacce, segni di piccoli
incendi, la presenza di bivacchi improvvisati e non ultima la
preoccupazione degli abitanti della frazione vicina, perché si
potrebbero insediare all'interno dei gruppi di persone
malintenzionate.
Volevo inoltre evidenziare che l'area è protetta da una
recinzione, o meglio da quello che ne resta, e all'interno del
cancello c'è un cartello che segnala la presenza di una telecamera
di sicurezza. Sarà vera? Sarà funzionante?
Gli intrusi, da quello che abbiamo potuto appurare, possono
circolare tranquillamente all'interno dell'immobile e lo stato di
degrado in cui si trova oggi ne è la prova evidente.
Già nel gennaio del 2020 una nota testata giornalistica
valdostana ne aveva evidenziato le criticità e la risposta della
Regione era stata che l'immobile da qualche anno era stato inserito
nel piano di alienazione e valorizzazione immobiliare, come per
dire: l'abbiamo messo lì per ora e si vedrà. Crediamo che se non si
interviene nell'immediato, avremo degli immobili obsoleti e privi
di interesse e sicuramente valorizzare diventerà impossibile. Ecco
perché bisognerebbe trovare magari una nuova destinazione d'uso.
Inviterei i miei colleghi a visitare l'immobile, perché credo che
molti di noi non abbiano minimamente idea dello stato di degrado e
di abbandono in cui versa.
Per tutte queste ragioni interpelliamo l'Assessore competente
per conoscere: se tali segnalazioni corrispondono al vero, quali
sono le intenzioni dell'Amministrazione regionale per addivenire al
problema e se l'Amministrazione regionale ha intenzione di
valorizzare in tempi brevi questo immobile o, nella peggiore delle
ipotesi, trovarne una nuova destinazione d'uso.
Presidente -
Per la risposta l'assessore Marzi.
Marzi (SA) -
Risponderò alla prima e alla seconda domanda
assieme e in seguito alla terza. Il fabbricato in questione, come
da lei richiamato, realizzato nei primi anni '80, è stato adibito
per solo quattro anni a struttura sportiva per il tiro a volo,
quindi sino al 1984. L'immobile risulta inagibile e in cattive
condizioni di manutenzione a causa del suo lungo inutilizzo e per
un incendio occorso nell'anno 1990, con conseguenti infiltrazioni
d'acqua che ne hanno causato un rapido deterioramento
strutturale.
I materiali citati sono provenienti da vari e sporadici utilizzi
del fabbricato come deposito da parte del Comune di Saint-Vincent e
dell'allora SITA S.p.A., ora Casinò di Saint-Vincent, oltre che
come sede di svolgimento di esercitazioni del Corpo volontario dei
Vigili del Fuoco di Saint-Vincent. Periodicamente il personale
dell'ufficio tecnico del patrimonio effettua controlli in loco che
non hanno fatto emergere situazioni modificate nel tempo né
all'interno né all'esterno dell'edificio. Recentemente, a seguito
di un sopralluogo, è emerso che i vetri dell'edificio risultano in
frantumi e si è pertanto richiesta alla struttura manutenzione
stabili delle opere edili di intervenire per chiudere tutte le
finestre e i varchi accessibili con pannellature, al fine di
impedirne l'accesso, proprio per venire incontro alle necessità di
sicurezza da lei richiamate.
Veniamo alla risposta n. 3. Caro collega Ganis, siamo lieti
assolutamente della sensibilità che condivide con noi nei confronti
del bene oggetto di questa iniziativa. La ringraziamo inoltre per
la possibilità che ci dà di puntualizzare quanto segue. Una
pubblica amministrazione come la Regione ha, come principale
strumento per valorizzare - la cito testualmente - un proprio bene
che non ha più finalità istituzionali da quasi trent'anni il piano
alienazioni e valorizzazioni, allegato alla legge di bilancio
regionale. In tal senso l'area e il fabbricato del tiro a volo dal
2016 sono inseriti nell'elenco dei beni immobili di proprietà
regionale non più strumentali all'esercizio delle funzioni
istituzionali della Regione autonoma Valle d'Aosta. L'alternativa è
un eventuale recupero dell'edificio che comporterebbe i seguenti
interventi: un generale consolidamento strutturale, previa analisi
della capacità e della staticità delle strutture portanti del
solaio di copertura, il rifacimento totale a livello impiantistico
e ripristino dei rivestimenti interni della pavimentazione, la
sostituzione dei serramenti, la bonifica dei resti delle attività
di tiro e della presenza di eternit sul tetto. Tutto ciò,
concorderà con me, comporta spendere un sacco di soldi. Per tali
motivi la demolizione è stata più volte individuata come la scelta
più opportuna, a fronte di un'eventuale ristrutturazione che è
ragionevolmente ritenuta economicamente non praticabile perché le
amministrazioni pubbliche, che spendono soldi pubblici, possono
farlo solo dopo aver verificato che esista appunto un interesse
pubblico.
Venendo a manifestazioni di interesse privato, negli anni sono
pervenute agli uffici del patrimonio richieste di soggetti terzi
finalizzate ad adibire l'area a servizi per il tempo libero, anni
'90, e dal Centro permanente di formazione addestramento, anno
2013. Entrambe queste proposte private non si sono concretizzate.
Ad oggi non sono pervenute richieste da parte di terzi. Sono
attualmente in corso contatti con il Comune di Saint-Vincent per
verificare un eventuale interesse a un futuro utilizzo. Sarà mia
cura tenerla informata circa eventuali sviluppi positivi in tal
senso.
Presidente -
Per la replica il consigliere Ganis.
Ganis (LEGA VDA) -
Grazie, Assessore, per la risposta. Ci
appaga in parte sapere che questi mobili sono stati inseriti in un
piano di valorizzazione e alienazione, ma non possono rimanere lì
vita natural durante in queste condizioni, è chiaro che una
soluzione andrebbe presa.
Io leggo su un articolo di giornale che la Regione: "Vogliamo
venderlo per riqualificare la zona". Un consiglio: per vendere un
immobile bisognerebbe almeno renderlo attrattivo o se non altro in
condizioni presentabili; è chiaro che ora si trova in una
condizione veramente di degrado e trovare un possibile acquirente
credo che diventi praticamente impossibile. Quindi tutta l'area,
come ha detto lei, andrebbe risistemata e messa in sicurezza prima
di trovare un acquirente.
Rimane comunque un vero peccato, perché la zona in cui è ubicato
l'immobile gode di una vista panoramica incantevole su tutta la
Valle, una posizione ottimale per la creazione di nuove strutture
ricettive; ma queste sono soltanto delle indicazioni o
suggerimenti. Resta il fatto che l'amministrazione attuale deve
trovare delle soluzioni alternative, perché non è sufficiente
inserire un immobile in un piano di alienazione e valorizzazione e
poi rimanere in attesa, perché l'attesa è il futuro che si presenta
a mani vuote.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK