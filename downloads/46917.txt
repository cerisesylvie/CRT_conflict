Consiglio Regionale della Valle d'Aosta - Oggetto del Consiglio n. 3265 del 8 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3265 del 8 febbraio 2024 - Resoconto
OGGETTO N. 3265/XVI - Interpellanza: "Eventuale verifica
sull'interpretazione dell'Università della Valle d'Aosta in merito
alla norma concernente i contratti per l'attività di insegnamento
disciplinati dalla cd. Legge Gelmini".
Bertin (Presidente) -
Punto n. 74. Consigliere Manfrin,
ha facoltà di intervenire.
Manfrin (LEGA VDA) -
Come abbiamo riportato nel testo di
questa interpellanza, parliamo dell'articolo 23 della legge 30
dicembre 2010 n. 240, appunto la cosiddetta Legge Gelmini.
Ebbene, proprio sulla base di quello di cui parliamo, credo che
sia utile leggere quello che è l'articolo, e nello specifico il
comma 1, che dice: "Le Università, anche sulla base di specifiche
convenzioni con gli Enti pubblici e le istituzioni di ricerca, di
cui all'articolo 8 del regolamento di cui al Decreto del Presidente
del Consiglio dei Ministri del 30 dicembre 1993 n. 593, possono
stipulare contratti della durata di un anno accademico e
rinnovabili annualmente per un periodo massimo di cinque anni, a
titolo gratuito o oneroso, di importo non inferiore a quello
fissato con il decreto di cui al comma 2, per l'attività di
insegnamento e di alta qualificazione, ai fini di avvalersi della
collaborazione di esperti di alta qualificazione in possesso di un
significativo
curriculum
scientifico o professionale".
Sappiamo che la nostra Università è un'Università che ha
costruito nel tempo una sua struttura di professori che rispondono
e che vengono contrattualizzati con le caratteristiche che abbiamo
descritto con la lettura di quest'articolo. Io ho avuto il piacere
di frequentare l'Università della Valle d'Aosta, di laurearmi
all'Università della Valle d'Aosta, così come altri colleghi
all'interno di quest'Aula; abbiamo potuto anche apprezzare, tra
l'altro, una caratteristica peculiare di quest'Università che,
rispetto alle Università canoniche, dove tu sei un numero fra
centinaia di altri studenti, hai la possibilità di avere un
contatto diretto con il professore, quindi è un'Università
veramente a misura d'uomo e che fa contare in maniera molto
importante anche le qualità del professore.
Proprio su questo, però, si incentra il problema, perché ci è
stato segnalato che l'Università sta interpretando quest'articolo
in una maniera un po' differente rispetto a quello per cui è stato
disposto, ovvero se il testo che abbiamo visto dispone che si
possano produrre bandi per docenze a contratto, che quindi
producono i loro effetti per un anno e poi sono rinnovabili per
cinque anni, quello che fa l'Università della Valle d'Aosta
-
fino a poco tempo fa lo ha fatto e ha seguito questa
norma, adesso ha cominciato a fare una cosa diversa
-
è di
rinnovare solo quattro volte, invece delle cinque consentite dalla
legge, per poi mettere a bando la posizione, anche riassegnandola
al vincitore uscente. Questo però è l'esatto contrario di quello
che è stato fatto in precedenza.
È chiaro che questa interpretazione provoca uno
stop
di
un anno: questo è quello che viene fatto osservare, e questo sta
creando notevoli criticità all'Ateneo nel reperire del personale
docente che abbia appunto la conoscenza, la voglia, ma anche
effettivamente la disponibilità di recarsi in Valle d'Aosta, di
coprire certi insegnamenti, e quindi sta privando, purtroppo,
l'Ateneo di professionalità che si erano costruite nel tempo e che
non possono più, a questo punto, fornire la propria opera per il
nostro Ateneo.
Riteniamo che forse questa scelta d'interpretare diversamente
rispetto a quello che è stato fatto fino adesso la legge Gelmini,
in maniera da ridurre quelli che sono i tempi per il rinnovo dei
contratti, stia creano delle criticità e probabilmente sarebbe
meglio dare un'interpretazione diversa e ritornare a quello che è
stato un po' condotto fino a questo momento.
Ecco perché con questa interpellanza chiediamo al Governo
regionale se sia intenzione condurre una verifica
sull'interpretazione della norma per evitare gli effetti negativi
evidenziati e possibili sul nostro Ateneo.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie collega per questa
iniziativa che ci ha dato modo anche di approfondire un tema che,
come lei può immaginare, essendo molto specifico, ha avuto bisogno
di essere chiarito anche attraverso delle interlocuzioni
approfondite. Io rispondo anche in nome del Presidente del
Consiglio dell'Università, che è il Presidente della Regione, e le
rispondo leggendo una nota che, credo e spero, inquadri in maniera
corretta il tema. Poi, ovviamente, siamo disponibilissimi ad
approfondirlo in modo ulteriore qualora ci fossero delle necessità
che lei può manifestare e anche ulteriori approfondimenti.
L'articolo 23 della legge 240/2010 si applica alle Università
statali, mentre non è cogente per le Università non statali, di cui
l'Ateneo valdostano fa parte. Questa è proprio una caratteristica
della nostra Università, anche se spesso e volentieri si tende a
cercare di uniformarsi anche alle regole in uso per le Università
statali, però la nostra caratterizzazione è proprio quella di non
essere allineabile agli Atenei classificati come tali.
In ogni caso, la norma in questione prevede tre tipologie di
incarichi: la prima tipologia, di cui al comma 1 dell'articolo 23
della suddetta legge, così come citato nell'interpellanza, riguarda
i contratti per attività di insegnamento di alta qualificazione, i
quali sono stipulati con esperti altamente qualificati in possesso
di un significativo
curriculum
scientifico e professionale
direttamente dal Rettore, su proposta dei competenti organi
accademici.
In quest'ipotesi, la designazione del docente prescinde dal
ricorso alle procedure di valutazione comparativa. I predetti
contratti hanno inoltre la durata di un anno accademico e sono
rinnovabili per un massimo di 5 anni.
Questa tipologia, mi dicono, non è quella attualmente utilizzata
dall'Università della Valle d'Aosta, è una specifica che mi hanno
indicato nella risposta.
La seconda tipologia riguarda invece i contratti per specifiche
esigenze didattiche anche integrative, per i quali non è previsto
un limite di durata e la cui attribuzione è effettuata previo
espletamento di procedure pubbliche disciplinate dalle Università,
che assicurino la valutazione comparativa, in questo caso dei
candidati in possesso di adeguati requisiti scientifici e
professionali, nonché, in questo caso, la pubblicità degli
atti.
La terza tipologia di contratti riguarda docenti, studiosi o
professionisti stranieri di chiara fama ed è finalizzata a favorire
l'internazionalizzazione degli Atenei.
L'Ateneo valdostano ha adottato, nell'ambito dell'autonomia
riconosciuta dalle vigenti disposizioni in materia, apposito
regolamento per disciplinare la seconda tipologia, la terza mi
sembra che non sia mai stata adottata (almeno, chiacchierando con
la direttrice, mi pare mi abbia riferito che non abbiano mai
adottato la parte relativa ai professionisti di chiara fama).
Il regolamento per il conferimento di contratti per attività
didattiche dell'Università della Valle d'Aosta, emanato con decreto
rettorale n. 38 del 19 aprile 2007, e da ultimo modificato con
decreto rettorale 84 del 27 maggio 2022, stabilisce all'articolo 4,
comma 1, le modalità per il conferimento degli incarichi mediante
procedura di valutazione comparativa pubblica a seguito di
emanazione di specifici bandi oppure conferimento diretto.
In ogni caso, ai sensi dell'articolo 4 comma 2, il rapporto di
lavoro è regolato da apposito contratto di diritto privato di
lavoro autonomo e non è riconducibile allo schema del rapporto di
lavoro subordinato alle dipendenze della pubblica Amministrazione,
nemmeno a tempo determinato, di cui alla legislazione sullo stato
giuridico ed economico dei ricercatori e professori universitari e,
in generale, all'articolo 36 del decreto legislativo 165/2001.
Per quanto concerne la durata, il regolamento all'articolo 7
stabilisce che i contratti per attività didattiche, specificati
all'articolo 2 comma 1, lettera a1, a2, a3, hanno di norma durata
di un anno accademico e sono rinnovabili annualmente per un periodo
massimo di cinque anni, come dicevamo prima.
Per quanto riguarda la sua annotazione in merito alle grosse
criticità che starebbero causando le disposizioni regolamentari in
argomento, mi fanno presente che a metà dicembre, ossia due mesi
prima dell'inizio del secondo semestre, il 26 febbraio, sono stati
banditi tre avvisi solo per sette insegnamenti ancora vacanti e per
tutti sono pervenute candidature giudicate idonee dalle competenti
commissioni esaminatrici.
Le informazioni relative a tali bandi sono reperibili nella
sezione del sito dedicato ai bandi e avvisi.
Presidente -
Consigliere Manfrin, ha facoltà di
replica.
Manfrin (LEGA VDA) -
Grazie Assessore per la sua
risposta, che contiene diversi riferimenti normativi, soprattutto
anche sui regolamenti, che, se avrà la possibilità, glieli
chiederei per poterli approfondire. Rimane però una questione, che
giustamente lei ha sollevato.
In realtà, nonostante si dica che non si devono rispettare i
cinque anni perché non si fa riferimento alla legge Gelmini, questo
trae a questo punto in errore chi ha un contratto di lavoro con
l'Università della Valle d'Aosta, perché viene applicata in realtà
una formula similare, cioè effettivamente viene applicata comunque
quella tempistica - lei l'ha detto, cioè massimo cinque anni
rinnovabili - che però non viene rispettata, perché in realtà viene
fatto per quattro anni, cioè il rinnovo non supera i quattro anni,
quindi c'è l'anno di lavoro contrattualizzato e poi c'è una proroga
di massimo quattro anni, quando in realtà potrebbe essere di
cinque.
Il problema, nonostante la nota che le hanno scritto, emerge
dalla nota che lei ha letto, perché se per l'inizio del secondo
semestre si sono banditi tre concorsi per reperire ancora sette
figure, significa che c'è evidentemente un problema ed un ritardo;
ma il problema non è soltanto della copertura dei buchi per quanto
riguarda l'insegnamento, il problema è anche su chi viene trovato,
perché è corretto - io immagino - che chi partecipa ad una
selezione pubblica abbia i titoli per parteciparvi, a meno che non
sia un pazzo scriteriato che aderisce ai bandi senza averne i
titoli né i requisiti, quindi immagino che sicuramente abbia i
titoli; è sicuro che però non è del personale, dovendo fare un
certo
turnover
, che ha dimestichezza con quella che è la
realtà della Valle d'Aosta, e soprattutto che non c'è la garanzia
che fornisca gli
standard
che sono stati forniti fino adesso
da quelli che sono stati i docenti che fino adesso hanno avuto un
contratto di lavoro con il nostro Ateneo.
Io attendo la documentazione su cui potrò approfondire, nel
frattempo la ringrazio, pur rimanendo fortemente preoccupato
rispetto alla scelta che è stata applicata sui contratti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK