Consiglio Regionale della Valle d'Aosta - Oggetto del Consiglio n. 2356 del 20 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2356 del 20 aprile 2023 - Resoconto
OGGETTO N. 2356/XVI - Interrogazione: "Notizie in merito
all'apertura del piano adibito a struttura socio-sanitaria
all'interno della struttura socio-assistenziale di Morgex".
Bertin (Presidente) -
Punto n. 34 all'ordine del giorno.
Risponde l'assessore Marzi.
Marzi (SA) -
La struttura residenziale ubicata a Morgex,
già ad oggi ospita un servizio socioassistenziale di 30 posti
letto, che è stato avviato a maggio del 2021 a seguito della
chiusura della microcomunità di Pré-Saint-Didier e di La Thuile.
Come da programmazione regionale, a completamento dell'offerta
assistenziale territoriale, un piano della struttura di Morgex è
invece destinato all'attivazione di un nucleo di assistenza
sociosanitaria estensiva qualificata come R2. In tal modo potrebbe
implementarsi l'offerta in termini di assistenza territoriale, già
potenziata con i servizi delle strutture residenziali di Perloz e
Variney.
Per quanto riguarda i tempi di attivazione di tale nucleo,
l'azienda USL ha comunicato, e tra l'altro è già stata occasione di
confronto in aula, di aver bandito due volte la gara per
l'esternalizzazione della struttura che ha visto la mancata
presentazione di domande. Questo mancato interesse è probabilmente
da attribuirsi a due motivi: il primo, riferendosi a potenziali
gestori di fuori valle, può risultare nella maggiore lontananza di
Morgex rispetto a Variney e Perloz; il secondo può risiedere nella
limitatezza dei posti da porre in gestione, in quanto nella
struttura micro di Morgex, possono essere destinati al nucleo di
assistenza solo circa la metà dei posti letto presenti. Questo può
significare, nelle valutazioni di un'eventuale gestione esterna, un
elemento di minore sostenibilità economica rispetto ad altre sedi.
In parallelo alle azioni già poste in essere dall'azienda USL per
l'apertura del nucleo sociosanitario di Morgex è bene ricordare che
al momento sono in programmazione due importanti procedure
concorsuali, finalizzate al reclutamento di 65 infermieri e 75 OSS.
Per quanto attiene al concorso di OSS, inoltre le domande, come
abbiamo già avuto modo di dirlo, sono state numerose. Nell'ambito
della necessità di disporre di nuovo personale, i tempi e le
modalità di attivazione della struttura di Morgex sono quindi anche
collegati naturalmente agli esiti de due concorsi. Inoltre,
rispetto a Morgex, sono comunque sempre aperte interlocuzioni con
gli amministratori del territorio per tutte le proposte che
potrebbero venire sul tema.
Presidente -
Per la replica, il consigliere Baccega ne ha
facoltà.
Baccega (FI) -
Quando nel 2019 si levò forte in questo
Consiglio l'esigenza di avere sul territorio più strutture
sociosanitarie, qualcuno per certi aspetti si scandalizzò. Poi nel
percorso si dovette prendere atto inevitabilmente che quella era
un'ipotesi che poteva dare delle risposte e si era detto che
dovevano essere almeno cinque le strutture territoriali che
potevano dare delle risposte di carattere sociosanitario.
La prima era Variney. Si creò un manicomio rispetto a quella
proposta; ora Variney è finalmente una struttura sociosanitaria.
Quell'altra era Perloz: fu aperta nei tempi dovuti, e anche lì le
risposte sono significative. Poi c'era Morgex, che era in fase di
completamento dal punto di vista strutturale e dal punto di vista
dei lavori che erano in corso, in sintonia con le Unités des
Communes.
Morgex necessita ovviamente di una gestione che può essere fatta
con il personale disponibile. Forse se la gara d'appalto per
Variney avesse previsto anche Morgex, poteva andare a buon fine,
perché è vero che è meno appetibile gestire una struttura a Morgex
per la distanza, per le difficoltà, per l'autostrada e tutto
quanto, ma poteva avere un senso e una lungimiranza fare la gara
d'appalto.
Poi la quinta sarà il G.B. Festaz e poi c'è ancora Brocherel,
che era di forte interesse da parte della USL, e anche lì non si sa
bene che fine si farà, magari glielo chiederemo in un altro
contesto.
Noi diciamo che se il territorio deve costruire l'assistenza
sanitaria, deve essere messo in grado di farlo. Morgex è uno di
quegli elementi, la struttura è nuova, si sono investiti un sacco
di soldi e quindi varrebbe la pena di fare tutti gli sforzi
affinché Morgex possa aprire quanto prima, anche perché è quella
zona dell'alta Valle che in qualche modo può essere funzionale a
dare delle risposte. Assessore, l'invito che noi facciamo è quello
di cercare di accelerare quanto possibile l'apertura della
struttura sociosanitaria di Morgex ed evitare che si possa tornare
indietro, ovvero "No, non la vogliamo più fare"; questo sarebbe
davvero grave per il territorio.
Presidente -
Sospendiamo brevemente i lavori del
Consiglio per arieggiare i locali. Il Consiglio è sospeso.
La seduta è sospesa dalle ore 11:04 alle ore 11:22.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK