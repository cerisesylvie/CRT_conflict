Consiglio Regionale della Valle d'Aosta - Oggetto del Consiglio n. 80 del 26 luglio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 80 del 26 luglio 2013 - Resoconto
OGGETTO N. 80/XIV - Approvazione di mozione: "Illustrazione
alla competente commissione consiliare del programma di
investimenti delle società partecipate dalla Regione".
Président
- Pour l'illustration la parole au collègue
Guichardaz.
Guichardaz (PD-SIN.VDA)
- Sono sicuro che accoglierete
anche questa mozione, così come avete accolto la precedente;
esagero, eh? Consigliere Perron, magari anche voi avete da dare il
vostro contributo. Grazie Presidente.
Cari colleghi, anche nella nostra piccola regione si avvertono i
segnali di una crisi economica neanche più tanto strisciante,
diciamo pure del tutto evidente. I dati che ci arrivano dagli
istituti di ricerca, dalla Banca d'Italia, dai giornali
specializzati, ma soprattutto l'osservazione diretta di ciò che
avviene attorno a noi, a due passi da casa nostra, dipingono un
quadro davvero drammatico. L'immagine dell'isola felice, immagine a
cui ci siamo abituati, anzi, a cui ci siamo anche affezionati, sta
lasciando il posto ad un'immagine meno poetica della nostra Valle.
Insomma, anche noi stiamo diventando sempre un po' meno felici,
checché se ne dica, e lo dico con cognizione di causa, avendo
l'abitudine di frequentare per lavoro gli esercizi commerciali. È
facile osservare, a meno che non si voglia nascondere l'evidenza,
una progressiva deriva nel nostro tessuto produttivo. Non passa
giorno che attività economiche di ogni tipo chiudano; forse la
scampano solo i compro-oro, ma non so se la cosa sia da leggere
come un segnale positivo... Dicevo, non passa giorno che attività
economiche di ogni tipo chiudano, vengano messe in liquidazione,
non riescano a pagare i propri dipendenti, a onorare i mutui accesi
con le banche. Una situazione che definire preoccupante è un vero e
proprio eufemismo. La chiusura di un ristorante, di un alimentari,
di un laboratorio di produzione, di un negozio, di un'impresa fa
naufragare anche la speranza di realizzare qualcosa per sé stessi,
per le proprie famiglie, ma anche per quelle dei propri
dipendenti.
Il collega Chatrian, nell'esporci la sua mozione - peccato che
non sia stata approvata! -, ci ha raccontato con dovizia di
particolari la situazione dell'occupazione in Valle, anzi direi
della disoccupazione in Valle, numeri che fanno rabbrividire, che
sono inesorabilmente legati al destino delle centinaia di aziende
in crisi, non solo di fatturato, ma anche d'identità.
L'altro giorno mi è capitato di parlare con un conoscente, il
quale mi diceva che non sapeva più cosa inventarsi per riconvertire
e far ripartire la propria azienda. Le aveva provate davvero tutte,
tanto che aveva differenziato al punto tale da uscire dai parametri
della propria attività, dal proprio perimetro, e mi disse, in un
impeto di scoraggiamento, che oramai non gli rimaneva che votarsi a
qualche santo protettore, disse proprio così:
"non mi rimane che
votarmi a qualche santo protettore".
Naturalmente cercai di
scoraggiarlo, gli dissi che qualsiasi patto con il diavolo prima o
poi chiede il saldo, chiede il conto. E purtroppo quest'idea che si
possa uscire dalle secche facendo voto di fedeltà, subordinandosi
al santone di turno, prende sempre più piede tra la gente,
soprattutto tra quelli che non ce la fanno più, che non riescono
più a tirare avanti con le proprie forze. Personalmente non riesco
a biasimare chi vende l'anima al diavolo, in buona sostanza chi si
priva della volontà di essere libero, chi si priva della libertà di
non dover dire grazie per ottenere qualcosa che gli è dovuto,
magari per il semplice fatto di essere più bravo e competitivo di
qualcun altro. Non riesco a biasimare quell'imprenditore che le ha
provate tutte, perché l'idea che non ce la si può fare con le
proprie forze è talmente radicata nell'immaginario collettivo che è
difficile, anzi, impossibile da scalzare.
Certo, nessuno dovrebbe essere autorizzato a pensare che per
andare avanti ci vuole "l'aiutino", la "buona parola"; e che cosa
autorizza, secondo voi, l'imprenditore onesto a pensarla in quel
modo? Beh, io credo che non sia una suggestione e che la realtà
vera non è un'altra, cioè che "chi lavora porta il pane a casa e
chi dorme muore di fame".
Non so se è davvero così automatico l'assioma lavoro uguale
guadagno uguale successo, e se questo è applicabile, anche nella
nostra regione. In linea di massima direi di sì, ma il dubbio, quel
tarlo che insiste nella testa dei nostri compaesani, che si possa
bypassare la fatica della propria autoaffermazione rimane. E sapete
che cosa induce quel dubbio? Che cosa insinua quel tarlo? Il fatto
che non vi siano procedure trasparenti, non voglio dire che siano
poco chiare o oscure, dico semplicemente "procedure trasparenti"
negli affidamenti dei lavori e delle forniture di molte aziende
facenti capo alla Regione, agli Enti locali, alle aziende pubbliche
o parapubbliche, e naturalmente annovero tra queste anche le
partecipate e le controllate. Tante, troppe aziende sono sotto il
controllo pubblico. L'abbiamo già detto, procedure evidentemente
legittime, non posso dire nulla, regolate da norme che consentono
affidamenti fiduciari (qui non entro nel merito degli aspetti
tecnici, sulle procedure ristrette, altrimenti l'Assessore Baccega
poi dopo ci rimbrotta o puntualizza che effettivamente non si
chiamano così) dicevo regolate da norme che consentono affidamenti
fiduciari, ma che agli occhi dell'imprenditore poco introdotto,
poco "fiduciato", mi viene questo termine, se così si può dire,
utilizzando una storpiatura linguistica, appaiono poco o per nulla
accessibili, se non del tutto inaccessibili.
Si dirà che i dialoghi competitivi, le procedure negoziate, gli
affidamenti diretti seguono iter assolutamente non
discrezionali...beh, non abbiamo motivo per non crederci, solamente
vorremmo che tutti gli imprenditori, dico "tutti", anche quelli
poco introdotti, magari perché impegnati più a lavorare che a
promuoversi, possano finalmente sperare di entrare in qualche
graduatoria a rotazione, in un appalto, in una fornitura a favore
di qualcuna delle miriadi di aziende e aziendine pagate con i soldi
delle nostre tasse, delle loro tasse, perché non dimentichiamoci -
e l'ho già detto in occasione del precedente intervento - che le
aziende partecipate sono aziende di tutti. Che un privato cittadino
si scelga il suo fornitore, lo dicevamo prima, il suo artigiano, il
suo impresario di fiducia è cosa del tutto legittima; d'altra parte
esiste la libera scelta, esiste il rischio d'impresa, il principio
di libera iniziativa, e quindi i privati sostanzialmente possono
fare delle scelte soggettive, discrezionali, ma altri sono i
principi ai quali si deve attenere un'impresa pubblica o
parapubblica.
E ricordo i principi della pubblica amministrazione: efficienza,
efficacia, imparzialità, trasparenza e poi non aggiungo legalità,
buon andamento, e via dicendo, tanto li conosciamo tutti. Il
pubblico sotto tutte le sue forme, quindi anche le imprese
partecipate o controllate dall'Ente pubblico ha il dovere di
ricercare dei meccanismi che favoriscano pari opportunità per
tutti, ovvero pari condizioni di accesso ai cittadini e alle
imprese, e che diano sfogo alla libera concorrenza, sia riguardo
alle procedure di selezione del personale - e lì credo che abbiamo
perso un'occasione? -, sia dei fornitori di merci e di servizi.
E qua riproponiamo il tema: possibilità per tutte le imprese di
partecipare alla pari a un mercato direttamente alimentato con i
soldi pubblici; possibilità ovviamente condizionate a logiche di
qualità dei servizi e di competitività dei prezzi, e magari
regolamentando e contemperando la qualità con il principio del
ribasso controllato e non con quello del massimo ribasso, principio
che vale in alcuni casi, ma in altri non è opportuno. È con questo
spirito, e soprattutto nell'ottica di ridare sprint, ma anche
fiducia alle imprese, che abbiamo sottoscritto questa mozione sulla
trasparenza degli affidamenti e degli investimenti. Naturalmente,
come tutte le altre iniziative unitarie, questa mozione è stata
firmata solo da alcuni di noi, per motivi squisitamente
regolamentari, ma è rappresentativa come tutte le altre dell'intera
opposizione.
Come si può vedere, non chiediamo in questa mozione
l'istituzione di commissioni speciali o d'inchiesta, semplicemente
proponiamo di mettere a disposizione del Consiglio - quindi di
tutti noi - i dati sugli affidamenti e sugli investimenti passati e
futuri delle aziende partecipate e controllate, limitando il campo
d'azione, per una questione pratica, a quelle aventi uno stato
patrimoniale superiore al milione di euro. Imprese e aziende che -
lo voglio ricordare - sono interamente finanziate con i soldi
pubblici, non mi stuferò mai di dirlo, perché credo che questo sia
il nocciolo della questione.
Ho letto con interesse i programmi elettorali delle varie forze
politiche che sono presenti in questo Consiglio, e devo dire che mi
riconosco in molte linee programmatiche di questi, in particolare
sposo in pieno quello della Stella Alpina, laddove dice che,
virgolettato:
"sarà indispensabile riconsiderare
- poi vi
spiego perché faccio questo passaggio -
il ruolo del Consiglio
regionale trasformandolo
- dice la Stella Alpina -
da organo
di ratifica delle decisioni della Giunta
...trasformandolo vuol
dire che probabilmente, nella vostra idea di Consiglio, c'era
bisogno di una modifica...
da organo di ratifica delle decisioni
della Giunta, a organo propositivo
e di controllo politico
del Governo regionale"...
figuriamoci! Dovrebbe essere quello, è
scritto negli statuti! Peraltro, rileggendo il programma della
Stella Alpina mi ritrovo ancora più d'accordo quando dice
esattamente questo:
"così come sarà opportuno
- dice il
programma della Stella Alpina -
ridefinire la funzione della
Presidenza della Regione, che dovrà sempre più diventare elemento
di raccordo e di coordinamento delle competenze dei vari
Assessorati, abbandonando l'attuale ruolo di terminale di ogni
decisione politica e amministrativa".
Non me n'ero
accorto...come mai "abbandonare"? Perché? È per caso successo che
la Presidenza della Giunta si comportasse non come raccordo tra i
vari Assessorati? Che fosse un terminale? Beh, evidentemente la
Stella Alpina ha tratteggiato nel suo programma questa
rappresentazione...e, devo dire che siete stati molto bravi, avete
detto bene, sono assolutamente d'accordo. E poiché i nostri amici
nei loro programmi elettorali mostrano un ruolo del Consiglio
regionale sovraordinato, diciamo in posizione di supremazia,
rispetto alla Giunta o addirittura al Presidente della Giunta -
pare un'eresia, ma è scritto proprio così - non capirei da
matricola, da novizio di questo Consiglio regionale, così come non
credo che lo capirebbero i cittadini, soprattutto se elettori delle
forze che del ruolo dominante del Consiglio ne hanno fatto un
manifesto...dicevo, non capirei un voto negativo da parte del
Consiglio.
Guardate, cari colleghi, nel presentare questa mozione agli
organi d'informazione, mi sono limitato a dire che non vi sono
motivi per cui la maggioranza non possa, anzi, non debba, anzi, non
desideri ardentemente votare questa mozione. Si dice, con un
termine ormai entrato nel gergo comune, che questa è una "mozione
bipartisan", ed è proprio in virtù di questo suo carattere
ecumenico che ciascuno di voi potrà votarla senza il timore di
violare qualche sacro precetto...d'altronde della trasparenza
abbiamo fatto tutti noi, non solo la Stella Alpina, in campagna
elettorale, ma anche nel corso della precedente legislatura, un
impegno con gli elettori. Trasparenza a cominciare da quei
Sancta Sanctorum
che rappresentano inspiegabilmente, vista
la loro natura pubblica, una sorta di porto franco, a causa di
statuti e di più o meno espliciti accordi politici che li rendono
più impermeabili quasi della CIA, non si riesce ad entrare in
queste partecipate che sembra siano i servizi segreti di chissà
quale stato straniero...autoreferenziali anche nella definizione
dei loro dirigenti e addirittura dei loro emolumenti.
Pensate che la Stella Alpina, nel suo programma elettorale, si è
spinta a dire, in relazione alla riduzione dei costi della
politica, alla voce "Manager pubblici" (e qui devo cominciare a
preoccuparmi, perché è il terzo punto del programma che condivido e
che sposo in pieno):
"riduzione dei compensi e dei benefit di
coloro che rivestono incarichi direzionali negli enti e nelle
società partecipate
- abbiamo votato una mozione, su questo
argomento -
con fissazione di un tetto dell'emolumento massimo
percepibile da quantificare sulla base di meriti e dei
risultati"
. Come non condividere questa parte del programma
della Stella Alpina? Non vedo ragioni di strategia politica per cui
la maggioranza non possa, anzi, non senta l'esigenza e l'urgenza di
votare questa mozione, a meno che non vi siano motivi oscuri, non
detti, che vogliano limitare l'accesso ad informazioni che - ne
sono certo - possono interessare, anzi, interessano tutti noi.
Troverei strana un'opposizione pregiudiziale ad una mozione che
ha come unico scopo di rendere visibili dei dati, dei nomi, dei
numeri, e non di indagare o di scavare, ma di conoscere per
renderci conto se vi siano imprese, fornitori, che casualmente non
vengono scelti; a noi non interessa sapere più di tanto quali
vengono scelti, ci preoccupano di più quelli che non vengono
scelti, che non vengono selezionati, da società e aziende che in
qualche modo sento come cittadino essere anche mie. Mi sento un po'
co-proprietario, così come i 130mila cittadini valdostani, di
queste aziende partecipate.
E arrivo alla conclusione. Giusto per
par condicio
, tanto
per non citare sempre gli amici della Stella Alpina, cito, dal
programma dell'Union Valdôtaine, alla voce "Industria, Artigianato
e Innovazione", così potete votarla anche voi dell'Union
Valdôtaine:
"La presenza di un'industria vivace
- scrivete -
e di un artigianato di qualità sono fondamentali nell'economia
della nostra regione. Nella prossima legislatura si dovrà
guardare
- la prossima legislatura è questa -
con ulteriore
attenzione a questi settori, mettendo a punto strumenti in grado di
continuare a sostenere le imprese e garantire la loro
competitività, promuovendo provvedimenti a sostegno delle industrie
e delle aziende artigiane"
. Non scrivete nient'altro! Cioè
questo, diciamo...questa generalizzazione riguarda tutte le
attività produttive e commerciali della Valle d'Aosta.
Siamo convinti anche noi della minoranza che solo un'azione
volta alla trasparenza possa ridare fiducia alle nostre piccole e
medie imprese e soprattutto che garantisca quell'esigenza di
competitività di cui si è fatta portavoce l'Union Valdôtaine, e qui
la ringrazio pubblicamente, e a cui mi sento di aderire
personalmente davvero in pieno. Grazie.
Presidente
- Grazie. Possiamo aprire la discussione
generale. Passo la parola al collega Chatrian.
Chatrian (ALPE)
- Grazie Presidente.
Il collega Guichardaz ha ben illustrato questa mozione scritta a
più mani, come la precedente, la "57", legata alle numerosissime
assunzioni nelle società partecipate e controllate in questi ultimi
anni. Ma, come avete potuto notare, questa mozione, l'obiettivo di
questa mozione è innanzitutto fare lo stato dell'arte di queste
società che superano, che hanno un fatturato superiore al milione
di euro. Quando parliamo di "stato dell'arte", chiederemmo al
Governo regionale di reperire il programma di investimenti di
queste società per il secondo semestre 2013 e per l'anno 2014, non
indifferente, perché mai come Consiglieri di opposizione abbiamo
potuto conoscere, sapere, quanto meno durante l'anno, gli
investimenti delle singole società, quindi sarebbe già un passo in
più, comunque un passo avanti e, secondo punto, a nostro avviso
necessario e urgente, richiedere quelle che sono le generalità
delle imprese che forniscono in questo momento servizi e lavori a
tutte queste società per il periodo 2012 e per il primo semestre
2013. Quindi, come dire? avere quei dati aggregati e disaggregati
per poter poi arrivare al momento di discussione della finanziaria,
nel mese di novembre, e modificare l'impianto legislativo in modo
che ci sia una "casa di vetro", una casa di vetro per quanto
riguarda le società partecipate e controllate, e, in quest'aula si
discuta dei piani di investimento, nel mese di ottobre-novembre,
per l'anno successivo e per il triennio successivo, e non invece "a
babbo morto", quando le cose sono fatte e il Consiglio ne prende
atto, quindi un discorso di organizzazione. Ma permettetemi - a chi
interessa della maggioranza - qualche riflessione in più e qualche
esempio.
A inizio della scorsa legislatura, 2009-2010, il piano operativo
annuale dei lavori pubblici ammontava a circa 60/70 milioni di euro
annui. Perché faccio questo esempio? Perché il piano lavori 2012,
con le difficoltà, col fatto di aver comunque un bilancio molto più
ristretto a livello regionale, il piano operativo dei lavori
pubblici si è fermato a 14 milioni di euro annui...questo per
quanto riguarda le procedure all'interno dell'Amministrazione
regionale.
Per quanto riguarda invece le società partecipate e controllate,
noi, gruppo di ALPE, continuiamo a ribadire che la partita si gioca
qui e per dire questo, indubbiamente, per fare queste affermazioni
dobbiamo fare degli esempi. La casa da gioco, 100 percento
pubblico, in tre anni ha affidato più di 80 milioni di euro di
lavori. Quindi immaginiamoci solo una delle singole società ha
affidato più lavori, a livello economico-finanziario, rispetto a
tutto il piano dei lavori pubblici, di tutto l'Assessorato! Il
gruppo CVA, in tre anni e mezzo neanche, per esattezza tre anni e
quattro mesi, ha affidato lavori per più di 100 milioni di euro!
Un'altra società costruita ad hoc dall'allora...sempre Governo
Rollandin...ha affidato in maniera diretta, così, diretta, con una
stretta di mano, un lavoro da quasi due milioni di euro per la
realizzazione del sottopasso che collegherà i parcheggi a nord
rispetto ai parcheggi a sud per quanto riguarda l'ampliamento
dell'ospedale; affidamento diretto per un lavoro di quasi due
milioni di euro...tramite che cosa? Tramite una di queste società
partecipate e controllate!
Capite, colleghi di maggioranza, dove si gioca la partita in
questo momento? Capite che, passatemi il termine dal punto di vista
politico, il "povero" Assessore ai lavori pubblici, Marco Viérin,
gestisce una minima parte rispetto...una minima e piccola parte
rispetto ai gioielli di famiglia, questi gioielli che non hanno il
controllo del Consiglio regionale, che non hanno l'evidenza
pubblica totale, in senso che la partita si gioca lì, fuori, fuori
da quest'aula, fuori da queste mura e con altre regole, con altre
regole.
Noi, oggi, con questa mozione chiediamo solo ai Consiglieri di
maggioranza di approvare lo stato dell'arte, in modo da avere sul
tavolo quanti soldi son stati gestiti, quante forniture di servizi,
quanti lavori sono stati affidati e come sono stati affidati. Penso
che sia urgente e necessario, com'era purtroppo urgente e
necessaria la modifica per quanto riguarda l'assunzione di nuovo
personale nelle società partecipate e controllate. Sintesi dal
punto di vista politico: la partita, come vedete, si gioca in
queste società partecipate e controllate e, anche qui, c'è una
discriminazione fortissima. C'è una discriminazione forte che è
quella delle imprese che possono e che vengono invitate a delle
procedure dirette, cioè degli affidamenti diretti o a delle
procedure negoziate, diconsi "procedure ristrette", o ci sono
tantissime aziende che non sono invitate, né per gli affidamenti
diretti, né per le procedure negoziate, nel senso che sono figlie
di nessuno. Queste imprese non hanno nessuna possibilità di poter
partecipare a una semplice gara...ecco, per noi questo è
inammissibile, inammissibile, ma per il fatto che stiamo parlando
di società a...come?...a totale capitale pubblico, e riteniamo
veramente non solo vergognoso, ma necessario che queste società
abbiano almeno la possibilità di partecipare alle gare, abbiano la
possibilità di far parte di un albo, abbiano la possibilità di
essere invitate; però per arrivare a quel passaggio dobbiamo fare
il primo
step
, che è quello di ricognizione totale e di
aggregazione per quanto riguarda ciascuna impresa interessata e il
valore dei suoi affidamenti.
Quindi l'invito da parte nostra, di ALPE, ai colleghi di
maggioranza è di approvare questa mozione, perché poi il secondo
passaggio dovrà essere assolutamente quello dell'evidenza pubblica,
quello della trasparenza e quello delle pari opportunità per le
imprese valdostane. Grazie.
Presidente
- Grazie. Vi sono altri? Siamo in discussione
generale. La parola al collega Bertschy.
Bertschy (UVP)
- Mah, i temi sono stati ampiamente
illustrati, trattati e argomentati.
Quello che è importante in termini politici di questa mozione è
di mettere in gioco per tutta l'economia valdostana le risorse
attualmente disponibili, e fare in modo che non ci siano settori
che possano competere per attività e per possibilità di lavoro
maggiori piuttosto che in altre. La direzione che abbiamo dato a
questi primi interventi, a queste prime proposte che abbiamo fatto,
è una direzione molto chiara: è quella, se permettete, un po' di un
indirizzo forte di governo della nostra economia, del nostro
sistema di lavoro, del nostro sviluppo. E siamo contenti che fino
ad ora quanto meno ci sia stato su alcuni argomenti in discussione;
su altri ci è dispiaciuto il silenzio, e su questo esigiamo quanto
meno un'indicazione, perché il sistema dell'impresa è un sistema
che si è tarato in questi anni anche e fortemente sulla possibilità
pubblica di lavoro, pur essendoci delle regole. Gli Enti locali, la
Regione, hanno avuto disponibilità importanti che hanno messo in
gioco e hanno generato uno sviluppo al quale si sono riferite le
nostre imprese e tutto il sistema dei servizi e delle
forniture.
Il fatto che il bilancio della Regione si sia ridotto così
fortemente in questi ultimi anni condiziona evidentemente quello
che c'è intorno, quello che c'è, quello che si è creato, quello che
va mantenuto anche per le professionalità che abbiamo acquisito,
anche per continuare a dare forza a quello che si è generato sul
territorio. E allora il contenimento del bilancio, il
contenimento...se parliamo di sistema di appalti, ecco, soprattutto
del settore, l'Assessorato dei lavori pubblici, basta leggersi i
dati degli ultimi anni per vedere com'è diminuito il programma dei
lavori, ma in generale il sistema dei servizi è, a nostro avviso,
da integrare con la trasparenza che è stata richiesta, con tutto
quello che è stato detto bene dai colleghi che mi hanno preceduto,
Guichardaz e Chatrian, con quello che oggi si può mettere in gioco
nel sistema delle partecipate, sistema delle partecipate dove
alcune partecipate hanno possibilità e forniscono possibilità di
lavoro interessanti, sistema delle partecipate che è integrato sul
nostro territorio...penso a tutte quelle società di impianti a
fune. Integrati sul territorio vuol dire che noi possiamo offrire
dei lavori al nostro sistema di impresa che è collegato al nostro
territorio, che può essere favorito da un sistema trasparente che
mette in gioco, appunto, delle risorse.
Allora la mozione che va nella direzione della trasparenza, ma
allo stesso tempo va nella direzione di integrare le risorse che
possono essere messe in gioco per la nostra economia, chiede
semplicemente, da un lato, di fare un po' di chiarezza su quello
che è successo, semplicemente per ridare un?rilanciare, ecco, per
il futuro, ma dall'altro soprattutto far capire, far percepire al
nostro sistema economico cosa c'è in gioco, che cosa si può mettere
in gioco insieme all'attività di sviluppo e d'investimento che
continua a fare la nostra Regione, che continuano a fare le nostre
imprese e che debbono...nel quale si debbono sentire coinvolte le
nostre società partecipate.
Allora, politicamente, il messaggio che vogliamo mandare è
questo: fare in modo che ci sia la possibilità di sostenere, anche
attraverso i bilanci di queste società, una situazione che è in
crisi, che è in difficoltà, una situazione che sa che è difficile
mettersi in competizione con strutture molto più grandi e
riprendendo, ecco, alcune argomentazioni di questa mattina del
collega Gerandin: un sistema che ha anche necessità di essere un
po' salvaguardato, perché più crescono i livelli delle somme che si
mettono in gioco, e più si generano competizioni che rispetto al
nostro piccolo sistema economico ci possono mettere in crisi.
Quindi lavorare seguendo con trasparenza le cose che intendiamo
fare, ma allo stesso tempo fare in modo che la comunità valdostana
faccia insieme massa critica per sostenere questo difficile momento
e, insieme, sappia mettere le risorse in campo per dare una
speranza a chi è in crisi e sostenere un'azione di rilancio forte
che, nel prossimo periodo, sappiamo essere fondamentale e
importante. Grazie.
Presidente
- Grazie. Altri che vogliono intervenire in
discussione generale? Se non ci sono altre richieste d'intervento,
chiudo la discussione generale. La discussione generale è chiusa.
Vi sono repliche? La parola all'Assessore Baccega.
Baccega (SA)
- Grazie Presidente.
Abbiamo letto con grande attenzione la vostra mozione. Va detto
che va certamente nella direzione che indicava il Consigliere
Guichardaz, là dove evidentemente anche il nostro movimento aveva
dato dei segnali chiari e inequivocabili durante la campagna
elettorale, e non è solo in questa campagna elettorale ma già nei
percorsi precedenti. Evidentemente questo provvedimento va anche
nella logica dell'apertura che avevamo in parte fatto alla mozione
precedente, quella che parlava delle assunzioni.
Nell'affrontare proprio questa mozione desidero fare alcune
distinzioni fra società partecipate della Regione che operano sul
mercato privato - e quindi sono costantemente nel percorso della
competitività - e quelle che...come appunto la CVA che vive
costantemente di valutazioni di prezzi nel mondo economico
mondiale...e le società pubbliche, quelle che svolgono attività
strumentali, le cosiddette società
in house
, che fanno tutte
quelle attività strumentali per l'Amministrazione regionale, che
sono appunto la Finaosta, la NUV, e che per effetto del Codice dei
contratti sono destinate ad attivare procedure di evidenza pubblica
nell'affidamento di appalti per lavori.
Sappiamo benissimo tutti che in queste società ci sono i
rappresentanti dell'Amministrazione regionale, designati da questo
Consiglio, e che all'articolo 13 della legge regionale 11, dice:
"coloro che sono stati nominati o designati ai sensi della
presente legge sono tenuti ad inviare annualmente, o quando sia
loro altrimenti richiesto, una relazione sull'attività svolta al
Consiglio regionale ed al Presidente della Giunta".
Ovviamente
voi sapete anche che le società partecipate, le
in house
o
regionali sono comunque tenute a trasmettere una serie di documenti
strategici di cui, in qualche modo, l'Amministrazione regionale
deve prendere atto: entro il 31 ottobre di ciascun anno la bozza di
programma operativo strategico triennale, che deve contenere le
linee d'azione per il conseguimento degli obiettivi della società
e, sempre entro il 31 ottobre di ciascun anno, la bozza di
programma esecutivo annuale, nel quale è individuata la
programmazione esecutiva delle attività con riferimento agli
obiettivi specifici indicati per l'anno stesso, e la relazione
semestrale sulla gestione.
Quindi, devo dire che già è in atto una sorta di verifica e di
controllo sulle partecipate, ma mi rendo conto che la mozione
chiede qualcosa di più: chiede un approfondimento che noi saremmo
anche disponibili, siamo sicuramente disponibili ad accogliere,
perché mi sembra che vada nella direzione che noi avevamo già a suo
tempo individuato, ma anche nel percorso che ha portato alla
costituzione di questa maggioranza, dove è chiaro che avevamo
sottolineato più volte un interesse specifico nell'andare a
valutare questo "tanto pubblico" rispetto al "poco privato". Può
essere un percorso che ci aiuta meglio a valutare il futuro di
questa regione, quello che è stato fatto nei 30 anni precedenti
dove tutto era tanto pubblico, magari andando a modificare i 30
anni che verranno, per magari definire che forse un po' più di
privato è meglio di tanto pubblico. Quindi, da questo punto di
vista, lascio a voi le riflessioni rispetto alle nostre
considerazioni. Grazie.
Presidente
- Ci sono?la parola al collega Bertschy.
Bertschy (UVP)
- Chiedo una breve sospensione dei lavori
per approfondire l'aspetto politico che c'è stato. Grazie.
Presidente
- Dieci minuti, un quarto d'ora, va bene? Il
Consiglio è sospeso.
Si dà atto che la seduta è sospesa dalle ore 17,08 alle ore
17,25 e che alla ripresa dei lavori assume la presidenza il
Vicepresidente André Lanièce.
Lanièce (Presidente)
- Riprendiamo i lavori del Consiglio
regionale, dopo la sospensione. C'è qualche...? Riprendiamo i
lavori, però, non è che possiamo stare mezz'ora per sospendere?
Quindi aveva chiesto la sospensione il collega Bertschy. Ci sono
alcune comunicazioni da fare o procediamo?? C'è qualcuno che vuole
intervenire dopo la sospensione? Ha chiesto la parola il
Consigliere Donzel, ne ha la facoltà.
Donzel (PD-SIN.VDA)
-?dovevi parlare prima tu...
Presidente
- Si prenoti, Ferrero...ha chiesto la parola
il Consigliere Ferrero, ne ha facoltà.
Ferrero (M5S)
- Grazie. Possiamo avere ancora cinque
minuti, dieci minuti di sospensione?
Presidente
- Cinque minuti, eh? Visto che son già passati
quindici minuti. Cinque minuti.
Ferrero (M5S)
- Cinque minuti. Va bene. Grazie.
Si dà atto che la seduta è sospesa dalle ore 17,26 alle ore
17,39.
Lanièce (Presidente)
- Riprendiamo i lavori, dopo la
pausa. Ci sono delle comunicazioni da fare a conoscenza dell'aula?
Ha chiesto la parola il Consigliere Donzel, ne ha facoltà.
Donzel (PD-SIN.VDA)
- Grazie Presidente.
Per dichiarazione di voto. Il puntuale e preciso intervento dei
colleghi su questa mozione già diceva la nostra determinazione nel
fare questo percorso, indicato, e ci ha fatto piacere cogliere
quest'apertura da parte dell'Assessore Baccega, a nome della
maggioranza, perché in qualche modo quella sensibilità che tutti
esprimiamo a favore di un'imprenditoria locale, di un mondo delle
imprese che riescono a organizzarsi, a muoversi, in questa realtà
difficile che è la Valle d'Aosta, sapendo che la maggior parte,
diciamo, delle risorse sono in capo a società partecipate, quindi
oltre all'amministrazione pubblica, è lì, diciamo, che ci sono i
grossi investimenti...e quindi le pari opportunità di accedere a
questi investimenti sono patrimonio, da quello che abbiamo intuito
dall'intervento dell'Assessore Baccega, un patrimonio comune di
quest'aula.
Quindi su questo dossier sarà interessante lavorare insieme, e
noi non possiamo che veder in qualche modo coronato lo sforzo di
tutti nel redigere questo lavoro; sicuramente da parte nostra un
segnale positivo di apertura, che accogliamo con favore.
Presidente
- Altre dichiarazioni di voto? Ha chiesto la
parola il Consigliere Borrello, ne ha facoltà.
Borrello (SA)
- Grazie Presidente. In questo spazio
legato alle dichiarazioni di voto, vorrei fare solo un piccolo
riassunto due brevi dichiarazioni e due velocissime
suggestioni.
Intanto sono convinto che il collega Guichardaz ami la montagna
e gli ambienti montani, perché pronuncia in maniera continuativa il
termine "Stella Alpina", vuol dire che è un fiore che gli piace...e
condivido anche con lei l'ambiente montano: mi piace
moltissimo...no, scherzo, perché questo è il mio modo di
essere...però fondamentalmente lei mi ha anche tolto dall'imbarazzo
di andare a rileggere quello che è il programma del mio movimento,
perché me l'ha di nuovo riproposto oggi, e quindi mi ha tolto
dall'imbarazzo di rileggerlo e, ovviamente, mi ha fatto anche uno
spot rispetto a quello che è già stato in campagna elettorale, dove
eravamo noi a proporre agli elettori quello che era il nostro
programma e, oggi, in una seduta pubblica l'ha rinnovato. Detto
questo, la ringrazio.
Vorrei solo ricordare che le mozioni hanno sicuramente una
grandissima importanza per quanto riguarda la definizione degli
indirizzi, che sono una parte fondamentale di quella che è la
gestione politica ed amministrativa di una legislatura. Ovviamente,
parallelamente agli atti all'interno del Consiglio, c'è tutta una
serie di attività che vengono prodotte nella quotidianità, e quella
della concertazione continua nel rispetto degli elettori e dei
programmi che noi abbiamo proposto loro. E proprio nel nostro
programma avevamo detto che noi volevamo rendere centrale il ruolo
del Consiglio regionale, per dare quella giusta dignità che compete
a tutti coloro che sono qui a rappresentare i cittadini valdostani.
Per fare questo, abbiamo avuto modo di avere delle concertazioni
anche per quanto riguarda il discorso delle deleghe assessorili e
il ragionamento che abbiamo già anticipato delle partecipate.
Quindi la Stella Alpina non solo con gli atti d'indirizzo come
quello che oggi stiamo discutendo, ma anche nell'attività
quotidiana, si pone, diciamo, in prima linea per quanto riguarda
tutti questi tipi di ragionamento. Detto questo...era solo perché,
ovviamente, riteniamo anche condivisibile questa mozione, che
definisce anche tutta una serie...
Adesso, in questo momento, parliamo a livello di maggioranza e
riteniamo condivisibile questa mozione perché va nell'ottica di
tutti quei ragionamenti che abbiamo proposto ai cittadini
valdostani e, di conseguenza, riteniamo possibile produrre un voto
positivo rispetto a questa mozione che, ripeto, sono cose che noi
abbiamo detto nei nostri programmi, sono cose che abbiamo scritto
nei nostri programmi, abbiamo detto ai cittadini valdostani
nell'ottica di restituire quella giusta dignità al Consiglio
regionale.
Per questo, a nome della maggioranza, annunciamo un voto
favorevole a questa mozione.
Presidente
- Ha chiesto la parola il Consigliere La
Torre, ne ha facoltà.
La Torre (UV)
- Grazie Presidente.
Mah, sicuramente abbiamo attraversato un paio di giorni di
Consiglio impegnativi, dove evidentemente anche la logica dei
numeri risicati ha comportato una serie anche di scontri nel
dibattito. Io credo però che ci sia un terreno su cui la
maggioranza e credo anche l'opposizione si debba incontrare, un
terreno che è quello della trasparenza, che va nell'interesse non
solo delle forze politiche, ma dei cittadini. E noi su questo
terreno ci siamo, ci siamo e ve lo abbiamo detto prima della vostra
mozione, ci siamo perché crediamo che la trasparenza sia un
percorso..."la casa di vetro pubblica" sia un percorso su cui
dobbiamo lavorare tutti, proprio perché i cittadini possano credere
nel lavoro dell'Amministrazione.
Quello che ci preoccupa, però, siccome è stato detto da tutti
che le aziende partecipate sono un patrimonio di questa Regione e
che la battaglia politica così risicata sui numeri si sposti
all'interno di questo patrimonio, che è un patrimonio che noi
dobbiamo coltivare con grande attenzione e valorizzare...perché lo
diceva Bertschy prima: noi siamo sotto attacco da parte dello
Stato, la nostra autonomia finanziaria viene messa in discussione,
le operatività degli Enti pubblici diventeranno sempre minori nella
loro capacità di azione, e sempre di più le società partecipate
giocheranno un ruolo determinante. Ecco perché, quindi, come dicevo
prima, noi non possiamo fare terreno di scontro o "carne di porco",
come si dice, malamente, di un argomento così importante; anzi, al
contrario, lo dobbiamo valorizzare affrontandolo nei termini
dovuti.
Questa mozione in qualche modo ha un senso, va in questa
direzione, cioè quello di acquisire dei dati, di portarli
all'interno di una commissione, che esiste, e che quindi possa in
qualche modo, nel pieno della facoltà del diritto del Consiglio
operare per andare ad approfondire quelle che sono le valutazioni
che si...ecco, io credo che questa sia la strada giusta, la
maggioranza su questa strada c'è, e quindi è evidente che, come vi
ho detto prima, come vi ha detto Borrello, come ha detto Baccega,
noi vogliamo portare avanti questo ragionamento. Certo che però,
nel momento stesso in cui si passa da una volontà di fare
trasparenza nella volontà anche di valorizzare solo le partecipate
ad un percorso che guarda verso l'inquisizione nel tentativo di
creare delle commissioni speciali, partendo già col preconcetto che
si deve comunque, in qualche modo, trovare degli elementi di
scontro all'interno di questo valore, questo è un terreno su cui
noi non ci possiamo essere, voi lo capite, e non credo che questo
sia in qualche modo una mia affermazione che voglia andare in
scontro con l'opposizione. Credo sia un'affermazione serena che
dimostra anche una volontà di questa maggioranza, che sulla
trasparenza siamo disponibili, ma con i limiti che vi ho detto,
cioè quelli di lavorare seriamente nell'interesse dei cittadini,
senza trasformare tutto nella Santa Inquisizione per dimostrare il
nulla.
Presidente
- Non vi sono altre dichiarazioni? Posso
mettere in votazione la mozione? Metto in votazione la mozione.
Siete invitati a votare. Tutti quanti avete votato? Dichiaro chiusa
la votazione.
Presenti: 35
Votanti: 35
Favorevoli: 35
Il Consiglio approva all'unanimità.
Punto 60 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK