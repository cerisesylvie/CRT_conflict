Consiglio Regionale della Valle d'Aosta - Oggetto del Consiglio n. 1820 del 7 febbraio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula
Oggetto del Consiglio n. 1820 del 7 febbraio 2001 - Resoconto
OGGETTO N. 1820/XI Notizie sull’attuazione
della legge 46/91 sull’utilizzo di carta riciclata.
(Interrogazione)
Interrogazione Preso atto degli obiettivi, regionali e
nazionali, della raccolta differenziata;
Preso atto altresì dell’attenzione riservata
dalla Regione (si veda la l.r. n. 46/91)
all’utilizzo della carta riciclata;
Constatata la difficoltà di reperire negli uffici
dell’amministrazione regionale sia carta riciclata
sia cestini per la raccolta differenziata della carta;
Consapevole dell’importanza di facilitare in
tutti gli ambienti l’insorgere e il mantenimento di
buone prassi;
la sottoscritta Consigliera regionale
Interroga
la Giunta per sapere:
1) quali iniziative sono state realizzate nel 1999 e nel 2000
per l’attuazione della l.r. n. 46/91 e quali sono
stati i risultati;
2) quali sono le iniziative previste per l’anno
2001 per facilitare, negli uffici regionali, la raccolta
differenziata della carta e l’utilizzo della carta
riciclata.
F.to: Squarzino Secondina
Président
La parole à l’Assesseur au
territoire, à l’environnement et aux ouvrages
publics, Vallet.
Vallet (UV)
L’organizzazione della raccolta
differenziata, come i consiglieri sanno, compete alle
Amministrazioni comunali; anche il Comune di Aosta, a far data
dall’inizio del 1998, si è attivato per estendere il
servizio di raccolta differenziata anche al materiale cartaceo.
L’Amministrazione regionale quindi ha preso
contatto con il Comune al fine di organizzare la posa di appositi
cassonetti che potessero ricevere quanto selezionato dagli uffici
dell’Amministrazione. Le imprese di pulizie che
operano negli uffici dell’Amministrazione devono
rispettare una clausola contrattuale che prevede
l’obbligo di conferire in appositi cassonetti,
posizionati dal Comune, in maniera differenziata, il materiale
cartaceo. Per quanto riguarda l’organizzazione
invece negli uffici, mi stupisce un po’
l’affermazione della collega Squarzino, fatta nelle
premesse, circa la difficoltà di reperire i cestini; è una
questione relativamente banale per la quale peraltro avevamo dato
puntuali indicazioni all’Ufficio economato a partire
dal febbraio 1999. Per quanto riguarda le attività
dell’Assessorato, al di là delle attività a suo
tempo svolte per l’informazione, abbiamo provveduto
a predisporre un appalto per la raccolta e il trasporto delle
quantità rilevanti di materiale cartaceo prodotte dai nostri uffici
e dalle scuole della regione nel biennio 1999-2000.
Questo servizio è consistito sostanzialmente nello svuotamento
di alcuni magazzini di scuole, di uffici regionali e
occasionalmente di altri uffici non regionali. Per quanto attiene
le iniziative previste per il 2001, anche per dare corso ad una
direttiva comunitaria, abbiamo sensibilizzato
l’Ufficio economato affinché provveda, per
soddisfare ad alcune esigenze anche di tipo igienico,
all’acquisto di carta riciclata. Questo è
puntualmente stato attivato.
Per quanto riguarda la carta invece da utilizzare per fotocopie
e stampanti, l’Economato segnala la difficoltà e la
non idoneità della carta riciclata, che crea problemi di natura
tecnica e quindi crea problemi di incompatibilità con le stampanti
laser. Non abbiamo previsto iniziative particolari per
sensibilizzare gli uffici rispetto a questo problema, perché
riteniamo che ormai questa debba essere consuetudine consolidata.
Provvederemo comunque a ricordare agli uffici
dell’Amministrazione questa problematica e
disporremo per la definizione di una circolare che ricordi,
riattualizzi e inviti gli uffici
dell’Amministrazione a sensibilizzarsi rispetto a
questa tematica.
Président
La parole à la Conseillère Squarzino
Secondina.
Squarzino (PVA-cU)
Non ho avuto risposte per quanto
riguarda il primo punto, Assessore, peraltro era abbastanza precisa
la mia domanda, e cioè quali iniziative sono state realizzate nel
1999 e nel 2000 per l’attuazione della legge
regionale n. 46/91 e quali sono stati i risultati.
Questa legge contiene diverse finalità;
l’articolo 2 dice che la
"Giunta regionale
predispone ricerche, indagini sui consumi reali di carta vergine
negli uffici pubblici e privati e sui costi organizzativi,
gestionali e di investimento, relativi all’uso di
carta riciclata".
Sulla base delle risultanze di tali analisi,
soggette a revisione periodica triennale,
"il Consiglio
regionale aggiorna gli interventi finanziari di cui
all’articolo 4, per la utilizzazione della carta
riciclata".
Quindi questa legge prevede un ruolo di ricerca e
di indagini sui consumi da parte della Giunta.
Non so se era l’Assessore Vallet deputato a
rispondere a queste domande. La mia interrogazione infatti era
rivolta alla Giunta, perché non sapevo chi potesse dare
informazioni esattamente, anzi pensavo che fosse
l’Assessorato alla sanità, visto che è un problema
comunque di rifiuti.
Rispetto a questo obiettivo della legge, ripeto, non mi è stato
detto nulla. Come pure nulla è stato detto circa
l’articolo 5 di questa legge, che dice che
"il 20
percento di materiale cartaceo deve essere collocato
all’interno di materiale cartotecnico ottenuto
mediante processi di recupero".
Poi c’è
un'assenza nel bilancio; non ho trovato nel nostro bilancio nessun
capitolo in cui sia finanziata questa legge. La legge n. 46/91 fa
riferimento al capitolo di bilancio 59310 e anche nel dettaglio di
questo capitolo non c’è nulla che riguardi questa
legge, che è come scomparsa del tutto
dall’attenzione della Giunta.
Rispetto a questa legge sottolineo che non c’è
attenzione. Ho fatto riferimento in premessa agli obiettivi
regionali e nazionali della raccolta differenziata; sappiamo che ci
sono degli obiettivi nazionali tali che ci chiedono di raggiungere
per il 2003 il 35 percento di raccolta differenziata, e ci sono
anche degli obiettivi regionali in questo senso, ma rispetto a
questo obiettivo vedo che non c’è attenzione perché
anche le cose dette dall’Assessore non paiono andare
nella logica del raggiungimento di questi obiettivi.
Prendo atto con interesse del fatto che
l’Assessore si è impegnato ad inviare una circolare
per ricordare agli uffici gli impegni di questa legge, gli sarei
grata se potesse inviarmene una copia.
Rispetto alla sorpresa che lei manifesta sulla difficoltà di
reperire i cestini, la sottoscritta ha telefonato e ha fatto
telefonare agli uffici dell’Assessorato del
territorio e dell’ambiente e mi è stato detto che
non c’era nulla; forse abbiamo sbagliato indirizzo,
dovevamo rivolgerci all’Economato. Ma neanche questa
informazione ci è stata data. E neanche il suo Assessorato - perché
se risponde lei, vuol dire che lei è il responsabile di questa
legge - sapeva dirmi in che parte
dell’Amministrazione andare a chiedere dove sono i
cestini. Quindi la pregherei di riservare più attenzione rispetto a
questo riguardo. Complessivamente, ripeto, non sono così
soddisfatta, ma non tanto della risposta, quanto
dell’azione che la Giunta porta avanti in questo
settore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK