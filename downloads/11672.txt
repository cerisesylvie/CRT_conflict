Consiglio Regionale della Valle d'Aosta - Oggetto del Consiglio n. 4263 del 25 febbraio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4263 del 25 febbraio 1993 - Resoconto
OGGETTO N. 4263/IX Revoca della delibera di giunta relativa
all'incarico di coordinamento di un gruppo di lavoro per un
progetto di modello sperimentale sul sistema dell'emergenza
sanitaria.
(Reiezione di mozioni)
Mozione Rilevato che la Giunta regionale con deliberazione n.
400 del 22 gennaio 1993 ha affidato al Consigliere regionale
Augusto Rollandin l'incarico di coordinare un Gruppo di lavoro per
la predisposizione di un progetto sul sistema dell'emergenza
sanitaria con delega alla firma degli atti;
Sottolineato che tale decisione di rilevante significato
politico e amministrativo è in contrasto con le valutazioni
espresse dal Consiglio regionale nello scorso mese di novembre, a
seguito della condanna del Consigliere Rollandin da parte del
Tribunale di Aosta per abuso d'ufficio;
Il Consiglio regionale della Valle d'Aosta
impegna
la Giunta regionale a revocare la deliberazione n. 400 del 22
gennaio 1993.
F.to: Riccarand.
Mozione Preso atto della delibera di Giunta n. 400 del 22
gennaio 1993 u.s. concernente l'"approvazione delle linee operative
per la predisposizione di un progetto di modello sperimentale sul
sistema dell'emergenza sanitaria nella Valle d'Aosta. Costituzione
organismi tecnici";
Preso atto di quanto riportato in merito alla delibera stessa
dagli organi di informazione;
Preso atto altresì, che non sussistono le condizioni per la
costituzione di un ulteriore gruppo di lavoro e tanto meno per
affidare il coordinamento dello stesso ad un Consigliere
regionale;
Il Consiglio regionale della Valle d'Aosta con la presente
mozione
impegna
la Giunta regionale a provvedere alla immediata revoca della
delibera in quanto ritiene la materia di competenza della Giunta
stessa e dell'Assessore alla Sanità ed assistenza sociale.
F.to: Ricco - Beneforti.
Presidente
La parola al Consigliere Beneforti.
Beneforti (DC)
É con stupore che abbiamo appreso i
contenuti della delibera di Giunta n. 400. Mi trovo in difficoltà
ad affrontare questo argomento, comunque si possono comprendere i
motivi per i quali, da una parte è stata richiesta questa delibera,
e d'altra parte è stata subita.
Riteniamo che tutto debba essere riportato alla normalità anche
se questo atto conferma quanto da tempo noi andiamo affermando,
forse si è voluto dare un supporto apprezzabile a un settore che
zoppica ma non è così che si affrontano i problemi della
sanità.
Non lo si fa con gli scoop, con le deleghe, se ci sono carenze
occorre colmarle e superarle, ma non si può sostituirsi a chi deve
provvedere con iniziative come questa, addirittura escludendo
l'Assessore competente e dando la firma ad altra persona del
Consiglio. Ci domandiamo qual è lo scopo di questa delibera. Se
l'obiettivo è la realizzazione della 118, credo che non ce sia
bisogno.
Primo perché il problema dell'emergenza è già stato affrontato:
una legge regionale ha già previsto un finanziamento per
l'istituzione del 118 e per la costruzione della centrale operativa
e i lavori sono già stati appaltati da tempo e sono iniziati,
inoltre è stato un contratto con la Sip e la Giunta l'aveva
approvato, l'avevo sottoscritto io a nome della Giunta; il
contratto riguarda proprio gli impianti per l'attivazione del
numero 118 per le chiamate di soccorso.
Sono stati poi previsti collegamenti con i centri traumatologici
che stanno sul territorio, è stato organizzato l'uso del mezzo su
ruota integrato con l'elicottero e con personale del soccorso
alpino. Su questo argomento c'è uno studio che dice come si deve
realizzare il 118 nella nostra regione, quindi basta continuare i
lavori già iniziati.
Ciò che manca è la pianta organica da dare al 118, c'era una
pianta organica generale che comprendeva anche il personale medico
e non addetto al 118, non si è voluto portare avanti la pianta
organica, si è detto che si voleva prendere un provvedimento ma
nulla è ancora stato fatto.
Quindi credo che sia competenza dell'Assessorato insieme con
l'USL completare la pianta organica e poi il problema è
risolto.
L'altro motivo che blocca tutto è, cari colleghi, la sentenza
del TAR del Lazio che, almeno così si legge sui giornali, ha
annullato il decreto del Presidente della Repubblica che aveva
istituito il 118, lo stesso decreto a cui vi siete richiamati per
la vostra delibera. Quindi la delibera non ha più motivo di
esistere e se ne chiede la revoca.
Presidente
La parola al Consigliere Riccarand.
Riccarand (VA)
Credo che Beneforti abbia già
evidenziato le perplessità che suscita la delibera n. 400 che
comporta la creazione di un complesso sistema di gruppi di lavoro
il cui coordinamento è affidato al Consigliere Rollandin con tanto
di delega di firma degli atti, personale e fondi a disposizione
eccetera, eccetera.
Non si capisce come mai sia stata fatta questa scelta così
burocratizzata quando molti gruppi di lavoro sono stati istituiti
senza bisogno di deliberazioni di questo genere, non ha nessuna
giustificazione tutto questo marchingegno che è stato messo in
piedi, è una novità molto discutibile.
Anche la delega alla firma è una novità, quindi c'è qualcosa che
non convince e l'impostazione della delibera lascia fortemente
perplessi.
Devo dire che vi è un elemento ulteriore di contraddizione: se
anche, cosa che non è, fosse stato necessario attivare questo
marchingegno e trovare qualcuno al di fuori della sanità come
coordinatore, noi crediamo che la scelta è stata infelice perché
c'è stato un pronunciamento del Consiglio sulla vicenda che ha
coinvolto il Consigliere Rollandin, non è che non sia successo
niente: c'è stata una condanna in sede penale per abuso d'ufficio
che ha comportato le dimissioni da Assessore di Rollandin.
Se pochi giorni dopo ci si dimentica di tutto ciò e ci si
rivolge di nuovo al Consigliere Rollandin, non si capisce perché si
erano richieste sue dimissioni da un'altra carica. Tutto ciò ha
suscitato perplessità presso l'opinione pubblica e noi abbiamo
delle forti riserve sia sul metodo sia sulla scelta della persona.
Questi sono i motivi per cui chiediamo la revoca della delibera n.
400.
Presidente
La parola al Presidente della Giunta,
Lanivi.
Lanivi (GM)
La maggioranza voterà contro queste due
mozioni. Si è cercato di strumentalizzare una delibera che aveva
l'obiettivo di rispondere ad un criterio di leggibilità delle
azioni anche all'esterno, rendendo noti i nomi degli interessati e
fare così un passo decisivo verso l'attuazione del progetto del
118. Io voglio sottolineare due dati: la delibera recita:
"Approvazione delle linee operative per la predisposizione di un
modello sperimentale sul sistema dell'emergenza sanitaria in Valle
d'Aosta".
Si parla di gruppi di lavoro quindi si tratta di un sistema
interdisciplinare e per affrontarlo in modo corretto gli
assessorati e gli organismi interni ed esterni all'amministrazione
devono interagire per definirlo. La spesa prevista è di lire 20
milioni per rimborsi spese e gettoni di presenza per chi ne ha
diritto.
La delibera ne prefigura altre future perché l'attuale
ripartizione di competenze dell'Amministrazione regionale urta
contro la volontà di risolvere qualsivoglia problema complesso,
vedi autoporto, Cogne, eccetera,eccetera.
La Giunta ha chiesto al Consigliere Rollandin di assumere
l'onere di coordinare questi comitati di lavoro, questo è tutto, lo
abbiamo detto sempre chiaramente facendo nomi e cognomi. La scelta
della persona è ritenuta del tutto legittima e adatta per
raggiungere gli obiettivi prefissati. Le tesi contrarie fanno leva
sull'enfatizzazione della delibera, sui nascosti e demoniaci
intendimenti che dovrebbe nascondere, invece essa è chiara, indica
i responsabili e le cifre.
Parliamo ora della questione della delega alla firma: si tratta
la firma di lettere di convocazione, di proposte, di comunicazioni
interlocutorie, con esclusione di atti che comportino direttamente
o indirettamente oneri di spesa o di decisioni che coinvolgano non
solo la Giunta ma anche il Consiglio regionale.
Un'altra tesi è quella collaudata, mi permetta di dirlo il
Consigliere Beneforti, che si riassume in questi termini:" Tutto
ciò che ho fatto io andava bene, tutto ciò che fa l'Assessore Cout
non va bene; se fa qualcosa arriva in ritardo e se non interviene
vuole delegittimare la Giunta precedente".
É una tesi opinabile e contro di essa siamo disarmati, sarà la
storia a dire se ha ragione il Consigliere Beneforti o noi.
L'Assessore Cout potrà, se vorrà, integrare ciò che ho detto. Devo
infine dire che i lavori sono quasi alla conclusione e quindi il
voto della maggioranza sarà negativo rispetto alle due mozioni.
Presidente
La parola al Consigliere Beneforti.
Beneforti (DC)
Non accetto le considerazioni che
il Presidente ha fatto in risposta alle motivazioni che ci hanno
indotto a presentare questa mozione. Devo dire che il Presidente o
non conosce a fondo il problema o si contraddice perché gli ho
sentito dire, l'ho scritto: "Occorre fare un passo decisivo per
organizzare il 118", inoltre si è richiamato a un decreto che il
TAR del Lazio ha bocciato.
Io ho detto a quale punto è l'iter del 118, l'unico passo che
rimane da fare è la pianta organica del 118, mi chiedo che cosa
devono fare gli attuali comitati quando c'è già uno studio fatto da
tempo: "Indicazioni per l'attività di emergenza in Valle d'Aosta",
è noto a tutti coloro che si interessano di emergenza, USL e
volontari del soccorso; non si capisce quindi perché si fanno certe
affermazioni.
Riconosco a Lanivi l'abilità di coprire certe cose, e di far
capire una cosa per un'altra, possiamo confrontarci con coloro che
si occupano dell'emergenza, caro Presidente essi diranno quello che
dico io qui oggi.
Non bisogna fare nessun passo decisivo per il 118, rimane solo
da redigere la pianta organica: o la si stralcia dalla pianta
organica generale, come qualcuno ha detto, o se ne fa una dell'USL
dove sono compresi anche i nominati del 118 e poi si fa un concorso
per trovare chi che se ne occuperà come coordinatore.
La tesi che lei ha attribuito alla mia persona, Presidente
Lanivi, non è vera: io mi riferisco alla Giunta e può rispondere
l'Assessore Cout, ma se rileggete le cose che scrivo sulla sanità
si vede che io dico che alcune cose sono state fatte e altre sono
da fare, com'è il compito dell'opposizione. Io non voglio fare
l'Assessore ombra, se voi fate le cose noi votiamo a favore, è
quando non si affrontano i problemi socio-sanitari che chiediamo
delle risposte. Noi quindi confermiamo la mozione, anche se per il
118 non si potrà andare lontano visto che il TAR del Lazio ha
bocciato il decreto a cui la vostra delibera fa riferimento. Quando
conosceremo il testo della sentenza torneremo su questo argomento,
ma non capisco quali prospettive abbia la delibera.
Presidente
La parola al Consigliere Riccarand.
Riccarand (VA)
Ci sono due cose che mi hanno
colpito nella risposta della Giunta. La prima è che la risposta non
è venuta dall'Assessore competente e, anche se ciò si poteva capire
visto che la delibera è indicata come iniziativa del Presidente
della Giunta e non dell'Assessore competente, il fatto è comunque
sorprendente.
La seconda sorpresa è derivata dal tono fortemente convinto del
Presidente rispetto alla validità dell'impostazione adottata,
quando io credo che qualche dubbio lo avrà avuto perché
l'incoerenza del provvedimento è chiara a tutti, popolazione
compresa. Il provvedimento non ha la forza per portare segnali
positivi ma ha in sé quel sottile cinismo proprio del potere,
quindi noi insistiamo nel chiedere la revoca della delibera
n. 400.
Presidente
La parola all'Assessore della Sanità e
assistenza sociale, Cout.
Cout (PCI-PDS)
Ha risposto il Presidente della
Giunta perché questo problema interessa non solo l'Assessorato alla
Sanità ma anche quello dell'Agricoltura e Foreste per la protezione
civile, quello dei Lavori Pubblici per le parti relative alle opere
edili previste e anche quello del Turismo perché il progetto
concerne le regioni di montagna.
La delibera è un progetto per preparare, in accordo con
funzionari del Ministero, per la Valle d'Aosta una gestione
sperimentale dell'emergenza, perché vogliono introdurre delle nuove
tecnologie e la Valle è una regione di confine, con caratteristiche
geomorfologiche particolari e con un turismo attivo in montagna. Si
tratterà di redigere un progetto pilota all'avanguardia in
Italia.
Se verrà accettato dal Ministero, sarà finanziata la
realizzazione del progetto stesso con una quota statale abbastanza
consistente. Ci risulta che i progetti finanziabili potrebbero
essere due, uno in ambiante di montagna ed uno in una zona di
pianura con città grandi. Visto che i tempi erano stretti, si è
dovuto mettere in piedi un gruppo di lavoro agile e sganciato dai
problemi degli assessorati, il gruppo ha lavorato ed il progetto
arriverà in Consiglio prossimamente per essere discusso.
Veniamo ora alla firma del Consigliere Rollandin per gestire
chissà quali spese: ebbene, i 20 milioni sono ancora fermi, il
gruppo non ha speso nulla. Sul 118 c'è poi tutta un'altra parte che
arriverà anch'essa molto presto in Consiglio e si avrà la
possibilità di discutere anche di questo. Si è innestata quindi una
polemica sterile ed inutile mentre si cerca invece di costruire
qualcosa di veramente utile per la Valle d'Aosta.
Presidente
Il Consigliere Beneforti ha il diritto
di intervenire.
Beneforti (DC)
Voglio dire all'Assessore Cout che
le accuse di polemiche non reggono; si informi meglio e non venga a
parlare di polemiche, reciti la sua parte, quella che gli hanno
scritto e non se parli più.
Presidente
Metto in votazione entrambe le mozioni,
per prima la n. 36 del Consigliere Riccarand.
Esito della votazione:
Presenti: 21
Votanti: 21
Favorevoli: 6
Contrari: 15
Il Consiglio non approva.
Presidente
Ora è in votazione la mozione n. 37 dei
consiglieri Beneforti e Ricco.
Esito della votazione:
Presenti: 21
Votanti: 21
Favorevoli: 6
Contrari: 15
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK