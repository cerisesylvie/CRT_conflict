Consiglio Regionale della Valle d'Aosta - Oggetto del Consiglio n. 718 del 23 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 718 del 23 giugno 2021 - Resoconto
OGGETTO N. 718/XVI - Interrogazione: "Informazioni relative
alle previsioni di disavanzo di bilancio per l'anno 2022".
Bertin (Presidente) -
Punto 15 all'ordine del giorno.
Risponde l'assessore Marzi.
Marzi (AV-SA) -
Per dovere di chiarezza e correttezza,
devo far rilevare che le premesse dell'interrogazione, in relazione
all'applicazione delle norme che regolano il riparto fiscale della
nostra Regione, si basano su presupposti non fondati. Nell'ottica
di cercare di comprendere da cosa possa essere stata ingenerata una
simile interpretazione, posso ipotizzare che siano state travisate
spiegazioni fornite in passato, in particolare relativamente al
meccanismo di calcolo del
plafond
di cassa erogabile ogni
anno dalla Regione da parte della Ragioneria generale dello Stato.
È cosa, come ben noto al consigliere, del tutto diversa dalla
disponibilità dei dati del gettito e della loro contabilizzazione,
sia nel bilancio di previsione che nell'ambito della gestione,
ossia degli accertamenti contabili che determinano poi i dati del
rendiconto.
Riguardo al contenuto dell'ordinamento finanziario della Regione
autonoma Valle d'Aosta, disciplinato dalla legge 690 del 1981, le
posso assicurare che esso determina un sistema di compartecipazione
ai tributi erariali basato su dati reali dei versamenti delle
imposte effettuate nel territorio della regione nell'anno di
riferimento, che per la maggior parte dei tributi erariali trattasi
di dati di gettito mensile comunicati dagli organi statali alla
Regione entro il giorno 20 del mese successivo. Pertanto, i dati
contenuti nel bilancio di previsione 2021 che stiamo gestendo,
diversamente da quanto citato nella sua iniziativa, non hanno alcun
legame con i dati del 2019, se non per un confronto di cui si dirà
nel presepio della mia risposta.
Solo per quanto riguarda due tributi erariali compartecipati,
come più volte recentemente rappresentato, l'IVA e le accise sui
carburanti, oggetto della famosa minore entrata che abbiamo
analizzato a partire dalla predisposizione della legge finanziaria
del previsionale, l'importo spettante e riconosciuto dallo Stato si
basa sui dati dell'anno precedente. Questo meccanismo è noto e
quindi le previsioni di bilancio sono da sempre formulate tenendo
conto di questo sfasamento temporale e, per contro, proprio per
questo le medesime sono tra le previsioni più attendibili, in
quanto all'atto della loro formulazione vi sono più elementi noti
rispetto alle stime di gettito da formulare per gli altri tributi
compartecipati.
Inoltre, la Regione è già dotata di un ufficio che gestisce e
monitora attentamente e costantemente i dati effettivi del gettito
riscosso sul territorio e che riceve mensilmente i dati da parte
dei competenti organi dello Stato. Tali dati sono mensilmente
elaborati dall'ufficio stesso e comunicati per un confronto
all'Agenzia delle entrate, che provvede ad autorizzare le relative
erogazioni di cassa su richiesta della Regione stessa. L'ufficio ha
sempre utilizzato strumenti di analisi di previsione e il
Consigliere, esaminando il confronto tra rendiconto e bilancio di
previsione degli ultimi vent'anni, nonché le relazioni della Corte
dei conti, potrà agevolmente rendersi conto della attendibilità
delle previsioni formulate per tali entrate nel corso degli anni.
Se questo non fosse ritenuto soddisfacente, potrà comunque
rivolgersi ai competenti uffici della Ragioneria generale dello
Stato per chiedere riscontro sul grado e la capacità di analisi
degli scostamenti del gettito dei tributi erariali manifestato nel
tempo dalla Regione Autonoma Valle d'Aosta.
I dati relativi all'anno d'imposta 2020, diversamente da quanto
affermato nelle premesse delle interrogazioni, erano noti il 25
gennaio 2021. Mi preme sottolineare che, se così non fosse stato,
nel rispetto della legge 690 del 1981 e delle norme sulla
armonizzazione dei bilanci, la Giunta non avrebbe potuto provare il
riaccertamento dei residui e successivamente il rendiconto per il
2020 già approvato da questo Consiglio.
Anche i dati relativi al gettito dell'IVA e delle accise e
carburanti rilevate per il 2020, che determinano l'importo
spettante da contabilizzare nel 2021, sono già noti e non
presentano alcuno scostamento negativo rispetto alle relative
previsioni di stanziamento contenute nel bilancio di previsione sul
quale stiamo operando. Per altre imposte per le quali è stato
stimato il calo, in particolare legate alla chiusura della casa da
gioco per il primo semestre, si è già provveduto in sede di
assestamento di bilancio all'accantonamento al fondo minori entrate
per 15 milioni di euro.
Il dato delle imposte contabilizzate nel rendiconto 2019 o, per
essere ancora più precisi, la media dei dati del titolo 1 dei
rendiconti della Regione del triennio 2017-2019, sono invece
importanti in quanto costituiranno la base di confronto per
calcolare le minori entrate subite dalla Regione per effetto della
pandemia da Covid-19 negli anni 2020 e 2021, importi che saranno
integralmente ristoranti dallo Stato ai sensi degli accordi
stipulati ex articolo 111 del decreto legge 34 del 2020, di cui
tanto abbiamo parlato in aula.
Veniamo alla risposta numero uno. Non sono attualmente previste
minori entrate rispetto alle previsioni formulate per il 2022 nel
bilancio di previsione 2021-2023. Queste sono, tra l'altro, già
state imputate come possibilità di rettifica ed eventualmente ciò è
stato fatto, lo abbiamo richiamato poc'anzi, con i 15 milioni di
euro richiamati nell'assestamento due.
La domanda numero due. Le informazioni saranno disponibili nei
prossimi mesi sulla base dell'analisi dell'andamento economico a
livello regionale, rilevato anche attraverso i dati mensili del
gettito della maggior parte delle imposte compartecipate, nonché
dell'andamento del sistema economico a livello nazionale per quanto
riguarda l'IVA. Questi saranno gli elementi fondamentali sulla base
dei quali rivedere a ottobre le previsioni per il 2022, come da
normali prassi operativa. Prima di tale data sarà effettuata una
verifica sull'andamento del gettito incassato nel 2021, che può
avere riflessi importanti per una migliore previsione per l'anno
successivo, che sarà sicuramente portato all'esame di questo
Consiglio.
Veniamo al quesito numero tre. Si ritiene che la perdita possa
già essere in gran parte incorporata nelle previsioni per il 2022
contenute nel bilancio di previsione triennale in quanto i dati
effettivi dei primi quattro mesi del 2021 non presentano
scostamenti di rilievo rispetto alle previsioni se non in relazione
a un'attività in particolare, quella della casa da gioco, che è
stata colpita dalla chiusura totale delle attività per il primo
semestre e che a oggi non possiamo ipotizzare si ripeta per il
2022. Con la riapertura della casa da gioco, prevista per fine di
questo mese, sarà possibile anche verificare gli effetti della
pandemia sul comportamento della clientela e i conseguenti effetti
tendenziali sul gettito specifico.
Inoltre, nel 2022 lo Stato, ai sensi degli accordi stipulati
appunto ex articolo 111 del decreto legge 34 del 2020, determinerà,
in contraddittorio con i competenti uffici delle autonomie
speciali, le minori entrate del 2020 rispetto al triennio
2017/2019. Pertanto, si pensa e si spera di prevedere di ricevere
dallo Stato risorse a tale titolo che, presumibilmente, potranno
essere utilizzate nel corso del 2022. Questo lo auguriamo, perché
abbiamo avuto tutti quanti in modo di verificare quanto ciò sia
stato importante per l'annualità 2021 rispetto a quello stesso tipo
di verifiche fatte nel 2020.
Ritengo opportuno concludere esprimendo alcune considerazioni
rispetto alle politiche di sostegno all'economia che lei cita
nell'iniziativa. A questo riguardo è bene ricordare il lavoro che
ha portato lo scorso Consiglio ad approvare all'unanimità una
legge, la 15, che inietta in un tessuto sociale ed economico in
difficoltà come quello valdostano circa 129 milioni di euro. Non
era scontata l'approvazione, come non era scontato il senso di
responsabilità e collaborazione che abbiamo nell'occasione saputo
dimostrare all'interno del Consiglio con il voto unanime: un forte
messaggio politico che oggettivamente, per tante ragioni, da anni
stentava a emergere con chiarezza da quest'aula. Questo è potuto
accadere perché anche a livello politico si è seguita la strada
della collegialità e della condivisione con il coinvolgimento di
tutti gli organi istituzionali, dando la possibilità anche ai
singoli consiglieri di poter portare un proprio contributo.
Come lei giustamente presuppone, nel prossimo futuro dovremo
sicuramente affrontare significative minori entrate e perduranti
difficoltà. In tale consapevolezza ho tenuto a ricordare brevemente
la strada intrapresa non certo per autocelebrarci, ma perché
personalmente convinto che, al di là di assumere stime e
previsioni, consolidare confronti e condivisioni sia l'unico metodo
di lavoro che consenta di affrontare i prossimi bilanci con una
reale prospettiva di tenuta e rilancio. Tale consapevolezza, unita
alla straordinarietà dell'esperienza politica e amministrativa che
nostro malgrado abbiamo maturato nella fase di emergenza,
consentirà di superare questa fase incerta e oltremodo complessa
che, come tutti auspichiamo, possa quanto prima giungere al suo
epilogo.
Presidente -
Per la replica consigliere Lavy, ne ha
facoltà.
Lavy (LEGA VDA) -
Mi sarei aspettato qualche cifra in
più. E poi, partiamo dalla fine o quasi dalla fine, sono quei verbi
"si pensa" e "si spera" che mi preoccupano, per il semplice fatto
che se ci dobbiamo fidare dello Stato e della ragioneria centrale
dello Stato, io sinceramente mi metto le mani nei capelli; poi
magari bisogna aver fiducia, lei di capelli non ne ha, quindi per
carità... scusi la battuta!
Ovvio che mi sarei, ripeto, aspettato qualche cifra in più, per
il semplice fatto che se non si ha un minimo di previsione degli
ammanchi che ci potrebbero essere nei prossimi anni, soprattutto
l'anno che dovrà venire, come si può pensare di fare degli
investimenti? Come si può pensare di mantenere l'apparato pubblico
in piedi? C'è un'idea di una sorta di piano di indebitamento, di un
piano di emissione di BOR? Non lo so, lei questo non me l'ha detto.
Io spero veramente che lei ci stia pensando, perché comunque non
possiamo arrivare magari l'anno prossimo e dire: "Lo Stato non ci
passa più i soldi, cosa facciamo?". Perché il rischio molto
concreto, molto importante, è quello di ritrovarci in piazza non
solamente la filiera della somministrazione, ma anche poi i
dipendenti pubblici, perché comunque c'è un rischio effettivo di
mancanza di entrate.
Io, veramente, so che è giusto fare attenzione, lei per carità
può darsi che attenzione la faccia, perché si parla di conti
pubblici, ma mi sarei - ripeto - aspettato qualche cifretta in più,
proprio perché si vaga un pochino nella nebbia, non si sa bene, si
usa questi verbi "si spera che lo Stato..." E se non capita? Occhi
aperti, perché qui si rischia di giocare con il fuoco.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK