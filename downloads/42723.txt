Consiglio Regionale della Valle d'Aosta - Oggetto del Consiglio n. 228 del 14 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 228 del 14 gennaio 2021 - Resoconto
OGGETTO N. 228/XVI - Petizione popolare per richiedere
l'apertura del nuovo parcheggio della Nuova Università
Valdostana.
Bertin (Presidente) -
Possiamo passare al successivo
punto all'ordine del giorno, n. 40.01. In data 10 ottobre è stata
presentata al presente Consiglio, ai sensi dell'articolo 36 del
Regolamento interno, una petizione popolare sottoscritta da 206
cittadini per richiedere l'apertura del nuovo parcheggio della
Nuova Università Valdostana. L'istruttoria della petizione,
interrotta a causa dello scioglimento anticipato del Consiglio
regionale, è stata riavviata nella XVI legislatura.
L'Ufficio di Presidenza, con deliberazione n. 83, ha stabilito
di trasmettere la petizione al Presidente della Regione, in quanto
legale rappresentante della stessa, e all'Assessorato alle finanze,
in quanto competente in materia di valorizzazione, gestione e
manutenzione di opere pubbliche, e alla III Commissione consiliare
competente "Assetto del territorio" per l'informazione e i
chiarimenti necessari alla predisposizione della relativa
istruttoria.
L'Assessore alle finanze ha trasmesso la relazione predisposta
dal Dipartimento infrastrutture, viabilità ed edilizia residenziale
pubblica e il Presidente della III Commissione consiliare, con
protocollo n. 57, ha comunicato alla presenza del Consiglio le
risultanze degli approfondimenti svolti.
La petizione è stata sottoposta all'esame del Consiglio in
merito e in riferimento all'articolo 36 del Regolamento, e siamo a
questo punto.
Il Presidente della III Commissione Chatrian ha chiesto la
parola, ne ha facoltà.
Chatrian (AV-SA) -
Dopo l'inizio di questa nuova
legislatura, abbiamo avuto l'incarico come III Commissione di
approfondire la petizione presentata, come diceva lei, in data 10
ottobre 2019, congelata nel periodo di ordinaria amministrazione,
dopodiché in data 13 novembre 2020 la Commissione all'unanimità ha
deliberato di procedere all'audizione del Presidente della Regione
e del suo Capo di Gabinetto.
Il signor Dalbard aveva riferito delle difficoltà che si erano
riscontrate nell'area con il susseguirsi dei lavori e aveva
affermato di ritenere che l'apertura del parcheggio potesse
costituire una soluzione per gli esercizi commerciali della zona.
La signora Evolandro aveva confermato le problematiche incontrate
dai commercianti della zona a seguito dei vari lavori in corso che
avevano limitato il numero dei parcheggi e aveva altresì
sollecitato l'apertura del parcheggio presso l'Università.
In data 24 novembre 2020 la Commissione aveva audito sia il
presidente Lavevaz che il suo Capo di Gabinetto, che ci avevano
informato su un nuovo incontro che sarebbe stato organizzato
successivamente, a dicembre.
Prima di chiudere il cerchio come Commissione per avere
soprattutto una fotografia aggiornata e uno stato dell'arte
aggiornato prima di presentare al Consiglio regionale gli esiti
della petizione, abbiamo deciso, come Commissione, di audire in
extremis, praticamente l'ultimo giorno utile, il Capo di Gabinetto
e il coordinatore Glarey per avere un ultimo aggiornamento.
Le ultime informazioni, che sono praticamente le risultanze del
lavoro fatto da parte di tutti i Commissari e dai numerosi
Consiglieri che hanno partecipato alle varie audizioni, ci hanno
fornito queste indicazioni: in merito alle tempistiche di
conclusione del collaudo hanno ipotizzato per la fine del mese di
maggio del 2021 il termine per la conclusione dell'iter di
trasferimento alla Regione dell'intera area della Caserma
Testafochi.
L'accelerazione degli ultimi giorni, vista la complessità del
dossier che è stato seguito da diverse strutture,
dall'Amministrazione regionale e dalla società che ha gestito il
tutto in questi anni, ci ha portato a chiudere definitivamente
l'auspicio che i sottoscrittori avevano depositato nell'ottobre
2019.
Detto questo, l'auspicio dei Commissari tutti - perché la
relazione che vi ho appena messa in evidenza e illustrata ha avuto
il voto favorevole da parte di tutta la III Commissione - è che la
tempistica sia indubbiamente mantenuta a livello di tempi e
inviteremmo, come Commissione, il Presidente della Regione a
monitorare in questi mesi con attenzione il procedimento del
trasferimento dell'intero cespite e, Presidente, abbiamo inserito
anche un inciso: "qualora si verificassero eventuali ritardi nella
conclusione dello stesso, ad attivarsi per la messa a disposizione
del parcheggio già realizzato in quella stessa area". Cosa vuol
dire? Vuol dire, se per caso ci saranno delle ragioni di natura più
amministrativa, che quindi potrebbero causare il non raggiungimento
dell'obiettivo a livello complessivo, di avere la possibilità
comunque la disponibilità e l'utilizzo del parcheggio; questo è
quanto la Commissione ha avuto modo di approfondire e soprattutto,
come dicevo prima, pochi giorni fa il Capo di Gabinetto e
l'ingegnere Glarey ci hanno informato, dandoci anche un delta
temporale e quindi una conclusione del trasferimento della
proprietà.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK