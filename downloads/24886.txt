Consiglio Regionale della Valle d'Aosta - Oggetto del Consiglio n. 187 del 12 novembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 187 del 12 novembre 2008 - Resoconto
OGGETTO N. 187/XIII - Interpellanza: "Tempi e modalità di
definizione del nuovo Piano triennale di politica del lavoro e di
formazione professionale".
Interpellanza
Ricordato che il "Piano triennale di politica del lavoro e di
formazione professionale 2004-2006" definito ai sensi dell'articolo
4 della legge regionale 31 marzo 2003, n. 7, è stato prorogato per
il 2007 con legge regionale 15 dicembre 2006, n. 30, art. 30 e che
lo stesso è stato nuovamente prorogato per il 2008 con legge
regionale 12 dicembre 2007, n. 32, art.14;
Ricordato che nella legge regionale 30/2006 la proroga per
l'anno 2007 era stata così motivata "Al fine di armonizzare,
secondo quanto previsto dall'articolo 4 della l.r. 7/2003, gli
interventi regionali di politica del lavoro con gli indirizzi della
politica comunitaria ed in particolare con gli interventi previsti
nella programmazione 2007/2013 dell'obiettivo 2 - Competitività
regionale e Occupazione - la definizione di un nuovo piano
triennale degli interventi di politica del lavoro, delle azioni di
formazione professionale, di orientamento e sviluppo dei servizi
per l'impiego è rinviata al 2008";
Constatato che l'ulteriore proroga operata con legge
regionale 32/2007 sino all'approvazione del nuovo Piano non
evidenzia motivazioni specifiche;
Ricordato inoltre che "Il Piano Triennale di Politica del
Lavoro è lo strumento di programmazione con il quale
l'Amministrazione regionale attua la propria politica del lavoro
col duplice obiettivo di assicurare ai lavoratori un lavoro di
qualità anche valorizzando le specificità di genere, età e diversa
abilità e di rispondere alle esigenze di competitività del sistema
imprenditoriale, elevando la preparazione professionale della forza
lavoro, attivando un sistema regionale di servizi per l'impiego,
sostenendo l'imprenditorialità" (dal sito della Regione Autonoma
Valle d'Aosta);
Ritenuto che, in un mondo che velocemente cambia, la Valle
d'Aosta debba dotarsi di strumenti adeguati alla situazione attuale
che presenta non poche problematicità;
Preoccupati che la recessione necessita, anche in Valle
d'Aosta, di definire politiche che sappiano affrontare gli effetti
negativi di una fase caratterizzata dalla crescita zero e
dall'aumento dell'inflazione;
i sottoscritti Consiglieri
Interpellano
il Presidente della Regione per conoscere:
1) le ragioni del ritardo e i tempi per la definizione del
nuovo Piano triennale;
2) la metodologia che si intende seguire per individuare le
azioni efficaci e funzionali per la stesura dello stesso;
3) se è intenzione del Governo regionale preparare un
apposito dossier contenente:
a) la documentazione relativa allo stato dell'arte delle
azioni strumentali indicate dalla vecchia programmazione;
b) la valutazione/misurazione degli effetti qualitativi e
quantitativi prodotti sui livelli occupazionali indotti dal Piano
triennale tutt'ora vigente.
F.to: Rigo - Fontana Carmela
Presidente
- La parola al Consigliere Rigo.
Rigo (PD)
- Grazie, Presidente. Abbiamo sentito prima dei
grandi cambiamenti climatici, io aggiungo, demografici, migratori,
tecnologici, economici, energetici e strategici che hanno segnato
il passaggio di secolo e hanno mutato in pochi anni il volto del
pianeta, lo stanno cambiando. La globalizzazione mostra tutta la
sua ambivalenza, migliorano le condizioni di vita e di reddito di
milioni di uomini che per la prima volta hanno accesso allo
sviluppo, ma le disuguaglianze tendono ad accentuarsi, mentre le
turbolenze dei mercati finanziari ripropongono rischi gravi per
tutte le società moderne. Recessione tecnica e due anni di crescita
zero per l'Italia, economia in frenata nel resto della zona euro, è
questo il quadro a tinte fosche emerso dalle previsioni d'autunno
presentate in questi giorni dalla Commissione europea.
"Da
quando l'economia dell'UE è stata colpita dalla crisi finanziaria
che si è acuita durante l'autunno..."
- ha spiegato il
Commissario agli affari economici e monetari, Almunia -
"...
l'orizzonte economico si è oscurato significativamente"
.
"Anche la Valle d'Aosta deve fare i conti con questa situazione
preoccupante, l'economia valdostana ha fatto registrare nei primi
sei mesi dell'anno segnali di difficoltà"
: sono parole della
Banca d'Italia nella nota elaborata dalla sede di Aosta. La recente
rilevazione nazionale, effettuata dall'ISTAT, sul secondo trimestre
del 2008 non riporta ancora dati allarmanti, ma dimostra già una
fase dove la disoccupazione è aumentata di un punto percentuale.
Per quanto riguarda la nostra Regione, i dati confermano
un'immagine del mercato del lavoro sfuocata e sono evidenti a tutti
i segnali di tensione: aumento della cassa integrazione guadagni,
aziende in crisi, licenziamenti - ce lo ha illustrato nella scorsa
Assemblea l'Assessore competente - a cui dobbiamo prestare la
massima attenzione. Ecco perché è necessario prevedere interventi a
sostegno delle imprese, del lavoro e della sua qualità; governare
significa capire quali sconvolgimenti e rotture di vecchi legami
stanno avvenendo nella società e la politica deve saper dare
risposte alla presenza in Valle... chiamiamolo di impasto fatto di
vecchie e nuove povertà, di senso di ingiustizia, di crisi della
formazione professionale e dell'occupazione, di cattiva
amministrazione, dell'indebolimento anche delle relazioni sociali e
umane, di una paura diffusa che fa diventare tutto più piccolo ed
incerto. Dobbiamo insieme riuscire a ridare credibilità al nostro
sistema politico. È un problema di efficienza, credibilità, di
qualità della democrazia e del sistema politico-istituzionale. I
segnali possono essere tanti e uno di questi potrebbe essere quello
di un percorso da seguire per definire il nuovo Piano triennale di
politiche del lavoro che ho letto in questi giorni su "Obiettivo
lavoro news" verrà messo a punto nei prossimi mesi. "La lotta alla
precarietà, il sostegno alle persone svantaggiate, la
riqualificazione dei disoccupati, la promozione dell'occupazione
femminile, la formazione dei giovani e quella permanente come nuovi
diritti di cittadinanza, una formazione dei giovani innovativa
rispetto agli indirizzi finora promossi": questo ha chiesto ai
Commissari della II Commissione l'altro giorno il Presidente della
Confindustria valdostana, Giuseppe Bordon, in occasione
dell'audizione della Commissione stessa sul bilancio; quindi
politiche attive sul mercato del lavoro che forniscano tutela del
reddito in caso di disoccupazione, un sistema efficiente di servizi
di formazione e di occasioni per il reimpiego. Un sistema attivo si
ottiene potenziando la rete dei servizi pubblici e privati
all'impiego e introducendo forme di responsabilizzazione reciproca
fra i beneficiari di sussidi e gli erogatori dei servizi. Se
vogliamo, insieme con una politica di concertazione, definire il
nuovo piano, occorre però discutere anche di metodologia, come
indicavamo nell'interpellanza. Per noi, oltre al confronto, è
importante la conoscenza, per poter formulare osservazioni puntuali
dobbiamo poter disporre della documentazione su ciò che è stato
fatto negli anni passati, occorre poter usufruire di un'analisi
consuntiva sulla precedente programmazione al fine di avere
elementi oggettivi di verifica e di discussione, che mettano in
evidenza gli aspetti positivi, i settori coinvolti, le motivazioni
dei successi e degli insuccessi. Alcune criticità della passata
programmazione sono frutto di un'indagine, ormai datata, con
aziende disponibili a collaborare per sperimentare alcuni strumenti
esistenti: tirocini di orientamento e formazione, consulenze
tecniche, analisi del lavoro, fino alla volontà di sperimentare
inserimenti lavorativi di persone svantaggiate o disabili. Da
quella indagine sono emersi orientamenti che andrebbero oggi meglio
approfonditi: scarsa efficacia del sistema informativo, non
conoscenza degli strumenti operativi, la tempistica degli
interventi, difficoltà e lentezze burocratiche. Partiamo dalla
conoscenza, dall'esperienza per innovare gli interventi in una
società in forte cambiamento e in stagnazione economica. Questo è
il senso dell'interpellanza che ci sembra chiara: conoscere i tempi
per la definizione del nuovo Piano di politiche del lavoro e gli
orientamenti che il Governo regionale intende seguire per
individuare le azioni strumentali della nuova programmazione e le
modalità di coinvolgimento nella fase di stesura di tutti i
soggetti interessati. Grazie.
Presidente
- La parola al Presidente della Regione,
Rollandin.
Rollandin (UV)
- Il quadro di riferimento in cui porre il
tema che è oggetto dell'interpellanza credo sia stato disegnato
molto correttamente dall'interpellante, nel senso di aver
sottolineato quelle che sono in parte le difficoltà oggettive del
momento e in parte alcuni limiti che sono insiti in un processo che
sicuramente non è facile. Credo vi siano due punti importanti in
quanto è stato detto: la questione di metodo e la questione di
sostanza; cercherò brevemente di illustrare con quali tipi di
interventi si ritiene dare una risposta sia nel metodo, sia nella
sostanza a questo problema, che è di capitale importanza,
altrimenti non avrebbe senso fare uno sforzo, come si sta cercando
di fare, di riunire in un dipartimento formazione e lavoro. Questo
è l'obiettivo che è tendenzialmente visto come prioritario e lo
diventa ancora di più in un momento così difficile come quello in
cui stiamo vivendo.
Fermo restando che la proroga per il 2008 del Piano triennale di
politica del lavoro e formazione professionale stabilita con la
legge regionale n. 32/2007 garantisce la continuità e l'efficacia
delle azioni in materia di politiche attive del lavoro, le ragioni
del differimento nella predisposizione del nuovo piano triennale
vanno ricercate proprio nell'esigenza di definire degli strumenti
adeguati ad una situazione dell'occupazione, del lavoro e dello
sviluppo economico in rapida evoluzione, oltre che alle evoluzioni
normative comunitarie in materia. A questo riguardo, in
particolare, il 29 agosto 2008 è entrato in vigore il nuovo
regolamento generale di esenzione per categoria - il regolamento CE
n. 800/2008 -, che costituisce una sorta di testo unico degli aiuti
esenti da notifica e convalida in un unico testo... ampliando tutte
le categorie di aiuti di Stato ritenute compatibili con l'articolo
87 del Trattato. Il regolamento è applicabile anche agli aiuti
concessi precedentemente purché ne siano rispettate tutte le
condizioni; i regimi esentati in base ai regolamenti ormai decaduti
continueranno a beneficiare dell'esenzione fino alla fine
dell'anno, periodo nel corso del quale sarà possibile continuare a
concedere aiuti conformi alle vecchie regole. Questo passaggio è
importante per capire la dinamica entro cui si lavora nell'ambito
della politica fra il vecchio e il nuovo piano. Il regolamento n.
800/2008 sostituisce i precedenti provvedimenti relativi agli aiuti
alla formazione, alle piccole e medie imprese, all'occupazione e
agli aiuti a finalità regionale e per la prima volta estende
l'esenzione dalla notifica a nuove categorie di aiuti, quali gli
aiuti a favore della tutela dell'ambiente, gli aiuti sotto forma di
capitale di rischio, gli aiuti alla ricerca, allo sviluppo e
all'innovazione. Il regolamento n. 800/2008 era atteso ormai da
molti mesi e circolava in una versione non definitiva, per cui la
redazione del Piano di politiche del lavoro non poteva non
considerarlo, tenuto conto che questo regolamento comunitario è un
documento decisamente complesso e non immune da difficoltà di
interpretazione e di applicazione. Infatti attualmente, a livello
regionale e nazionale, è in fase di studio e di approfondimento
proprio in relazione alla stesura del nuovo Piano di politiche del
lavoro. Su questo vi è un dibattito molto acceso, perché le
implicazioni di alcune norme relative a tale tipo di intervento in
deroga... ossia che non comprende più soprattutto per la ricerca,
l'innovazione... soprattutto l'ambiente che è il più ampio
possibile... crea comunque una novità non secondaria rispetto
all'impostazione data attualmente alle politiche del lavoro. Oltre
alla normativa europea, peraltro, il Piano triennale di politica
del lavoro deve necessariamente tenere conto delle innovazioni
nella normativa statale in materia di diritto del lavoro, materia
sensibile alle evoluzioni politiche, economiche e sociali.
Il riferimento, in particolare, è al decreto legge n. 112, di
cui abbiamo già parlato, che è diventato la legge n. 133. Tale
intervento, meglio noto come "Manovra d'estate", ha coinvolto in
particolare il contratto di lavoro a tempo determinato, la
disciplina dei contratti occasionali di tipo accessorio,
sperimentati anche in Valle d'Aosta nel settore delle vendemmie -
dove purtroppo non è stato sfruttato - con lo strumento dei
buoni-lavoro (
vouchers
), il contratto di apprendistato, il
lavoro intermittente o su chiamata, la disciplina del rapporto di
lavoro nelle pubbliche amministrazioni, il part-time nella pubblica
amministrazione. Un complesso di fattori non indifferente quindi,
che va ad inserirsi in una già difficile interpretazione delle
modifiche attuate due anni fa. Un'ulteriore novità che dovrà essere
considerata è derivante dal proseguimento dell'iter legislativo del
disegno di legge n. 1441
quater-A
, già ribattezzato come
"Manovra d'autunno", che interverrà su ulteriori istituti di
diritto del lavoro, in particolare in materia di attività usuranti,
di territorializzazione delle procedure concorsuali, e sul tema del
contrasto, in maniera sempre più incisiva, del fenomeno del lavoro
sommerso.
Sempre per illustrare le ragioni che hanno comportato un
differimento nella redazione del nuovo piano triennale, è in fase
di attenta valutazione l'opportunità di inserire nel nuovo Piano di
politiche del lavoro degli indicatori di successo che permettano di
monitorare il risultato dei singoli macrobiettivi e di apportare
eventuali correttivi strategici in caso di insuccesso delle
politiche intraprese. Credo che il collega conosca molto bene
questo tema e sappia quanti casi purtroppo "hanno lasciato l'amaro"
nelle imprese interessate per queste ragioni, quindi il fatto di
fare una valutazione su questo è molto importante per evitare
errori. Vi sono infatti settori in cui potrebbe essere necessario
introdurre delle soglie di sufficienza in considerazione delle
particolarità degli utenti, come ad esempio per i lavori di utilità
sociale, rispetto ai quali gli utenti sono soggetti aventi a volte
gravi problemi di tipo psichico e l'introduzione di indicatori di
successo va calibrata anche in considerazione dello
status
di questi, considerato che riuscire ad inserire nel mondo del
lavoro anche pochi soggetti rappresenta un grande risultato. Questo
è un tema che credo dovrà ritornare perché, malgrado le belle
intenzioni, su questo ci sono in pratica risultati scarsissimi,
perché sono i settori più difficili da tenere nella dovuta
considerazione, ma riteniamo che su questo vada investito
molto.
Inoltre si sta effettuando un lavoro di analisi per poter
comprendere come migliorare l'efficienza dei servizi in seguito
alla riunificazione nel nuovo Dipartimento politiche del lavoro e
della formazione dell'Agenzia del lavoro e di tutti i servizi
relativi ai centri per l'impiego, come ho già detto all'inizio. Il
nuovo piano non può non valutare tale importante novità che
consentirà di avere dei servizi maggiormente coordinati e che
permetterà di raggiungere i singoli obiettivi del piano in modo più
concreto. Al fine di raggiungere tale risultato, occorre effettuare
un attento lavoro che permetta di evidenziare possibili
inefficienze del passato sistema e correttivi da introdurre.
"La metodologia che si intende seguire per individuare le
azioni efficaci e funzionali per la stesura del piano"
, al fine
di comprendere gli aspetti critici presenti nell'attuale piano ed
ottenere un futuro Piano di politiche del lavoro pragmatico e
coerente con le necessità del territorio, idoneo a rispondere ad
eventuali nuovi bisogni emergenti, si è lavorato e si sta lavorando
in modo proficuo su vari livelli: in primo luogo, si sta procedendo
ad un'attenta valutazione dei diversi documenti europei emanati per
lo sviluppo delle politiche del lavoro (strategia di Lisbona e suo
rilancio, orientamenti strategici comunitari in materia di coesione
2007/2013) e la strategia regionale per il periodo 2007/2013.
Questa analisi è indispensabile al fine di armonizzare gli
interventi specifici di politica regionale del lavoro con gli
indirizzi di politica comunitaria volti a creare competitività
locale e buona occupazione. L'aggiornamento continuo degli studi
fatti in merito alle normative comunitarie e alle evoluzioni delle
singole decisioni prese a livello comunitario è indispensabile per
la redazione del nuovo piano. In secondo luogo si sta operando
attraverso il coinvolgimento dei principali attori locali,
sindacati, associazioni datoriali, associazioni territoriali e enti
locali. Sono state richieste e successivamente analizzate le
proposte e necessità dei principali attori locali in tema di
politiche del lavoro. I singoli soggetti hanno inviato il loro
contributo scritto al gruppo preposto alla redazione del piano,
individuando criticità positive e negative del piano attualmente in
vigore. Tali criticità sono state pertanto valutate e considerate
nella definizione della struttura del piano e degli obiettivi dello
stesso. In terzo luogo si sta svolgendo un complesso lavoro di
analisi del piano attualmente in vigore finalizzato
all'individuazione dei punti di forza e di debolezza dello stesso,
mettendo in luce nuovi bisogni, modifiche redazionali ed idee
innovative. Tale lavoro ha richiesto la collaborazione di tutti i
responsabili degli uffici che operano quotidianamente per
l'implementazione del piano e ha permesso di ottenere informazioni
fondamentali per la redazione del nuovo documento. Con la nuova
struttura organizzativa del Dipartimento delle politiche del lavoro
e della formazione si ritiene attualmente necessario effettuare
un'analisi più approfondita sulla possibilità di introdurre
innovazioni volte a portare un miglioramento gestionale.
Infine, considerata l'evoluzione critica della congiuntura più
recente, si è ritenuto necessario arricchire di informazioni più
analitiche il quadro relativo al mercato del lavoro valdostano ed
il sistema socio-economico. Conseguentemente l'Osservatorio del
mercato del lavoro sta svolgendo analisi di approfondimento di tali
tematiche al fine di delineare un contesto dettagliato ed
aggiornato all'interno del quale posizionare meglio le future
politiche del lavoro. Nello specifico i temi di approfondimento
riguardano gli andamenti demografici, i movimenti interni al
mercato del lavoro, cosa ricordata dall'interpellante (avviamenti e
cessazioni), le tipologie contrattuali adottate, la diffusione del
lavoro precario e l'utilizzo degli ammortizzatori sociali.
Per quanto riguarda i tempi per la redazione, alla luce di
quanto detto, si ritiene verosimilmente che il nuovo Piano
triennale di politica del lavoro e di formazione professionale sarà
portato all'attenzione entro il mese di giugno prossimo. Va
precisato comunque che le analisi effettuate ai vari livelli hanno
messo in luce la completezza contenutistica dell'attuale piano, che
è a tutti gli effetti in vigore ed in grado di rispondere
compiutamente alle istanze dei cittadini e delle imprese. Il nuovo
piano avrà un
layout
che consentirà una più semplice
consultazione ed un approccio più sintetico volto a favorire una
corretta comprensione dello stesso da parte di tutti gli utenti
interessati. I risultati delle analisi svolte saranno implementati
anche alla luce di quanto previsto nelle singole legislazioni di
settore - industria, artigianato, turismo e commercio - e nelle
politiche sviluppate nell'ambito del Fondo sociale europeo al fine
colmare eventuali lacune presenti. Infine occorre sottolineare che
l'attuale Piano di politiche del lavoro risulta essere uno
strumento che è la base del lavoro per il futuro.
Per quanto riguarda il punto n. 3):
"se è intenzione del
Governo regionale preparare un apposito dossier contenente: a) la
documentazione relativa allo stato dell'arte delle azioni
strumentali indicate dalla vecchia programmazione"
e
"b) la
valutazione/misurazione degli effetti qualitativi e
quantitativi..."
, nella fase attuale, alla luce di quanto sopra
detto, non risulta ancora possibile predisporre un
dossier
come quello proposto considerata la complessità dei documenti
contenuti nell'istruttoria del nuovo piano che costituiscono un
insieme estremamente complesso di atti, relazioni e studi che
debbono trovare una sintesi in sede sia tecnica, sia politica. Le
informazioni e le valutazioni circa gli effetti dell'attuale piano
saranno peraltro parte integrante della discussione che avverrà in
merito al nuovo piano triennale, quando questo sarà ad uno stadio
più avanzato di definizione in vista della sua approvazione. Credo
si stia facendo un lavoro sia documentale, sia di analisi, sia di
predisposizione dei nuovi indirizzi, che va nella direzione
sollecitata dall'interpellante, nel senso di dare la misura dei
contenuti che si vogliono dare per fornire risposte reali sia alle
nuove realtà (problemi di immigrazione, di nuove presenze in Valle
che vanno inserite in un contesto nuovo), sia per il sistema legato
ad un momento contingente, che è la crisi economico-sociale a cui
stiamo assistendo; nel contempo dovremo tener conto delle novità
relative al telelavoro, relative al fatto che in particolare
l'Osservatorio del lavoro avrà il coordinamento di tutti gli
osservatori. Per quanto riguarda questo tipo di documentazione,
potremo dire finalmente di dare in modo univoco dei dati a tutte le
fonti che lo richiederanno, perché ci sarà un'elaborazione fatta da
persona competente che conosce molto bene il campo e che ha già
fatto un'impostazione corretta di collaborazione attiva, non per
eliminare i singoli punti di osservazione nei singoli ambiti, ma
per far sì che vi sia una chiave di lettura possibile, perché
arrivavano dati che non erano leggibili e non davano alcuna
possibilità di lavorare in quanto riferiti ad anni addietro o
comunque arrivavano in ritardo, per cui, quando si faceva il piano,
i documenti erano già vecchi! Questa era una delle situazioni che
correttamente sono state evidenziate, che invece saranno un punto
di forza per quanto riguarda il nuovo materiale su cui lavorare.
Queste sono alcune delle indicazioni che mi sembrava giusto fornire
come traccia per il lavoro che si sta portando avanti, dando anche
una tempistica che sarà più lunga, ma credo che ne valga la spesa,
perché è fatta in modo attento e compiuto.
Presidente
- La parola al Consigliere Rigo.
Rigo (PD)
- Ringrazio il Presidente per la risposta
documentata e in particolare perché ha manifestato la
preoccupazione del Governo regionale su un problema a nostro avviso
di capitale importanza per il futuro di questa Regione, in
particolare per il futuro di una parte importante della stessa: i
giovani e il precariato. Abbiamo di fronte due grossi ostacoli: in
primo luogo, come richiamavo prima, una situazione economica
difficile, che tira a sé una situazione di disagio notevole; in
secondo luogo, una situazione normativa ripresa dal Presidente, che
è stata introdotta e che mal si sposa con un piccolo tessuto
industriale come il nostro. Credo anch'io sia necessario il
monitoraggio
ex post
degli effetti del piano tuttora
vigente, la relazione lo dice molto bene, indica percorsi per un
approccio metodologico che mi pare interessante. Chiederei al
Presidente la disponibilità, appena possibile, di informare il
Consiglio sul lavoro di analisi che sta compiendo il Dipartimento,
sulle prime indicazioni emerse da questo studio sugli obiettivi e
le finalità del nuovo piano. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK