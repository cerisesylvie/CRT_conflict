Consiglio Regionale della Valle d'Aosta - Oggetto del Consiglio n. 3241 del 23 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ZONA FRANCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3241 del 23 gennaio 2008 - Resoconto
OGGETTO N. 3241/XII - Interrogazione: "Progetto di
realizzazione della zona franca in Valle d'Aosta".
Interrogazione
Ricordata la legge Costituzionale 26 febbraio 1948 n. 4
"Statuto Speciale della Valle d'Aosta che all'articolo 14 recita
"il territorio della Valle d'Aosta è posto fuori dalla linea
doganale e costituisce zona franca. Le modalità d'attuazione della
zona franca saranno concordate con la Regione e stabilite con legge
dello Stato";
Considerato che la legge 3 agosto 1949, n. 623 (Concessione
alla Valle d'Aosta dell'esenzione fiscale per determinate merci e
contingenti) prevede l'immissione in consumo per il fabbisogno
locale di contingenti di alcuni prodotti "in attesa che sia attuato
il regime di zona franca previsto per il territorio della Valle
d'Aosta dall'art. 14 della Legge costituzionale 26 febbraio 1948 n.
4";
Preso atto che nel contesto dell'Unione europea sono presenti
più aree di zona franca e, comunque, pare che gli indirizzi
dell'Unione vadano nella direzione di rispettare la presenza di
aree di zona franca di consumo, purché fondate su rilevanti
presupposti istituzionali e giuridici;
Sottolineato che un diritto costituzionale inattuato da
sessant'anni debba trovare nel più breve tempo possibile la sua
realizzazione e che la zona franca, nel rispetto delle direttive
europee, presenta ad una sommaria analisi rilevanti aspetti
positivi per lo sviluppo economico della Valle d'Aosta e per il
tenore di vita dei suoi abitanti;
Venuti a conoscenza da una comunicazione in aula del
Presidente della Regione che un gruppo di lavoro formato dal Capo
di Gabinetto della Giunta, dal Segretario generale della Regione e
dal responsabile Coordinatore del Dipartimento industria,
artigianato ed energia ha redatto una relazione su opportunità e
criticità della zona franca;
i sottoscritti Consiglieri regionali
Interrogano
il Presidente della Regione per conoscere:
1) a che punto siano le trattative tra la Regione e lo Stato
previste dall'art. 14 dello Statuto;
2) quali siano le risultanze del gruppo di lavoro citate in
premessa e che possibilità ne emergano per l'attuazione della zona
franca;
3) quali ostacoli si frappongano a che tutto il territorio
regionale sia considerato zona franca doganale e quindi i beni e le
merci non siano più gravati da accise statali, ma solamente da
eventuali accise regionali;
4) quale coordinamento sul tema sia stato attivato con i
parlamentari della Valle d'Aosta.
F.to: Sandri - Fontana Carmela
Presidente
- La parola al Presidente della Regione,
Caveri.
Caveri (UV)
- I contenuti dell'interrogazione formulata
sono connotati da una certa vaghezza, imprecisione e confusione.
Iniziamo dalle premesse: i Consiglieri interroganti ci ricordano
l'esistenza di "più aree di zona franca" presenti sul territorio
dell'Unione, cosa che corrisponde certamente al vero. Dopodiché ci
segnalano che
"pare che gli indirizzi dell'Unione vadano nella
direzione di rispettare la presenza di aree di zona franca di
consumo, purché fondate su rilevanti presupposti istituzionali e
giuridici"
, quest'ultima affermazione è piuttosto priva di
fondamento e dovrebbero discuterne con i cittadini di Trieste e
Gorizia. Se invece un fondamento concreto esiste e i Consiglieri
Sandri e Fontana sono in possesso di informazioni, li potremmo
condividere.
I Consiglieri comunque affermano poi che il sottoscritto avrebbe
dichiarato in quest'aula che esisterebbe un
"gruppo di lavoro
formato dal Capo di Gabinetto della Giunta, dal Segretario generale
della Regione e dal responsabile Coordinatore del Dipartimento
industria, artigianato ed energia"
che avrebbe redatto una
"relazione su opportunità e criticità della zona franca"
.
Non mi risulta, chiedo ai Consiglieri dove avrei detto una cosa di
questo genere, può anche darsi che vi sia stata una non
comprensione. Gli studi che sono stati fatti sono stati fatti nel
passato, noi abbiamo spesso discusso di questi argomenti anche al
nostro interno e con i funzionari, ma non si può dire che vi sia
stato un vero gruppo di lavoro; peraltro il tema, così come è stato
impostato in questo momento, nasce dalla problematica dei buoni
benzina.
"A che punto siano le trattative tra la Regione e lo Stato
previste dall'articolo 14 dello Statuto"
, della questione della
zona franca è stata investita la Commissione paritetica,
ritenendosi opportuno procedere con una norma di attuazione dello
Statuto per l'istituzione della zona franca in Valle e tenendo
conto che una norma di attuazione della Sardegna indica già un
possibile percorso. Il tema della zona franca è strettamente legato
alla discussione che abbiamo avuto con il Governo per il 2008 del
mantenimento dei cosiddetti "buoni benzina". Infatti alla vigilia
di un passaggio importante della finanziaria, ossia la
presentazione del maxi-emendamento governativo alla Camera, insieme
ai Parlamentari - e con questo rispondo anche all'ultima domanda
dei Consiglieri del gruppo "PD" - abbiamo incontrato rappresentanti
del Governo a Palazzo Chigi il 26 novembre scorso, concordando che
la Regione avrebbe avanzato una proposta di norma di attuazione
statutaria (in modo appunto di addivenire ad una disciplina
concertata) che avrebbe fatto desistere il Governo dal proposito di
inserire nel maxi-emendamento (sul quale avrebbe posto la fiducia)
disposizioni che riguardavano i buoni benzina e che avrebbero
unilateralmente soppresso la disciplina vigente. Ad essere più
precisi, posso dire che l'emendamento con il quale sarebbero stati
soppressi i buoni benzina in Valle a partire dal 2008 era
addirittura comparso al Senato per poi essere precipitosamente
ritirato. Dando seguito a tale impegno, alcuni giorni dopo, la
Regione presentava alla Commissione paritetica uno schema di norma
di attuazione che preconizza un regime di sconti regionali alla
pompa, ma accanto a ciò, attraverso la norma di attuazione, si
intende dare finalmente attuazione all'articolo 14 dello Statuto
speciale relativo a quella zona franca che tanta parte ha avuto nel
dibattito politico valdostano prima, durante e dopo l'approvazione
degli atti fondamentali della sua autonomia. Si prevede infatti
all'articolo 1 dello schema l'istituzione di una zona franca
secondo quanto previsto dai regolamenti CEE del 1992 e 1993,
demandando ad apposito DPCM - come avviene anche per la Sardegna -
la definizione dei dettagli. La norma di attuazione per la Sardegna
- per sua utilità - è il decreto legislativo n. 75 del 1998. Si è
colta così l'occasione per trasformare quella che molte cassandre
di "chez nous" avevano auspicato essere una "débacle" non solo per
il Presidente Caveri - cosa trascurabile, non fosse altro per
l'ossessività con cui, sempre dai soliti, viene invocata, tale da
rendere questa ipotesi un ronzio di fondo -, ma una vendetta nei
confronti dell'intera Regione, colpevole di essere una Valle troppo
felice, in un'occasione storica per dare finalmente attuazione ad
una delle principali parti dello Statuto rimaste sulla carta.
Lo schema era stato iscritto all'ordine del giorno della seduta
della Paritetica del 17 dicembre, la sua discussione è stata
rinviata al 21 gennaio e purtroppo, perché è venuto meno l'impegno
governativo, è stata rinviata a causa dell'assenza di alcuni pareri
ministeriali. Ci fa piacere però constatare che il parere più
importante, ossia quello del Ministero delle finanze, è favorevole.
A questo punto mi sia consentito fare una piccola parentesi. Sarà
interessante, qualunque sia l'esito del voto sul "Governo Prodi" al
Senato di giovedì, fare il punto della situazione di quanto si è
ottenuto con le norme di attuazione, perché è vero che alcune norme
di attuazione sono state sbloccate, ma è vero anche che alcune
norme di attuazione importanti non si sono mosse, come quella
sull'energia.
In merito all'esistenza di ostacoli relativamente a che tutto il
territorio regionale sia considerato zona franca - ed
effettivamente, collega Sandri, è inutile che stia qui a fare una
spiegazione tecnica che lei sicuramente condivide con me, sul fatto
che l'ordinamento finanziario della Regione è oggi costruito sulla
fiscalità e quindi la zona franca integrale assumerebbe una valenza
di cambiamento molto grande -, questo tema deve essere affrontato
con lo Stato in sede di definizione delle disposizioni attuative
della norma d'attuazione. Personalmente ritengo che la strada da
intraprendere sia quella che riteniamo dagli approfondimenti
tecnici che ho avuto modo di fare... che l'idea del punto franco a
destinazione extra CE... e tenendo conto dell'esistenza di un punto
franco a Martigny, credo sia questa ipotesi di un polo bifranco
Aosta/Martigny, in una logica di produzioni esplicitamente rivolte
ai Paesi extracomunitari e con transazioni finanziarie, economiche,
assicurative che devono sempre avere come destinazione il mercato
extra CE... sia un tema interessante.
Per quanto invece attiene alle accise regionali, ricordo che
perdiamo con i buoni benzina i 9/10 del complesso della fiscalità
che grava sui carburanti. Ovviamente nella norma di attuazione si
prevede anche il trasferimento di 1/10 rimanente. Credo che
effettivamente sulla questione della fiscalità bisogna riflettere,
però è ovvio che se immaginassimo delle sovratasse o cose del
genere, cadremmo nel paradosso di dare attuazione dopo 60 anni alla
zona franca o ad una parte di essa e di utilizzarla per spillare
ulteriori soldi ai cittadini e alle imprese. Credo che questa sia
una questione da affrontare con serenità, sapendo che la norma di
attuazione crea un livello giuridico di secondo livello molto
interessante, che rende più duttile la nascita della zona franca,
perché il DPCM è uno strumento duttile in una negoziazione diretta
con il Governo, quindi mi auguro che un dibattito possa seguire,
sempre che non cada il Governo, altrimenti la Commissione
paritetica imploderà, perché i 3 membri di nomina governativa
decadono e si ricomincia daccapo con la nascita dell'eventuale
nuovo Governo e fra pubblicazioni e altre cose andiamo a finire
dopo le elezioni.
Presidente
- La parola al Consigliere Sandri.
Sandri (PD)
- Ringrazio il Presidente per la dovizia di
informazioni. Per quanto riguarda in particolare il decreto della
Sardegna, se riuscisse a farci avere la bozza di norme di
attuazione della Valle d'Aosta, le saremmo grati...
Caveri
(fuori microfono)
- ... oggi
pomeriggio...
Sandri (PD)
- ... grazie mille, perché questo ci consente
di precisare alcune cose. Mi sembra di capire, anche se lei non ha
risposto direttamente, che su tale tema vi sia stato un
coordinamento fra lei e i Parlamentari: questo mi fa piacere. Fra
l'altro, la loro presenza in aula, che ha superato abbondantemente
il 98%, e la presenza assidua in tutte le Commissioni credo che
possa aver dato dei risultati positivi e questo è un passo in
avanti rispetto a chi in passato disertava frequentemente le
riunioni del Senato. Tornando a noi, la norma di attuazione la
valuteremo, però il Presidente dà un po' per scontato con un
atteggiamento rinunciatario che la zona franca debba essere
limitata alle esportazioni o importazioni di beni e prodotti...
Caveri
(fuori microfono)
- ... se mi chiamate in
Commissione, posso spiegare meglio, in aula abbiamo tempo
limitato...
Sandri (PD)
- ... certo, però, per sfruttare il mio
tempo, ritengo che una valutazione anche sulla parte grande, ossia
sull'accettare una modificazione del nostro regime fiscale ed
essere posti al di fuori della linea doganale è un'ipotesi
complessa, ma per certi aspetti affascinante. Vorrei ricordarle il
ruolo non di Martigny, ma del Lussemburgo, che fu già citato tempo
fa dal collega Fiou in quest'aula: tutti quelli che passano da
quelle parti si fermano a fare benzina, perché in Lussemburgo vi
sono delle accise molto inferiori sulla benzina. In questo senso mi
riferivo alle accise regionali, ossia trovo che tale parte possa
consentire di avere delle accise regionali dirette alla Regione,
senza passare dallo Stato, introitate completamente dalla Regione
in tempo reale e questa potrebbe essere una sana occasione, allora
che la benzina non costi meno solo per i Valdostani, ma anche per
quelli che transitano: questo significa sviluppo di tutta una serie
di infrastrutture, sviluppo del commercio, sviluppo di tutta una
serie di attività. Bisogna fare ovviamente un'analisi il più
possibile attendibile dei possibili scenari, ma credo che prima di
mollare una prerogativa che è stata conquistata "con le armi" nel
1948, perché era sull'onda della lotta di resistenza si debba stare
molto attenti e non ci sarà certo norma nazionale o direttiva
europea che possa essere di forza maggiore della legge
costituzionale italiana, com'è il nostro Statuto. Per questo motivo
invito lei, ma invito tutti i colleghi del Consiglio a dedicare a
tale tema più attenzione, in particolare mi rivolgo al Presidente
dell'"Union Valdôtaine", nonché Presidente della I Commissione, che
ancora non ha dato seguito alla nostra richiesta, che data da
agosto dello scorso anno, di convocare in Commissione i membri di
nomina valdostana, fra cui il Presidente Rollandin, a riferirci su
queste cose. Abbiamo dovuto fare tale interrogazione e ringrazio il
Presidente per averci dato una serie di informazioni, perché se
aspettavamo il Presidente della I Commissione, eravamo ancora qui
ad aspettare. Per cui invito nuovamente il Presidente dell'"Union
Valdôtaine" - visto che il Presidente della Regione ha detto fuori
microfono: "se mi chiamate in Commissione, vi spiego più ampiamente
quello che non si può fare in aula, perché non c'è tempo" -, lo
invito anche in qualità di Presidente della I Commissione, ad
organizzare in breve tempo una riunione della I Commissione
allargata ai Capigruppo in cui poter valutare queste cose...
(interruzione del Consigliere Cesal, fuori microfono)
... lei mi stupirà sempre in futuro, preferirei fare delle cose
semplici oggi al posto di fare delle cose clamorose domani, perché
oggi si porta a casa, domani non si sa. Per questa motivazione
rimango soddisfatto della risposta del Presidente della Regione e
del tutto insoddisfatto di quella del Presidente della I
Commissione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK