Consiglio Regionale della Valle d'Aosta - Oggetto del Consiglio n. 921 del 16 dicembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Servizio di emergenza sanitaria (118)
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 921 del 16 dicembre 2009 - Resoconto
OGGETTO N. 921/XIII - Interrogazione: "Realizzazione degli
adeguamenti delle strutture della centrale unica di
soccorso".
Interrogazione
Premesso chela Giunta regionale, attraverso la delibera n.
3240 del 20 novembre, ha approvato lo stanziamento di 1 milione e
460 mila euro per l'adeguamento delle strutture della centrale
unica di soccorso, in risposta alle esigenze tecnico-informatiche
sopravvenute in questi primi mesi di attività;
Verificato che per la fornitura e l'installazione dei nuovi
servizi complementari di adeguamento la Giunta intende affidare
l'incarico attraverso procedura negoziata con le imprese Telecom
Italia Spa e Insiel Mercato Spa, le stesse che hanno effettuato la
progettazione, la fornitura e la messa in opera del sistema
informatico e di comunicazione per la gestione dei servizi di
soccorso;
Considerato che, a seguito di tale nuovo intervento, il costo
per l'attivazione della Centrale unica di soccorso, per la sola
parte informatica e telematica, ammonta a oltre 4 milioni di
euro;
i sottoscritti Consiglieri regionali
Interrogano
il Presidente della Regione per sapere:
1) per quale data è presumibile la definitiva realizzazione
degli adeguamenti di cui sopra;
2) se le carenze strutturali riscontrate in questi mesi hanno
causato problemi nel funzionamento della centrale;
3) se la Giunta prevede ulteriori costi per quanto riguarda
la parte informatica e della comunicazione nel futuro;
4) in quali tempi sono previste le migrazioni dei vari enti
coinvolti nella centrale unica di soccorso.
F.to: Zucchi - Lattanzi
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie, Presidente.
Riguardo al primo quesito,
"per quale data è presumibile la
definitiva realizzazione degli adeguamenti..."
della centrale
unica del soccorso, gli interventi previsti dalla deliberazione n.
3240 del 20 novembre 2009, recante "Approvazione di ulteriori
interventi per l'ampliamento, il servizio di gestione e di
manutenzione della centrale unica per le chiamate di soccorso,
mediante procedura negoziata senza pubblicazione di bando", si
possono suddividere in due grandi tematiche: interventi di
ampliamento del sistema della centrale unica del soccorso,
interventi di tipo strutturale. Questi interventi riguardano
essenzialmente la fornitura, l'installazione, la configurazione e
il collaudo di un fax server base per la centrale di backup, la
fornitura, l'installazione, la configurazione e il collaudo di una
postazione amministrativa collegata alla centrale unica del
soccorso per la gestione delle attività relative ai servizi con
elicotteri utilizzati per operazioni di emergenza, eliambulanza,
ricerca e soccorso. Per questi interventi di ampliamento del
sistema il costo è pari a 71.985 euro, IVA esclusa e dovrebbero
concludersi entro i primi mesi del 2010.
La seconda tematica riguarda l'affido del servizio complementare
di assistenza tecnica personalizzato della centrale unica del
soccorso. Tale intervento è finalizzato all'affido del servizio
complementare di assistenza tecnica per la centrale unica del
soccorso, operativa dal giorno 14 dicembre, quindi da ieri, ed
integrativo rispetto a quanto già previsto dalla garanzia del
contratto iniziale e consiste essenzialmente nelle seguenti
attività aggiuntive: presenza di un tecnico dedicato presso la
centrale unica del soccorso con una copertura oraria giornaliera di
8 ore su base settimanale, 7 giorni su 7; assistenza attiva 24 ore
al giorno, 7 giorni su 7, per 365 giorni all'anno; livelli di
servizio tecnico personalizzati differenziati sulle singole
componenti del sistema e sulle gravità dei malfunzionamenti;
monitoraggio dei livelli di servizio e aggiornamento della
piattaforma tecnologica; assistenza e manutenzione delle componenti
informatiche; manutenzione preventiva del sistema e assistenza e
manutenzione del software; aggiornamento del sistema informatico.
Il costo previsto per questo affido è di 1.155.010 euro per un
periodo di 19 mesi, fino alla scadenza della garanzia base
contrattuale.
Il secondo quesito:
"se le carenze strutturali riscontrate in
questi mesi hanno causato problemi nel funzionamento della
centrale"
... non sono state riscontrate carenze strutturali da
condizionare il sistema. Si sono verificati dei malfunzionamenti
dovuti proprio alla fase di avviamento del sistema ed alla
complessità della centrale unica immediatamente eliminati. Gli
interventi programmati non previsti nel contratto originario della
centrale unica sono pertanto finalizzati alla completa ridondanza e
sostituibilità delle due centrali operative, primaria e backup, in
caso di avaria o guasti bloccanti su di una delle due centrali,
nonché ad automatizzare il flusso di gestione della flotta degli
interventi effettuati dagli elicotteri della protezione civile.
Terzo quesito:
"se la Giunta prevede ulteriori costi per
quanto riguarda la parte informatica e della comunicazione nel
futuro"
... stante la caratteristica di forte prevalenza
tecnologica della centrale sono prevedibili ulteriori interventi
sul sistema informatico e di comunicazione, volti ad implementare
nuove tecnologie da utilizzarsi nel corso degli eventi di soccorso.
Gli interventi previsti nel corso dei prossimi anni riguardano
essenzialmente la configurazione finale della centrale unica del
soccorso con l'eventuale possibile attivazione del numero unico di
emergenza 112. Come sapete, il numero unico di emergenza 112 è il
numero dell'emergenza presente nei paesi europei. In questo senso,
l'Italia sta pagando una multa di circa 100.000 euro al giorno nei
confronti della Comunità europea perché non ha ancora attivato il
sistema 112. Naturalmente su questo aspetto siamo in attesa dei
passi del Governo.
Per quanto riguarda
"in quali tempi sono previste le
migrazioni dei vari enti coinvolti della centrale unica di
soccorso"
, come sapete dal 24 agosto 2009 è avvenuta la
migrazione dei seguenti enti: Protezione civile, Corpo forestale
della Valle d'Aosta e Soccorso alpino. Da oggi alle ore 10 è
programmata la migrazione del 118 e nei primi mesi del prossimo
anno si completerà l'ingresso degli enti coinvolti con l'arrivo dei
Vigili del fuoco. Quindi da stamattina, a partire dalle ore 10,
avviene la migrazione del 118. Sono già stati diramati dei
comunicati e articoli sui giornali per avvisare la popolazione che
se, nella giornata di oggi, ci fossero dei problemi nel momento in
cui viene chiamato il 118, bisogna rivolgersi al 112, risponderanno
i Carabinieri e dirotteranno subito la chiamata, solo per questa
mattina. Con la migrazione del 118 si completa quasi tutta la
grossa componente relativa alle chiamate, perché si stima che l'85
percento circa delle chiamate saranno a carattere sanitario. Quindi
con oggi migra la parte più importante della centrale unica, che è
la parte sanitaria. Come ho detto prima, nei primi mesi del 2010 ci
sarà la migrazione del 115 e anche dei Vigili del fuoco.
Presidente
- La parola al Consigliere Zucchi.
Zucchi (PdL)
- Dall'inizio della legislatura questa è la
nostra terza iniziativa sull'argomento. Fra l'altro mi sorprendo,
oggi, visto che sono stati rinviati quasi tutti i punti all'ordine
del giorno, che a rispondere - non me ne voglia l'Assessore - nelle
precedenti iniziative sia stato il Presidente della Regione stesso
a rispondermi e oggi sia lei, anche se posso immaginare che questo
tipo di attività molto importante... che ricordo essere stato
ufficializzato nella scorsa legislatura, e nella giornata di oggi
prendiamo atto che sono state effettuate le migrazioni della parte
più importante, quindi è una notizia che apprendiamo oggi e che non
conoscevamo... che il 118 si sia trasferito e che si sia unito alla
Protezione civile, al Corpo forestale e al Soccorso alpino, e che,
con oggi, almeno la parte che è stata da lei definita
"preponderante" sia confluita in questa centrale unica. Centrale
unica che ricordo essere stata amplificata in pompa magna ben due
anni fa con il precedente Governo, ma che non è ancora stata
completata, perché se è vero che dalle risposte... che ho fatto
anche fatica a percepire, perché nel brusio dell'aula non ho ben
sentito tutte le risposte ai quesiti che sono stati posti
nell'interrogazione... ci sono ancora dei tempi di attesa per
quanto riguarda l'affluenza dei Vigili del fuoco che dovrebbero
essere previsti con il 2010.
Allora, non vorrei essere costretto a portare una nuova
iniziativa nel 2010 per vedere di verificare se ci sono ulteriori
procedure, che mi sembra siano state molto difficili in questo
periodo di tempo, perché con i mezzi - e sono stati tanti -
economici che sono stati profusi, in quanto si tratta di oltre
4.000.000 di euro, arrivare ancora dopo tutto questo tempo di test,
di collaudi e di varie prove che immagino siano state effettuate,
mi riferisco soprattutto a quelli che sono definiti "tempi di
intervento", immagino la rispondenza dei tempi, la velocità per
ottemperare agli standard minimi previsti dai regolamenti e dalle
leggi per rispondere soprattutto alle chiamate di soccorso, credo
che il tempo e i mezzi tecnici che sono stati messi a disposizione
con lauti finanziamenti da parte della Regione, potevano essere
ritenuti necessari per giungere definitivamente al completamento di
questa centrale, che è da tanto tempo che è stata ufficializzata,
ma ancora stenta a decollare.
Non vorremmo ribadire sempre i nostri concetti, ma siamo
costretti a farlo: in questa Regione, anche le cose che tutto
sommato sembrano essere alla portata del mondo privato in tempi
molto più celeri, quando si tratta di affrontarle dal punto di
vista pubblico si va sempre a delle lungaggini, a delle proroghe
che sembrano non avere mai fine!
Ci auguriamo che questa sia veramente l'ultima iniziativa e che
nel gennaio 2010 ci possa essere finalmente il completamento di
questa opera, altrimenti veramente saremmo costretti non solo di
nuovo ad intervenire per sollecitare la Giunta, che immagino lo
abbia fatto, perché credo che questa situazione abbia comportato un
certo grado di nervosismo o di attività da parte della Giunta,
poiché non credo che anche da parte vostra sia accettabile che
tutto questo tempo sia necessario per fare dei collaudi e che
sempre si debba assistere a questioni tecniche che non vanno.
Questa è un'operazione molto importante, la cui efficienza è
direttamente proporzionale ai servizi che i cittadini si attendono,
sono cose molto delicate; speriamo che soprattutto con lo
switch
off
che mi sembra sia avvenuto oggi, tutto sia stato compiuto
nei minimi dettagli nei vari test, affinché non ci siano delle
disfunzioni o anomalie da registrare, perché in questo caso,
parlando di emergenza pubblica, non vorremmo mai che nello
switch off
che è stato effettuato oggi ci fossero, come
contro altare, dei disservizi da cui dipende anche la vita delle
persone. Se non altro lo
switch off
di oggi nell'emergenza
sanitaria che sia stato fatto
cum grano salis
e che non ci
siano delle disfunzioni da dover registrare in questo lasso di
tempo, altrimenti sarebbe molto, ma molto, grave!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK