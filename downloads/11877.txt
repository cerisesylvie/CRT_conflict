Consiglio Regionale della Valle d'Aosta - Oggetto del Consiglio n. 2711 del 6 novembre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2711 del 6 novembre 1991 - Resoconto
OGGETTO N. 2711/IX Problemi inerenti alla viabilità e al
recupero del centro storico e del Forte di Bard
(Interpellanza)
Errore. Il segnalibro non è definito.
Président
Je lis l'interpellation présentée par les
Conseillers Bich, Agnesod et Mostacchi, inscrite au point n° 15 de
l'ordre du jour.
Interpellanza Atteso che la III e la IV Commissione
consiliare permanente hanno effettuato un sopralluogo al Forte e al
Comune di Bard, incontrando la Giunta municipale;
Rilevato che i principali problemi indicati dagli amministratori
comunali risultano essere la viabilità della S.S. 26 che attraversa
l'abitato e il recupero del centro storco e del Forte di Bard;
i sottoscritti Consiglieri
interpellano
gli Assessori competenti per conoscere gli indirizzi
dell'Amministrazione relativi ai seguenti argomenti:
- Piano di fattibilità Valletti;
- Allargamento S.S. 26 nell'abitato di Bard;
- Finanziamento piani di recupero centro storico.
Président
Le Conseiller Bich a demandé la parole; il en
a la faculté.
Bich (Ind)
Io ho sottoscritto questa interpellanza, con
i colleghi Agnesod e Mostacchi, dopo un sopralluogo della IV
Commissione al Comune di Bard ed un incontro, molto positivo, con
il Sindaco e la Giunta, che ci hanno edotti sulla situazione del
Comune e sulla necessità di assumere dei provvedimenti o delle
iniziative per uscire da una situazione di stallo che ormai si è
incancrenita. I problemi sollevati dalla Giunta comunale di Bard
sono sostanzialmente quelli che seguono.
Innanzitutto vi è il traffico sulla strada statale 26, che è
particolarmente caotico e che grava sul tratto che va dai tornanti
sotto il Forte, in prossimità della centrale elettrica, fino a
quelli donde si diparte la diramazione per Hône. In questa zona, la
sede stradale è molto ristretta e tortuosa, non permette la sosta e
quindi non favorisce l'attivazione di attività economiche nel borgo
di Bard.
Nel corso dell'incontro è stata prospettata la possibilità di
una specie di circonvallazione in galleria, che però è molto
costosa ed anche contrastabile, perché comporterebbe aspetti
negativi che rendono perplessi, o l'allargamento della Strada
Statale 26 che però avrebbe un notevole impatto ambientale in un
punto di grande pregio storico-ambientale, da cui discenderebbe uno
svilimento di tutta la zona.
Sempre con la Giunta è stata esaminata la necessità di dare
corso ad un piano di recupero del centro storico, dove si
riscontrano crolli ed un degrado notevole, che renda possibile
ricostruire secondo criteri precisi, d'accordo con la
Sovrintendenza.
Risulterebbe, tra l'altro, che quest'ultima ha risposto con una
serie di "no" abbastanza rigidi ad alcune richieste del Comune,
senza peraltro dare indicazioni alternative.
C'è poi tutta la questione del Forte, per il quale esiste un
piano di fattibilità, redatto dallo studio Valletti di Torino e
presentato alla stampa, ma non ancora esaminato dalla Commissione
consiliare.
Nell'interpellanza noi chiediamo se detto piano di fattibilità è
valido e quindi se ne intende discutere l'esecutività, se
l'allargamento o l'eventuale variante della Statale 26 sono stati
portati avanti in un confronto con l'Anas e se i piani di recupero
sono già stati definiti, o quantomeno localizzati, e se quindi si
può ricorrere a questo strumento urbanistico per risanare e
riutilizzare il centro storico di Bard, che ci sembra molto
interessante sotto tutti gli aspetti, sia storico-abitativi, sia
come attrattiva, non certo indifferente, per il traffico
turistico.
Président
Le Conseiller Agnesod a demandé la
parole; il en a la faculté.
Agnesod (UV)
Vorrei aggiungere due brevi
osservazioni a quanto è già stato detto molto bene dal Consigliere
Bich.
Qualche mese fa noi avevamo presentato un'interpellanza su
questo argomento. Poi si è svolto il sopralluogo della IV
Commissione e così l'abbiamo ripresentata.
Noi riteniamo importante giungere all'approvazione di una legge
speciale per finanziare il recupero del centro abitato di Bard e
risolvere il problema della strada.
Gli amministratori locali ci hanno infatti spiegato che stanno
facendo un recupero parziale, perché non hanno la possibilità
economica di intervenire con uno studio complessivo che risolva
tutti i problemi di Bard. Per questo occorrerebbe una legge
speciale che riducesse i tempi della ristrutturazione e consentisse
ai privati di intervenire sui propri immobili. In questo modo si
rivitalizzerebbe il borgo, che mese dopo mese continua ad essere
abbandonato dai suoi abitanti.
Termino ribadendo l'urgente necessità di una legge speciale per
risolvere tutti i problemi di Bard.
Président
Monsieur Pascale, Assesseur au tourisme,
sport et biens culturels; il en a la faculté.
Pascale (PSI)
Dopo aver esperito alcuni tentativi
per coinvolgere nel progetto complessivo di Bard enti istituzionali
a livello europeo, come la CEE, o industrie internazionali a noi
vicine, come l'Olivetti, che non sono andati a buon fine, come
ufficio abbiamo elaborato un progetto complessivo, che prevede
alcuni interventi immediati e concreti, che partiranno già dal
prossimo anno, ma presenta anche alcuni punti interrogativi, che
restano da approfondire e da definire.
Vediamo quindi tutti i vari aspetti inerenti Bard, che non sono
solo quelli indicati nell'interpellanza.
Dapprima c'è il borgo, per il cui restauro noi stiamo già
elaborando un progetto di legge speciale, che si propone
essenzialmente di raggiungere due obiettivi: favorire
l'acquisizione di edifici di particolare interesse
storico-artistico da parte degli enti pubblici (Comune o Regione) e
nel contempo incentivare il recupero degli edifici da parte dei
privati.
Per raggiungere quest'ultimo obiettivo, riteniamo indispensabile
prevedere, accanto ai mutui ad interesse agevolato che sono già
previsti dalla legge n. 33 del 1973, anche dei contributi a fondo
perduto, perché ci rendiamo conto che intervenire in quel contesto,
con le cautele imposte dalla Sovrintendenza visto il valore storico
del borgo, comporta dei costi molto elevati. Contiamo di presentare
questo disegno di legge speciale, ma riferito solo al borgo, entro
la fine dell'anno o, al massimo, ai primi di gennaio.
Per quanto attiene alla viabilità, esiste un progetto dell'Anas
di allargamento della strada statale, che è stato accantonato
perché crea un forte impatto ambientale ed ha visto la decisa
opposizione della Sovrintendenza.
Però, prima di procedere ad uno studio alternativo, noi
riteniamo opportuno ed utile effettuare uno studio di rilevazione
del traffico che scorre su questa strada, per cercare di capire
qual è l'incidenza del traffico esclusivamente locale, diretto ai
Comuni di Bard, Arnad, Donnas e Champorcher, distinto da quello di
transito. Se l'incidenza dovesse essere forte, allora bisognerà
studiare subito un progetto viario alternativo.
Se invece l'incidenza maggiore è quella del traffico di
transito, si può studiare, tramite un accordo con la SAV, di
deviare sull'autostrada questo traffico di transito, secondo
un'ipotesi della quale avevamo già parlato in occasione di un
incontro che io e l'Assessore ai lavori pubblici abbiamo avuto
nella scorsa primavera con la Giunta comunale di Bard.
Ecco, questo potrebbe risolvere quantomeno i problemi per
l'immediato, salvo poi verificare di qui a qualche anno l'incidenza
del traffico locale, a seguito degli interventi e delle attività
che saranno insediate nel Forte, che certamente potrebbero
incrementare questo tipo di traffico. Abbiamo già concordato che
l'Assessorato ai lavori pubblici provvederà quanto prima a fare le
rilevazioni del traffico.
Il problema dei parcheggi è strettamente connesso con quello
della viabilità. Sembra infatti che l'allargamento della strada sia
anche dovuto alla necessità di parcheggi per gli abitanti di Bard.
Attualmente esiste un solo parcheggio, con trenta posti-auto, che è
largamente insufficiente sia per gli abitanti sia per il limitato
flusso turistico che c'è ora.
Pertanto, nessuna attività può essere insediata all'interno del
Forte, se prima non si risolve il problema dei parcheggi e quello
di un altro accesso al Forte.
In proposito, lo studio di fattibilità, predisposto anni fa
dall'arch. Valletti, individuava come zona ottimale per risolvere
entrambi i problemi, l'area situata a Sud della ferrovia, da dove
già in passato partiva una teleferica per il Forte. Ecco, è nostra
intenzione iniziare al più presto le trattative per l'acquisizione
di queste aree, nelle quali appunto collocare sia il parcheggio sia
la stazione di una funivia che porti al Forte, seguendo in questo
caso le indicazioni del progetto Valletti.
Per quanto riguarda il Forte, il problema principale e più
delicato che resta ancora da sciogliere è quello dell'attività da
insediare al suo interno, per raggiungere due obiettivi che da
tutti sono stati ritenuti ottimali: una valorizzazione della
struttura, che crei un indotto economico per Bard e per i comuni
viciniori, in primo luogo Donnas, ed il coinvolgimento, nel
progetto d'intervento e nella gestione, di energie private.
Tutte le ipotesi finora avanzate, anche quella dell'arch.
Valletti, partono dal presupposto di un intervento finanziario
esclusivamente regionale. Però a noi sembra che, prima di arrivare
a questa conclusione estrema, sia necessario ricercare altre
ipotesi alternative, anche per non caricare in futuro ingenti
passivi gestionali a carico dell'Amministrazione regionale.
Certo il problema non è facile e non può essere risolto né
burocraticamente a tavolino né politicamente, per cui dobbiamo
affidarci ad esperti del settore.
In passato qualcuno aveva lanciato la proposta di un concorso
d'idee. A me pare che i concorsi di idee si facciano per redigere
un bel progetto architettonico. In questo caso, però, il problema
non quello di avere un bel progetto architettonico, ma quello di
sapere che cosa mettere dentro il Forte.
L'ipotesi sulla quale stiamo lavorando, e che speriamo di
definire al più presto, è quella di ricercare uno studio di
marketing ad alto livello, in grando non tanto di suggerire ipotesi
di attività da inse-diare all'interno del Forte, ma anche di
individuare ed indicare i partner privati da coinvolgere in questo
progetto. Naturalmente tutte le ipotesi saranno poi sottoposte
all'esame degli enti locali interessati e del Consiglio regionale
prima della scelta definitiva.
Tuttavia, in attesa di perfezionare questo programma di
utilizzazione dell'intera struttura, noi intendiamo avviare subito,
fin dal prossimo anno, alcuni interventi nel corpo di fabbrica del
Forte, che saranno comunque necessari, qualunque sarà la
destinazione della struttura. Mi riferisco, innanzitutto, alle
infrastrutture igienico-sanitarie, perché mancano i servizi
igienici, e nei prossimi giorni affideremo l'incarico professionale
per la redazione del progetto di queste infrastrutture e procedere
poi alla realizzazione della fognatura, dell'acquedotto, dei
servizi igienici e di tutti i vari allacciamenti.
Nel contempo e sempre nel prossimo anno intendiamo intervenire
nel restauro del corpo principale, quello posto a Nord, in modo da
poter utilizzare provvisoriamente parte della struttura per
esposizioni e manifestazioni varie.
A questo fine, noi abbiamo già previsto nel bilancio di
previsione del 1992 un primo stanziamento di un miliardo per questi
interventi e per quelli che ho indicato prima. Siamo già d'accordo
che, se non sarà sufficiente, potrà essere incrementato in sede di
assestamento di bilancio.
Président
Le Conseiller Bich a demandé la parole;
il en a la faculté.
Bich (Ind)
Mi sembra che la risposta dell'Assessore
abbia preso in esame tutti i punti e forse qualcuno in più ed è
stata anche convincente su molte affermazioni e su molti
intendimenti, in modo particolare sul finanziamento di una prima
"tranche" di lavori per migliorare la struttura del Forte e
sull'eventuale acquisizione dell'ex area industriale di Hône per
realizzare un parcheggio e per raggiungere il Forte.
Quel che invece non è convincente è la tipologia della legge
speciale per il risanamento del borgo di Bard. Se la legge è
centrata esclusivamente su interventi finanziari, quindi su
incentivazioni e contributi magari anche a fondo perduto, è monca
già in partenza, perché, per l'esperienza che abbiamo nel recupero
dei centri storici, possiamo dire che non è il problema finanziario
l'ostacolo più difficile da superare, ma è quello urbanistico ed
edilizio connesso in generale al riuso dell'immobile. Se non ci
sono piani di recupero precisi ed esecutivi, già approvati dalla
Sovrintendenza, fa sì che neanche la disponibilità di consistenti
risorse finanziarie consenta l'avvio del risanamento.
Ecco perché mi sembra necessaria ed insuperabile una fase
preventiva a quella della legge speciale, che d'altronde è giusta e
non la contesto, ed è quella di dotare il Comune di Bard di una
risorsa finanziaria che gli consenta di rivolgersi a dei
professionisti per redigere i piani di recupero, senza i quali è
del tutto inutile intervenire.
Infatti, anche laddove il soggetto attuatore è il privato, che
realizza una casa di civile abitazione o una piccola attività
artigianale, non è sufficiente la disponibilità del finanziamento,
perché occorre anche il progetto. Ecco perché occorre intervenire
perché il Comune possa a sua volta autorizzare la fase del recupero
e individuare tutti quegli aggiustamenti di carattere edilizio,
prima urbanistici e poi edilizi, che sono convenienti per poi
finanziare l'opera di ristrutturazione e di recupero degli
edifici.
Pregherei pertanto l'Assessore e la Giunta di valutare
l'inserimen-to di questo criterio già nel dispositivo di legge, in
modo da conferi-re al Comune i mezzi necessari per realizzare
quanto ho proposto.
Indubbiamente, per quanto attiene all'allargamento della Statale
26, il progetto dell'Anas mal si concilia con quell'ambiente, però
sussiste il problema delle aree di sosta almeno per i residenti,
cioè di un'ulteriore area, almeno per trenta o quaranta autovetture
di residenti, che diversamente non hanno a disposizione il mezzo
pubblico, per le difficoltà che conosciamo, o per le esigenze di
ciascuna famiglia per meglio utilizzare il borgo del paese.
Il Comune aveva posto l'accento sul fatto che aveva presentato
diverse soluzioni, ma tutte erano state scartate, anche alcune
interrate e quindi di scarso rilievo scenografico. Se si potesse
riconsiderare questo aspetto, credo che trenta macchine in più
forse risolverebbero il problema degli abitanti del posto...
(...interruzione dell'Assessore Pascale...)
... anche quella può essere una soluzione, ma prospettategliela,
perché finora non l'hanno ancora esaminata.
Président
On revient au point n° 14 à l'ordre du
jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK