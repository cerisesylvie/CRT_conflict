Consiglio Regionale della Valle d'Aosta - Oggetto del Consiglio n. 1606 del 8 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1606 del 8 giugno 2022 - Resoconto
OGGETTO N. 1606/XVI - Interpellanza: "Ipotesi di utilizzo dei
locali che ospitavano l'Agenzia delle Entrate a titolo di alloggi
per studenti dell'Università della Valle d'Aosta".
Bertin (Presidente) -
Punto n. 28. Illustra il
consigliere Manfrin.
Manfrin (LEGA VDA) -
Diciamo che quest'interpellanza
arriva dopo che l'Assessore, in un gergo che utilizzano i giovani,
nella quale categoria ormai fatico a riconoscermi, ha
spoilerato
questa mattina. Riguarda, rispetto a quella che è
l'università della nostra regione, la collocazione di uno
studentato e di un luogo nel quale i potenziali studenti
dell'Università della Valle d'Aosta possano vivere e al quale
possano far riferimento. A fronte dello
spoiler
ovviamente
dovrò essere necessariamente molto breve, ma abbiamo preso spunto
rispetto a questo da segnalazioni che ci sono arrivate da residenti
nella zona, i quali ci hanno segnalato un sopralluogo. Sulla base
di questa segnalazione abbiamo verificato, perché invece
precedentemente era emerso che in realtà lo studentato doveva
sorgere in un'altra struttura.
Ho riportato nel testo dell'interpellanza le dichiarazioni che
lei ha formulato agli organi di informazione: "Abbiamo una
trattativa aperta con la parte di Fondazione CRT che si occupa
degli studentati, abbiamo fatto un sopralluogo qualche settimana
fa, quella è una costruzione enorme, oltre allo studentato,
bisognerà far tornare una parte dell'associazionismo del Cral
Cogne". Parliamo in effetti di quel palazzo che attualmente è
chiuso e che spesso vediamo pericolante in alcune immagini di
degrado, che era stato individuato in una prima fase. Concludeva
dicendo: "Le trattative sono aperte, tra l'altro lo studentato
potrebbe servire anche in periodo estivo come ostello della
gioventù e potrebbe ospitare anche ragazzi che oggi non trovano
posto nel convitto Chabod o presso il San Giuseppe. Il progetto è
molto ambizioso, per la fondazione CRT sarebbe interessante fare un
investimento per la Valle d'Aosta".
Questo era un progetto che io avevo trovato sicuramente molto
interessante, anche perché ci sono dei riferimenti rispetto al
convitto Federico Chabod, di cui sono stato un assiduo
frequentatore, ben otto anni di frequenza, che oggi, come immagino
ovviamente lei saprà, si trova in difficoltà con i posti, perché
fatica ad avere spazio anche per i convittori (io ho sempre fatto
il semiconvittore).
A fronte di queste valutazioni e con il fatto che sono emerse
queste due notizie contrastanti, quindi da una parte si indicava
con quel sopralluogo, cosa che lei poi ha confermato, quale
struttura individuata quella dell'ex Agenzia delle Entrate, mentre
invece nelle dichiarazioni si evidenziava che il luogo per la
collocazione di questo studentato fosse Palazzo Cogne, sulla scia
di queste indicazioni che sono emerse con quest'interpellanza le
chiediamo se le segnalazioni che abbiamo evidenziato nel testo
corrispondono a verità; in caso affermativo se sia intenzione
dell'Amministrazione utilizzare tale immobile per le finalità
illustrate e quali siano gli aggiornamenti rispetto alla
destinazione d'uso di Palazzo Cogne.
Presidente -
Risponde l'assessore Caveri.
Caveri (AV-VdA Unie) -
Mi auguro sinceramente che non
nasca il comitato anti studentato di Via Trottechien, perché
sarebbe un caso raro di karakiri di una zona di Aosta che potrebbe
essere rivitalizzata, a pochi minuti dall'università, da una
presenza che non sarà di giovani chiassosi, e non mi riferisco a un
luogo che lei ogni tanto evoca come un posto un po' diabolico; non
lo diciamo, però visto che mi ha fatto quarantadue interrogazioni e
interpellanze sulla Cittadella, non facciamo finta di niente.
Al di là dello scherzo, perché no al Palazzo Cogne? Non ricordo
in quale data ho fatto queste dichiarazioni, ma in effetti noi
andammo a Palazzo Cogne. Fu una visita molto interessante, anche un
po' triste, perché chi conosce questa struttura come una struttura
vivente ricordava le serate danzanti, piuttosto che l'associazione
ex combattenti che era lì. Successivamente a questa prima visita
noi abbiamo fatto avere tutta la documentazione tecnica in nostro
possesso. Lei sa che quello è un palazzo che ha delle grosse
criticità statiche, che hanno portato anche all'uscita del Cral
Cogne, e devo dire che abbiamo fatto anche degli incontri con il
Comune di Aosta per dire: "Guardate che questi sono cinquemila
metri quadrati", perché questa è l'entità enorme del Palazzo Cogne.
Alla fine, visto che lo studentato potrà essere finanziato dalla
Fondazione CRT, in cambio poi di una gestione successiva da parte
di una delle società della CRT che si occupa di studentati
praticamente in tutta Italia, la loro risposta è stata netta. Cioè,
in assenza di interesse da parte di altri per riempire l'intera
struttura, risposta è stata: "Noi possiamo occuparci di fare uno
studentato dove si può fare solo lo studentato", non avendo
purtroppo all'epoca nessun'altra idea che consentisse di usare
l'intera cubatura ed essendo anche pressati nel farlo, perché
quando noi parliamo delle necessità di attrarre degli studenti da
fuori, uno può fare tutte le sperimentazioni che si sono
ipotizzate, cioè dare degli sgravi fiscali come Comune di Aosta
perché affittasse agli studenti o cose di questo genere, ma uno
studentato è necessario.
È stata individuata questa proprietà regionale, quindi facile,
anche se poi dovremo fare un'assemblea, scherzavo oggi con
l'assessore Marzi. Bisognerà parlare con i condomini, perché ci
sarà una riunione dell'assemblea dei condomini in cui si spiegherà,
rispetto ad una progettualità che è già un po' stata affinata ed è
stata portata all'attenzione dell'urbanistica di Aosta, però devo
dire che lì non sarà una specie di
rave party
. Sarà un posto
molto ordinato, come sono tutti gli studentati che mi è capitato in
passato di visitare, con delle regole piuttosto strette e con una
sessantina di persone all'interno, che sicuramente non si
metteranno a ballare
La cucaracha
per danneggiare la
popolazione piuttosto anziana che vive nel condominio.
In realtà questa società della CRT, che si chiama Real State
Management, è pronta a presentare una proposta vera e propria. Il
Comune di Aosta ha dato un parere di massima favorevole, previa
variazione della destinazione dei locali come servizio di pubblico
interesse. Non risulta la presenza di amianto, a tal fine si è
anche provveduto a consultare la documentazione in possesso degli
uffici del patrimonio del portale dell'ARPA, quindi siamo
tranquilli da quel punto di vista.
Io mi sento anche, se la questione andrà avanti, di incontrare
la popolazione della zona, perché credo che in effetti avere degli
studenti che saranno intruppati in positivo e non saranno una banda
di ciucchi che si aggira per Via Trottechien, immaginando che oggi
noi non abbiamo - esclusa per ragioni tecniche - la possibilità del
Cral Cogne, che dal punto di vista teorico io avevo veramente molto
apprezzato prima di essere stroncato dai tecnici specializzati in
queste realizzazioni, credo che effettivamente quella sia una zona
utile che porterebbe a una sorta di rinascita, perché sappiamo che
poi i giovani studenti portano anche le loro famiglie in visita ad
Aosta. Credo che lei, che è un esperto osservatore dell'evoluzione
sociologica di alcune zone della città di Aosta, potrà darmi atto
che oggi Via Trottechien è diventata un po' marginale rispetto
all'epoca in cui, io ricordo, i grandi Magazzini Gatti erano quasi
uno degli elementi attrattivi della città, dove sicuramente molti
di noi sono andati a comprare degli elettrodomestici. Quindi mi
farebbe piacere, e mi farò parte diligente se avremo l'
okay
definitivo, di poter incontrare la popolazione della zona per
rassicurarli e per dire loro che, anzi, dal punto di vista della
sicurezza, per esempio, ci sarà una guardiania nello studentato 24
ore su 24, e si sono offerti anche di ripristinare delle zone verdi
attigue per rendere più suggestiva e più vivibile la zona. La
prego, non cavalchi la protesta e rassicuri gli abitanti; possiamo
anche andare assieme, una specie di coppia inedita, per spiegare ai
cittadini della zona che non ci si deve preoccupare.
Presidente -
Per la replica il consigliere Manfrin.
Manfrin (LEGA VDA) -
Dopo
La Cucaracha
il nostro
sarebbe un ballo forse ancora più curioso. Guardi Assessore, io le
chiarisco subito la questione, il mio non è sicuramente un modo per
sollevare critiche o contestazioni, è semplicemente un atto
ispettivo per cercare di capire quale sarà il futuro di due zone
ben precise e distinte della città. Parliamo, come giustamente lei
ha chiarito, di Via Trottechien da una parte e del Palazzo Cogne
dall'altra, anche perché in questo Consiglio abbiamo vissuto
parecchie vicissitudini legate proprio a Palazzo Cogne, per cui
avere delle idee che vengono poi a esso associate e che poi a un
certo punto vengono cambiate in corso d'opera, chiaramente risulta
curioso e quindi è giusto anche capire.
Rispetto a quanto lei ha detto riguardo all'amianto, sicuramente
ogni passo avanti di una zona della città che è abbandonata è
assolutamente apprezzabile. Io le posso dire che sicuramente in
quel palazzo e in quello stabile non c'è amianto, ma nei tetti
vicini c'è. Da consiglieri comunali io e la collega Spelgatti ci
siamo occupati molto da vicino della presenza di amianto nei tetti
e nelle strutture della zona. Ad esempio, l'Autolavaggio Pansera
era una struttura che aveva parecchio amianto e si è dovuti
intervenire per ben due volte in Consiglio regionale, oltre che in
Consiglio comunale, per chiedere una rimozione, perché il Sindaco
di allora non adempiva alle sue stesse ordinanze e quindi si è
dovuto chiedere i poteri sostitutivi del Prefetto per poi arrivare
finalmente alla sostituzione.
L'altra questione e criticità è che, come può immaginare,
giustamente gli abitanti del luogo si trovano ad avere a che fare
con il dormitorio che c'è appena più avanti e quindi sicuramente
sono preoccupati del degrado della zona. Se lei assicura che i
progetti per questa struttura sono positivi e mirano a contrastare
il degrado, non possiamo che esserne felici. Sicuramente però la
necessità di incontrare le persone e di chiarire quelle che sono le
intenzioni, soprattutto di spiegare i progetti, è importante.
Ci tengo anche a dire un'altra cosa: probabilmente non se n'è
parlato, ma anche conoscere quelli che saranno gli eventuali costi,
perché la trasformazione degli uffici dell'Agenzia delle Entrate in
alloggi sicuramente non si fa dall'oggi al domani e non lo si fa
gratis, e sapere i tempi, sarebbe sicuramente utile per avere delle
certezze e capire effettivamente che cosa ne sarà di quella zona. E
poi, a questo punto, dovremo attendere ancora per vedere quale sarà
la destinazione finale di Palazzo Cogne. Questo sarà un passo
ulteriore e successivo, perché quello spazio è sicuramente grande,
ma immagino che anche la spesa per il recupero sarà altrettanto
importante.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK