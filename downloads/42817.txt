Consiglio Regionale della Valle d'Aosta - Oggetto del Consiglio n. 308 del 10 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 308 del 10 febbraio 2021 - Resoconto
OGGETTO N. 308/XVI - Interrogazione: "Notizie in merito
all'aumento di decessi in Valle d'Aosta non attribuibili al
Covid-19".
Marguerettaz (Presidente) -
Punto n. 15 all'ordine del
giorno. La parola all'assessore Barmasse.
Barmasse (UV) -
La prima domanda è questa: "se sia stato
fatto uno studio per conoscere le cause dell'eccesso di morti in
Valle d'Aosta non attribuibili al Covid". L'eccesso di morti nel
2020 è quasi totalmente imputabile al Covid-19, tuttavia l'analisi
non è stata ancora condotta in quanto i dati che pervengono dai
Comuni di residenza dei deceduti al Dipartimento di prevenzione
dell'Azienda USL della Valle d'Aosta, cioè il registro delle cause
di morte attraverso le schede di morte, non saranno disponibili in
modalità consolidata prima della fine del primo trimestre del
2021.
Per quanto riguarda la domanda: "se vi sia stata una riduzione
delle visite mediche e delle operazioni nel periodo di
riferimento", è evidente e certa la riduzione delle visite e degli
interventi chirurgici ma ciò deve ricondursi, da un lato, per la
quasi totalità dei casi alle indicazioni stabilite dalla legge 24
aprile 2020 n. 27, che all'articolo 5 (Attuazione degli adempimenti
previsti per il sistema sanitario) autorizzava le Aziende Sanitarie
Locali nel Paese a convogliare tutte le risorse disponibili verso
le attività sanitarie di gestione clinica dell'emergenza pandemica
e, dall'altro, dalla conseguente interruzione dell'attività
programmabile al fine di limitare il più possibile ai cittadini il
rischio di esposizione al contagio che la frequentazione
dell'Ospedale avrebbe potuto provocare nelle fasi più acute.
Ovviamente le visite delle persone inserite nei percorsi
assistenziali oncologici e tutte le prestazioni in urgenza sono
state garantite.
In conclusione l'Azienda USL della Valle d'Aosta ha attuato in
tutto il periodo pandemico, che ancora vige, ogni misura
organizzativa finalizzata a garantire la sicurezza dei percorsi
assistenziali in essere alla popolazione e a fronte di ciò sono
state riaperte, dopo il picco pandemico, molte delle attività
ambulatoriali e molte sale operatorie precedentemente chiuse per le
ragioni sopra esposte. Nonostante i protocolli di sicurezza messi
in atto, va tuttavia registrato un rifiuto di molti cittadini in
lista di attesa richiamati per le visite e gli interventi
chirurgici già programmati a beneficiare della prestazione per il
timore di un contagio ritenuto ancora possibile. Se posso
aggiungere qualcosa a questa interpellanza - e questo direi è forse
un apporto personale -, forse quello che abbiamo visto soprattutto
nel periodo pandemico è stato un aumento delle complicanze a volte
chirurgiche legate proprio al fatto che le persone, nonostante non
stessero bene, erano molto restie a recarsi in Ospedale. Questo
quindi ha portato i clinici a dover trattare delle forme
patologiche non essenzialmente oncologiche quando queste si erano
già portate avanti nel tempo.
Per quanto riguarda invece gli effetti e le cause delle morti,
io penso che i morti cosiddetti "non Covid-19" non è un dato che
vedremo adesso nell'immediato ma, secondo me, sarà un dato che
potrà essere analizzato e probabilmente avremo delle sorprese nei
prossimi anni perché per particolari patologie come quelle
oncologiche in cui anche gli
screening
sono stati sospesi
per un periodo - questo non solo in Valle d'Aosta ma in tutta
Italia - questo potrà portare purtroppo - io mi auguro di no,
questa è un'idea e una possibile previsione - a un aumento dei
decessi delle persone non Covid-19 direttamente correlato.
Presidente -
Per la replica, ha chiesto la parola il
collega Manfrin.
Manfrin (LEGA VDA) -
La ringrazio, Assessore, anche per
questa sua ultima presa di posizione, che peraltro è anche in linea
con quello che ha dichiarato in occasione della Giornata mondiale
della lotta contro il cancro, perché? Perché questa nostra
iniziativa si origina da un'indagine che è stata fatta sul totale
delle morti in eccesso rispetto a quelle dell'andamento tra il 2015
e il 2019. Quello che si è originato... e questo studio che poi è
stato pubblicato anche su "Il Corriere" era che risulta un eccesso
di 30 mila morti rispetto alle cause dirette o indirette della
pandemia, quindi i morti Covid si fermano a una cifra ma ce ne sono
30 mila che non sono spiegabili con i decessi dovuti al Covid.
Veniva quindi presentata una statistica, però su base di dati
ISTAT, quindi giustamente lei ci ha detto che i dati saranno
disponibili in seguito, probabilmente magari la fotografia del
totale di quello che è accaduto sarà sicuramente disponibile in
seguito ma questa fotografia attesta quello che è accaduto nel
2020, quindi probabilmente si riferisce al 2020. In alcuni casi è
effettivamente preoccupante e allarmante, guardavo, adesso qui ho i
dati di quel
dossier
: per esempio, il 66 percento dei
decessi avvenuti nella provincia autonoma di Bolzano sono
spiegabili con il Covid-19 e rimane tutta una parte molto ampia di
decessi che non sono spiegabili: questo è quello che dice lo
studio, non lo dico io. In Valle d'Aosta, da quello che emerge, il
91 percento dei decessi in più rispetto al quinquennio preso in
esame è spiegabile con il Covid-19 e rimane un 10 percento di
queste cause.
È chiaro che giustamente, come lei ha detto - e lo ha detto
anche in occasione della Giornata della lotta contro il cancro -,
era necessario recuperare l'attività sospesa con il Covid e quello
che dice è importante, lo abbiamo visto anche, per esempio, su
altre interrogazioni in quest'aula rispetto agli accessi ai Pronto
Soccorso, che sono crollati rispetto, per esempio, al triennio
precedente dal 2019 al 2020, quindi gli afflussi medi sono quasi al
50 percento. È ovvio che tante persone si sono spaventate, quindi
anche a fronte di visite che erano già prenotate non si sono
presentate e quindi sono preoccupate, è altrettanto vero che tante
persone e qui parliamo, per esempio, della questione di coloro che
soffrono o hanno sofferto di cancro che, per esempio, magari
dovevano presentarsi a visite di controllo e si sono viste
annullare l'appuntamento perché c'erano le disposizioni che
annullavano questi appuntamenti. Io non sono un tecnico come lei ma
mi hanno spiegato che chi ha fatto l'intervento e deve fare visite
di controllo deve ridurre al minimo possibile lo stress, perché lo
stress potrebbe causare l'insorgenza nuovamente o la possibilità
che insorga nuovamente quel tipo di patologia, quindi annullare
queste visite di controllo può fare insorgere stress.
Io credo che sarà importante andare a stabilire anche questo,
perché se da una parte ci siamo trovati ad avere a che fare con una
pandemia che era sconosciuta e che abbiamo affrontato nella prima
fase con le armi e le risorse che avevamo, nella seconda fase,
nella seconda parte della pandemia però non possiamo dire di essere
arrivati e partiti da zero, quindi è importante mettere in campo
tutte le risorse necessarie per fare in modo che una situazione
come quella dei decessi dovuti non al Covid... poi ci sarebbe da
fare un approfondimento con i morti con Covid o per Covid ma
abbiamo anche qui affrontato già un discorso di questo tipo...
sarebbe importante appunto evitare che delle concause legata al
Covid ma non direttamente a esso riconducibili possano portare a
delle conseguenze tragiche che direi sono assolutamente da evitare
soprattutto in questo momento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK