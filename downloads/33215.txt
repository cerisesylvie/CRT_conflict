Consiglio Regionale della Valle d'Aosta - Oggetto del Consiglio n. 1646 del 23 febbraio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1646 del 23 febbraio 2011 - Resoconto
OGGETTO N. 1646/XIII - Interpellanza: "Interventi per
limitare i disagi agli utenti della tratta ferroviaria
Aosta-Torino".
Interpellanza
Preso atto della situazione venutasi a creare sulla tratta
ferroviaria Aosta-Torino, che prevede la rottura di carico sia
nella stazione di Ivrea sia nella stazione di Chivasso;
Considerato che la rottura di carico aggiunge alla questione
dei ritardi, la problematica del disagio del cambio del treno per i
passeggeri, in particolare per gli anziani, le famiglie con bimbi
piccoli e coloro che hanno molti bagagli e il rischio gravissimo di
perdere la coincidenza;
il sottoscritto Consigliere regionale
Interpella
l'Assessore competente per sapere:
1) se, nell'immediato, a parte i progetti per il lungo
periodo, si intendano trovare soluzioni che limitino i disagi
derivanti dalla rottura di carico;
2) se si sia in grado di definire per quanto tempo, ossia per
quanti anni, i pendolari dovranno sopportare questi disagi.
F.to: Donzel
Président
- La parole au Conseiller Donzel.
Donzel (PD)
- Egregio Presidente, cari colleghi, in
attesa di quell'evento - che spero abbia anche possibilità di
essere trasparente e mediatico, perché il Consiglio regionale è
pubblico, aperto a tutti -, che è il dibattito sui trasporti
annunciato dall'Assessore ai trasporti, in attesa di questo
Consiglio tematico di cui aspettiamo ci venga comunicata la data,
la nostra preoccupazione non verte solo sulle soluzioni a medio e
lungo termine, ma siamo preoccupati anche per quel che riguarda
tutti quei piccoli problemi che sono diventati giganteschi in
questi anni e che riguardano la qualità del viaggiare sui treni.
Siamo venuti a conoscenza, e naturalmente ci sbaglieremo, di una
serie di riunioni, o comunque di un fervore nei rapporti con
Trenitalia da parte degli interlocutori piemontesi rispetto al
decidere gli orari dei treni, al minutaggio e a tutta una serie di
questioni che sembrano banali, ma che rivestono una grossa
problematica, perché lo spostare l'orario dei treni è una cosa che
crea disagi a quelli che utilizzano la ferrovia con una certa
regolarità. Ci sono quindi degli aspetti che andrebbero
approfonditi e magari messi in campo sotto forma di proposta prima
che la decisione venga compiuta; non vorrei che ci fosse
quell'atteggiamento del tipo:
"ma queste scelte fanno schifo, ma
le ha fatte Trenitalia noi non c'entriamo nulla"
. Va bene,
capisco che poi ci scateneremo tutti a dire che Trenitalia offre un
pessimo servizio e dovremo poi esigerne uno migliore, ma magari
prima che vengano decise le cose c'è quella possibilità minima di
intervento di modificare anche in minima parte determinati servizi
e ottenere certe garanzie. Io faccio degli esempi, poi l'Assessore
conosce questa materia molto meglio di me e avrà molte più idee di
me, anche uno
staff
tecnico a sua disposizione, cosa che noi
non abbiamo. Faccio rilevare che in certe ore di punta se il nostro
treno dovesse arrivare con qualche minuto di ritardo in quel di
Ivrea, ci potrebbe essere l'inconveniente che i nostri viaggiatori,
dovendo scendere e salire sull'altro treno, potrebbero trovare gran
parte delle carrozze occupate, costrette magari delle famiglie...
chi conosce le famiglie dove si viaggia in tre o quattro... a non
potersi sedere vicino ai bambini, eccetera. Si può ipotizzare
qualche garanzia, del tipo: una o due carrozze che vengano
riservate, lei conosce i numeri meglio di me, ma io faccio degli
esempi per dire: lasciamo che decida tutto Trenitalia e poi diciamo
che noi siamo contro, ci fa schifo e facciamo un'operazione
populista, oppure proviamo, come vorrebbe il ruolo
dell'Amministrazione, di correggere anche in minima parte quello
che sta avvenendo in funzione di garantire la migliore qualità
possibile ai nostri viaggiatori?
Prima avevamo dei problemi nel riscaldamento dei treni legati ad
un unico treno che partiva, adesso saranno due i treni per fare un
unico viaggio; allora mi chiedo, se già prima avevamo dei problemi,
si stanno prendendo dei provvedimenti legati al fatto che, dovendo
adesso scaldare due treni e non più uno, queste condizioni siano
garantite, quindi che le persone possano viaggiare almeno con un
minimo di confort? Visto che prima c'era un solo treno da pulire e
per vari motivi non si riusciva a pulirlo, adesso che saranno due i
treni da pulire, quindi ci sarà un doppio problema, c'è una
sollecitazione a mettere in campo risorse per riuscire a risolvere
questi problemi?
Non voglio anticipare oggi dibattiti che saranno oggetto della
discussione del gran Consiglio sui trasporti, ma anche queste
piccole cose meritano un'attenzione, non è più sufficiente sentirsi
dire - e posso anche condividere -:
"politicamente noi siamo
perché la rottura di carico sia fatta a Chivasso e tutto il resto
che ci propone Trenitalia fa schifo"
, bene, detto ciò,
rimaniamo come Valle d'Aosta per la rottura di carico a Chivasso
ma, siccome Trenitalia non la fa così, la fa anche a Ivrea,
dobbiamo chiederci come garantire a turisti, pendolari e cittadini
valdostani che quel servizio non sia quel servizio che abbiamo
vissuto in questi anni e che va verso un progressivo degrado anche
dal punto di vista qualitativo. Ripeto: siamo in attesa di
conoscere quali sono le proposte concrete che l'Amministrazione
regionale, tramite l'Assessorato dei trasporti, ha fatto nelle sedi
degli incontri, ossia: abbiamo chiesto di modificare l'orario del
treno del mattino? Abbiamo chiesto più personale? Quali sono le
proposte e quanto tempo a suo giudizio si dovrà convivere con
questa situazione: tre anni, cinque anni, dieci anni? Comincino ad
arrivare anche indicazioni più precise a chi deve fare degli
investimenti di vita, perché qui parliamo di investimenti di vita,
alcune persone saranno costrette a cambiare casa; magari negli
Stati Uniti sono più abituati a questo tipo di procedura, in Italia
e in Valle d'Aosta in particolare siamo legati al nostro
territorio, ci risulta difficile che, avendo un lavoro lontano e
non avendo il mezzo di trasporto per raggiungerlo, bisogna prendere
bagagli e burattini e cambiare casa. Se uno sa che questa vita la
deve fare per dieci anni, cambia casa, dieci anni sono troppi con
famiglia e quant'altro, ma magari se sono tre anni, uno aspetta, fa
lo sforzo di viaggiare con dei disagi per tre anni e poi, quando ci
sarà un treno più efficiente, riprenderà la vita normale. Queste
sono informazioni dovute ai cittadini, affinché possano fare un
investimento di vita che, quando si parla di casa, trasporti,
eccetera, è un investimento fra i più significativi che deve fare
una famiglia e un lavoratore.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Merci M. le Président.
L'interpellanza del collega Donzel pone di nuovo all'attenzione
un tema importante e che merita tutta la nostra attenzione,
un'attenzione che assicuro al collega Donzel è stata assicurata non
da oggi, ma dall'inizio del nostro mandato. La testimonianza la
ritroviamo in una serie di comunicati stampa e di incontri che
abbiamo fatto in questi anni, riunioni con le organizzazioni
sindacali, con il Comitato dei pendolari. È un problema di
difficile soluzione, d'altra parte credo che tutti possano
convenire che il tema del trasporto ferroviario è un tema dolente:
da un lato, abbiamo Moretti, che prende un premio per l'alta
velocità; dall'altro, abbiamo il Ministro Matteoli, che ammette a
livello nazionale che il trasporto regionale è in una situazione
molto poco efficiente. Noi siamo un bacino che ha 100.000 persone e
nell'ordine delle priorità gli investimenti vanno a soddisfare i
bacini più ampi, sta a noi fare un'azione di convincimento.
Sono convinto che, purtroppo, il collega Donzel non apprezzerà
l'attività fatta, tanto da spingere il Presidente del suo partito a
costituire un comitato dei pendolari, ma sicuramente noi non
abbiamo alcun problema, nel senso che, se abbiamo un maggior numero
di soggetti che vuole capire e non solo lanciare delle
dichiarazioni abbastanza evidenti, siamo assolutamente contenti.
Dal punto di vista della nostra azione, mi compiaccio con il
collega Donzel che finalmente arriviamo a delle convergenze,
perché? Per noi la rottura di carico a Ivrea è un'iattura, lo
abbiamo detto sempre; il collega Donzel forse nicchiava, forse
aveva qualcuno che gli dava delle indicazioni diverse ma, siccome
siamo abituati a fare delle azioni serie e mettendo assieme tutti
coloro che lavorano nelle ferrovie (ivi compreso il sindacato che
il collega Donzel ha per tanto tempo seguito), che ci dicevano che
la rottura di carico a Ivrea lascerà gli amici del Canavese in una
situazione di totale indifferenza, anzi loro sono contenti,
arriveranno in stazione e hanno il treno caldo, il treno vuoto, non
avranno nessun allungamento dei tempi di percorrenza... e ci
mancherebbe se, rispetto a questo, fossero contrari! Sono d'accordo
quindi, non solo, avranno del materiale rotabile da Ivrea fino a
Chivasso e a Torino migliore, ci mancherebbe! I lavoratori della
ferrovia ci dicevano:
"attenzione che il movicentro di Ivrea è
un labirinto, quindi, quando arriveranno i treni, ci sarà un
disagio"
. Già nel movicentro abbiamo avuto delle persone che
sono cadute e noi lo abbiamo sempre detto, dopodiché qualche
millantatore ha scritto sui giornali - non voi - che io dicevo
delle cose non vere. Finalmente anche lei, Donzel, conviene con me
dicendo che in certi momenti, se ci saranno dei problemi sulla
tratta Aosta-Ivrea, i nostri viaggiatori arriveranno a Ivrea e
perderanno il treno, perché l'orario da Ivrea a Chivasso e a Torino
non subirà modifiche, perché, rispetto a questa tratta, le tracce
sono stabilite e, da quel punto di vista, se tu hai dei ritardi,
rischi di non partire. Tutta questa nostra virulenza allora (i
giornali simpaticamente hanno scritto dell'ira di Marguerettaz), ma
l'ira perché i nostri pendolari avevano dei problemi! Di fronte ad
un totale rifiuto da parte di Trenitalia, che possiamo fare?
Andiamo a legarci sui binari? Ancora l'altro ieri il Direttore mi
ha detto che, a fronte delle proposte fatte dalle organizzazioni
sindacali, dal sottoscritto, dai consumatori, non sono state prese
in considerazione le modifiche che abbiamo proposto: l'unica cosa
che hanno preso in esame è quella di proporre la rottura di carico
a Chivasso per la quasi totalità dei treni nei giorni festivi,
perché hanno detto che nei giorni festivi il nodo di Chivasso è
meno intasato, quindi per loro è possibile immaginare la rottura di
carico a Chivasso. Devo dire che è una consolazione magra, che va
bene per gli studenti diretti a Milano, perché nei giorni festivi,
quando gli studenti vanno a Milano - hanno verificato un certo
numero di utenze -, la domenica sera quando vanno giù, anziché fare
due rotture di carico, scendere a Ivrea, risalire ad Ivrea, poi
arrivare a Chivasso, scendere a Chivasso e risalire a Chivasso,
arrivano direttamente fino a Chivasso. Questo per dire che siamo
sul "pezzo" in modo continuativo e serio e siamo in attesa delle
proposte.
Le do un'altra informazione: gli orari purtroppo non saranno
modificati, la vera modifica degli orari sarà alla fine del 2011,
quindi queste modifiche che ci presenteranno sono delle modifiche
che devono inserirsi negli orari, che non cambieranno, di tutte le
altre linee. Lei capisce che, parlando del nodo di Chivasso,
abbiamo la Torino-Milano, abbiamo tutto il traffico delle province
piemontesi e lì non saranno modificati quegli orari, ci saranno
delle modifiche solo per noi, ma purtroppo solo per noi valdostani.
La vera modifica e l'impegno di Trenitalia è di ulteriormente
verificare la situazione, se sono possibili altre soluzioni, ivi
compresa la rottura di carico a Chivasso, verso la fine del 2011
quando cambierà totalmente l'orario complessivo di Trenitalia. È
vero che a metà anno nel mese di giugno c'è una modifica, ma è solo
una regolamentazione, un
maquillage
, la vera modifica
dell'orario sarà a fine 2011; quindi, rispetto a questo, c'è
un'azione molto robusta, nei prossimi giorni verranno e ci
presenteranno tale piano.
Dal punto di vista delle nostre istanze, così come avevamo fatto
in Consiglio regionale, ho chiesto di essere ascoltato dal Ministro
Matteoli, perché abbiamo, da un lato, la risoluzione approvata a
larga maggioranza dal Consiglio regionale e in questa risoluzione
si chiedeva di avere un incontro con il Ministero, che è il
sottoscrittore del contratto di servizio, in modo tale che il
Ministero prenda finalmente coscienza della situazione, perché
oggi, non avendo le armi per poter negoziare con Trenitalia,
dobbiamo avere il Ministero che diventa interprete delle nostre
esigenze, anche perché fino ad oggi è il Ministero che paga. Dal
punto di vista dei tempi, credo che, nell'ambito del Consiglio
monotematico sui trasporti, dove avremo finalmente la possibilità
di dare con tutta calma e con tutta la possibilità le informazioni,
avremo la possibilità anche di quadrare i tempi. Come le ho detto,
alla fine del 2011 potrebbe esserci già una modifica interessante,
dopodiché si potranno fare delle valutazioni anche in termini di
tempi per gli investimenti.
Chiudo l'intervento dicendo che anche l'elettrificazione
risolverà dei problemi, bisognerà trovare i soldi, faremo tutte le
valutazioni del caso, ma posso dirvi che non è l'unico problema,
perché rimarrà comunque un binario unico. L'elettrificazione
risolve alcuni problemi, che sono quelli legati al passante di
Porta Susa, ma tutti gli altri pasticci non saranno risolti, quindi
l'investimento è molto più ampio.
Président
- La parole au Conseiller Donzel.
Donzel (PD)
- Egregio Presidente, cari colleghi, la
correttezza delle forze di opposizione non è mai presa in conto
dall'Assessore Marguerettaz, che non può esimersi dal fare sempre
qualche battuta al di là di quello che dovrebbe essere il suo
compito, ossia rispondere alle domande dell'interpellante, che
ovviamente se ne va senza avere nessuna risposta rispetto a questa
interpellanza, perché nessuna data è stata fatta rispetto alla
durata di tale tipo di problema, ossia la rottura di carico, e nel
merito puntuale, ossia quali sono esattamente le proposte puntuali
fatte rispetto ai piccoli problemi, lei ci racconta la solita
storia che ha fatto un incontro o con il Ministro, o con Tizio, o
con Caio, ma non ci dice cosa ha detto dentro quell'incontro di
specifico.
Mi fa piacere che lei si interessi al Comitato dei pendolari e
che si accorga che fra questi ci sono anche esponenti del Partito
Democratico insieme ad altri, ne sono orgoglioso, tant'è che il
partito condivide in pieno quella iniziativa. Lei mi consente di
dire che noi siamo assolutamente solidali con questi pendolari, ma
la invito a leggere tutta la petizione, perché la petizione non
parlava solo di elettrificazione. Vede, lei ha letto solo i nomi
dei primi firmatari, legga quello che c'è scritto dentro, non si
parla solo di elettrificazione: si parla anche del problema del
raddoppio selettivo o di altre soluzioni migliorative della linea,
perché l'elettrificazione da sola non risolve i problemi; allora è
lei che sta citando il documento dei pendolari senza averlo, però
letto con quella dovuta attenzione che meriterebbe.
Vi è poi un'altra cosa che intendo specificare, visto che lei
non ha risposto alle domande e l'ha messa sulla questione politica,
allora la metto anch'io su una questione politica: non siamo tanto
noi che veniamo da lei o lei da noi, eccetera, è che sono proprio
diversi i ruoli, è quello che lei non riesce a capire! Lei è
l'Assessore, non è il politico, noi siamo dei Consiglieri che hanno
una funzione ispettiva e di portavoce delle esigenze delle persone
in questa sede, lei invece ha un ruolo di governo, di
amministrazione. Lei non deve farsi il capo popolo o della CGIL,
perché, se vuole, le faccio vedere, io sono regolarmente iscritto
al sindacato CGIL e per me è un vanto, quindi non è che ero un
amico della CGIL, sono regolarmente iscritto al sindacato CGIL e
per me è un motivo di orgoglio. È inutile quindi che cerchi sempre
di dire:
"i suoi vecchi amici"
, non i vecchi amici,
naturalmente come iscritto non decido nulla io, sono le decisioni
che vengono prese in luoghi democratici di decisione. Lei non ha il
compito di fare il capo popolo e quindi di lanciare crociate contro
Trenitalia, lei ha il compito di fare l'Assessore, ossia dirci i
tempi dei progetti, quanti soldi sono a disposizione, quali no,
eccetera; oggi prendo atto che lei non si ricorda di quello che è
stato detto in altre sedi, laddove noi abbiamo sempre detto che la
questione delle rotture di carico non è il nodo centrale: quello è
un disagio che ormai ci piomba addosso...
(interruzione dell'Assessore Marguerettaz, fuori
microfono)
...ci sono le registrazioni, caro Assessore, solo che lei,
quando c'è l'occasione di parlare di queste cose, si assenta
tirando in causa altri partiti, altre cose, c'era l'occasione di un
dibattito pubblico, lei non si è presentato, non so come mai, avrà
avuto da fare quella sera...
In merito a tali questioni - ripeto -, abbiamo sempre sostenuto
che avremmo subito dei disagi, ma bisognava prospettare delle
soluzioni che andassero più in là. Oggi le ho chiesto quali sono
nelle ultime riunioni che ci sono state con Trenitalia le questioni
che ha posto l'Amministrazione regionale, lei mi risponde - ed è
registrato, per la miseria, c'è un registratore! -:
"siamo in
attesa delle proposte"
. Io voglio le controproposte del suo
Assessorato, voglio sapere quali sono!
(nuova interruzione dell'Assessore Marguerettaz, fuori
microfono)
...allora fa l'esatto opposto di quello che stanno facendo nel
Piemonte, dove cercano di modificare alcune scelte. So benissimo
quello che sto dicendo, tant'è che i vantaggi sono andati tutti ai
piemontesi!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK