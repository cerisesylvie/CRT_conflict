Consiglio Regionale della Valle d'Aosta - Oggetto del Consiglio n. 3008 del 7 novembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Finaosta
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3008 del 7 novembre 2017 - Resoconto
OGGETTO N. 3008/XIV - Interpellanza: "Stato di attuazione
dell'incarico conferito a Finaosta per l'acquisizione delle quote
azionarie della società RAV".
Rosset (Presidente) -
Punto n. 33 all'ordine del giorno.
Per l'illustrazione, ha chiesto la parola il consigliere Marquis,
ne ha facoltà.
Marquis (AC-SA-PNV) -
L'iniziativa che è stata presentata
è un po' per fare il punto sulla situazione dell'autostrada della
RAV. Dalla seconda metà degli anni Duemila questo è un tema
ricorrente che arriva in aula e che viene affrontato soprattutto
verso la fine dell'anno, quando si è in concomitanza con gli
aumenti tariffari. In questi anni, qualcosa è stato fatto per
cercare di mitigare questo problema: si è lavorato per ottenere la
gratuità della tangenziale Aosta est/Aosta ovest per i possessori
di
telepass
, e anche per istituire lo sconto per i
pendolari, tra utenze e percorrenze fisse.
Sicuramente questo non è ancora abbastanza, riguardo al comune
sentire dell'opinione pubblica, riguardo alle tariffe, e anche per
quello che concerne tutto quello che attiene allo sviluppo
turistico della nostra regione. Le tariffe attuali, e le loro
dinamiche dipendono da regole introdotte dal Ministro Di Pietro nel
2006, e sono delle regole ferree che vengono disciplinate
attraverso una convenzione unica che disegna l'assetto tariffario
di tutte le autostrade della rete italiana.
L'adeguamento annuale delle tariffe è definito secondo delle
regole precise, alla base di un piano economico-finanziario della
società che, per quanto concerne la RAV, ha una durata e una
scadenza al 2032. Le regole prevedono che il piano debba essere
aggiornato ogni cinque anni; l'ultimo piano approvato è stato
quello del 2009-2013, sul quale peraltro i consiglieri
d'amministrazione, di nomina della Regione, si erano espressi in
modo negativo perché avevano già preconizzato lo scenario in cui
oggi ci troviamo. Il piano 2014-2018 della società RAV è ancora in
fase di valutazione e di discussione, e questo la dice in modo
significativo su quale è la difficoltà della situazione.
In considerazione della crisi che ha colpito il Paese, negli
ultimi anni il Ministro, d'imperio, ha bloccato gli aumenti
tariffari, o perlomeno li ha riconosciuti in una misura frazionale
rispetto alle tariffe che dovevano essere riconosciute per legge
alle società. La RAV, in questi anni, in base a quello che gli era
dovuto, ha accumulato un credito nei confronti dello Stato di
qualche decina di milioni di euro. Il piano finanziario della
società per essere equilibrato, a oggi, secondo le regole attuali,
può fare leva su un'unica possibilità, che è quella dell'incremento
tariffario e questa è una ragione che ci preoccupa molto, è una
ragione per cui avevo incontrato, unitamente al collega Restano e
ai parlamentari, il Ministro Delrio negli scorsi mesi per arrivare
a una definizione di questa problematica. Il Ministro Delrio ci
aveva rappresentato che occorreva trovare una soluzione diversa
rispetto a quella degli incrementi tariffari e occorreva che gli
azionisti ne discutessero. È proprio per questa ragione che avevamo
presentato un ordine del giorno per valutare l'acquisizione delle
quote societarie da parte della Regione. Sicuramente si tratta di
un'operazione complessa, un'operazione che deve trovare la sua
ragion d'essere su determinati presupposti, sui quali deve
concorrere anche lo Stato, con la sua buona volontà, deve
concorrere la società e deve concorrere anche la controllante.
Sostanzialmente nel mese di luglio è stata presentata una
proposta da parte della controllante - che è la Società italiana
Traforo del Monte Bianco - per provare a esplorare la via di un
passaggio di quote in mano completamente pubblica, e questo perché?
Perché la soluzione oggi - di grossa difficoltà della RAV - è
quella che comporta una gestione operativa positiva: ci sono 19
milioni di euro d'incasso all'anno, circa 10 milioni, 10 milioni e
mezzo di spese, però ci sono 11 milioni di ammortamenti che devono
essere riportati a bilancio ogni anno e quindi da qui discende la
situazione di oggettiva difficoltà. È possibile solo provvedere
alla riduzione degli ammortamenti attraverso un allungamento della
concessione. L'allungamento della concessione, per le regole, è
possibile solo qualora l'azionariato sia completamente in mano
pubblica, e questa è la via - in corso di definizione - che ha
seguito l'Autostrada del Brennero.
Quindi questo è uno dei presupposti che dovrebbe essere
concordato con lo Stato. L'altro presupposto è che il tesoretto -
che oggi fa capo alla Società italiana Traforo del Monte Bianco, ma
che è congelato, che non può essere utilizzato, che è stato
riconosciuto come extragettito tariffario - dovrebbe essere in
parte corrisposto alla società RAV per mitigare l'aspetto
tariffario.
Qualora si verificassero queste due condizioni, si potrebbe fare
un ragionamento di valutare l'acquisizione, un'acquisizione che
potrebbe essere portata avanti e gestita in autofinanziamento da
parte della società, perché la società, al di là di tutto - è
rilevabile dai bilanci - dispone di una liquidità superiore ai 100
milioni di euro di cassa, e quindi, attraverso la disponibilità
finanziaria, liquida e con una dilazione della parte rimanente da
riconoscere al socio uscente, potrebbe realizzarsi e concretizzarsi
un piano finanziario che consentirebbe di conseguire, già nei primi
anni, dei dividendi a favore della Regione.
Si tratta di un'operazione complessa, un'operazione per la quale
è stato dato mandato a Finaosta di valutare, chiaramente, le
condizioni tecniche economiche, perché non è così semplice da
valutare a livello politico. Ci rendiamo conto che non sono
questioni che possono essere affrontate in due giorni, però
l'obiettivo di questa interpellanza è un po' fare il punto della
situazione e capire se ci sono state delle evoluzioni in questo
breve periodo in cui si è insediato il nuovo Governo o se è
prevedibile che prossimamente ci possano essere delle novità su
questo argomento.
Presidente -
Per la risposta, ha chiesto la parola il
Presidente della Regione, ne ha facoltà.
Viérin (UVP) -
Com'è stato sottolineato, questa è una
questione annosa e soprattutto fondamentale per la nostra regione,
una regione turistica, una regione dove il transito e i grandi
flussi devono essere commisurati anche a una politica tariffaria
che possa essere consona a una lotta di rivendicazione che la Valle
d'Aosta da anni fa sull'evitare che ci siano continui aumenti e che
questi aumenti penalizzino in qualche modo i flussi, e soprattutto
l'attrattività anche - al di là delle politiche per i residenti -
per chi percorre la nostra Valle, quindi le questioni sono
legate.
Verrò alla risposta su che cosa è stato fatto a seguito della
richiesta con delibera che dava attuazione a un ordine del giorno
sul bilancio 2016.
Sicuramente la prima cosa che ci teniamo a dire è che la partita
è aperta sugli aumenti tariffari, sui due versanti: sia sulla parte
autostradale a valle che per quanto riguarda la RAV. E
formalizzeremo in questi giorni - abbiamo avuto dei colloqui - la
nostra volontà di evitare questi rincari e dobbiamo anche dire che
una possibilità che questi rincari non arrivino ci può essere, ma
ci può essere nella misura in cui si fa un ragionamento
d'insieme.
Per quanto riguarda la questione SAV, abbiamo in mente di
formalizzare questa richiesta, affinché si possa poi far inserire
questo ragionamento all'interno di uno più ampio, e speriamo nella
disponibilità; sappiamo che - com'è stato ricordato - ci sono degli
accordi da prendere fra azionisti.
Per quanto riguarda la questione RAV, la delibera a cui si fa
riferimento è una delibera arrivata nell'ultima riunione del
Governo regionale, con la richiesta in qualche modo di incaricare
Finaosta - dando mandato in base a quell'ordine del giorno - per
verificarne la fattibilità. Visto che successivamente al cambio del
governo, c'era stata giustamente la richiesta di sapere a che punto
era la questione, sicuramente, per quanto riguarda la continuità
amministrativa, questa azione è stata inoltrata a Finaosta. Noi
abbiamo detto a Finaosta di verificare questa possibilità. Bisogna
anche dire che Finaosta ci ha risposto, evidenziando, però, dei
limiti a quello che l'Amministrazione ha richiesto, perché con nota
ricevuta dalla Presidenza della Regione il 2 novembre scorso,
Finaosta - a lettera del suo presidente Massimo Lévêque - ci ha
comunicato che il 30 ottobre, come da indicazioni, il consiglio
d'amministrazione della società ha accettato il mandato della
deliberazione, ma ha precisato nella sua nota (che renderò
disponibile) che, considerata la complessità dell'incarico e - cito
- "l'assenza di risorse economiche trasferite per fare fronte a
eventuali interventi consulenziali esterni, le risultanze
dell'incarico non potranno che essere costituite da una prima
ricognizione sulla problematica, riservando poi a una fase
successiva, da concordare con la Regione, approfondimenti e
valutazioni di maggior dettaglio". Questo lo diciamo, perché
Finaosta ci dice: "siete stati bravi a chiederci questa cosa, ma
non ci avete trasferito le risorse". Un lavoro puntuale su questo
argomento necessita di risorse e anche di risorse abbastanza
ingenti, e di una tempistica che non può essere dettata dai tempi
della cosiddetta "politica". Quindi la soluzione transitoria è:
Finaosta ci fa una prima ricognizione, dando poi mandato a una fase
successiva. Però, noi riteniamo che non si possa ragionare
semplicemente in termini
tout court
di acquisto di queste
azioni senza capire, per esempio, che evoluzione hanno i flussi di
traffico. Sappiamo benissimo che tutta una parte di flussi di
traffico si sta spostando verso il Fréjus; vorremmo capire che tipi
di investimenti la società vuole fare sul
Tunnel du
Mont-Blanc
; vorremmo capire anche, a tutela
dell'Amministrazione, se non dei soci privati, qual è la vera
prospettiva degli aumenti tariffari. Perché se semplicemente si
dice "la Regione vuole valutare di acquistare le azioni" però non
c'è una politica tariffaria che non prevede gli aumenti, noi non ci
stiamo. La Regione, anche in questo caso, deve far valere le
proprie prerogative. Poi aspettiamo ancora che cosa ci risponderà
la società alla richiesta di pagare e liquidare le azioni
privilegiate.
Sono tutte questioni aperte, per dire che non è che la Valle
d'Aosta è terra di conquista e che noi dobbiamo rinunciare alle
nostre prerogative, che poi ogni anno ci sono gli aumenti
tariffari. Siamo disponibili a fare dei ragionamenti, ma vorremmo
capire, nella profonda logica storica del
maîtres chez nous
che è vero che in termini numerici non siamo soci con delle
maggioranze tali da far incidere le nostre decisioni, ma neanche
vogliamo rinunciare alle prerogative della nostra comunità. Questo
vale nei rapporti di rispetto e di equilibrio tra amministrazione
pubblica e soci privati.
La Valle d'Aosta deve oggi effettivamente mettere una parola, se
non definitiva, codificata in termini di certezze, per capire qual
è il ruolo che noi vogliamo giocare in queste società. Altrimenti,
chiaramente, perché acquistare delle azioni, se poi questa scelta
non ha un rilievo nell'insieme di una politica tariffaria, che deve
essere concordata anche e soprattutto con l'Amministrazione
regionale? Noi siamo a tutela degli interessi pubblici e,
giustamente e legittimamente, i soci privati hanno degli interessi
privati. Si parlava di 100 milioni di liquidità, quindi è
chiaramente una risorsa molto interessante per i privati. Questo
per dire che sta nelle corde di valutare, è giusto; dobbiamo anche,
però, valutare nell'insieme di un ragionamento che deve continuare
a vedere la Regione - o far ritornare un po' la Regione - con un
potere discrezionale di evitare questi aumenti tariffari,
altrimenti continueremo a essere presenti nei consigli
d'amministrazione, ma continueremo a essere "mortificati" nelle
audizioni che si fanno in commissione, dove i nostri rappresentanti
dicevano: noi siamo i vostri rappresentanti, ma non abbiamo la
possibilità di far valere i nostri diritti, o meglio, i rapporti di
forza non sono equilibrati. Salvo, poi, essere noi quelli che
devono in qualche modo intervenire per acquistare delle azioni, di
un qualcosa che, però, in prospettiva deve avere un valore e una
valenza inserita in una politica di traffico internazionale, di
valorizzazione delle nostre prerogative.
Questo per dire, partendo dalla risposta puntuale, che
sicuramente il mandato è stato confermato e Finaosta ci dice:
"fateci fare una prima ricognizione", ma è un po' come per il
discorso che abbiamo fatto sulla quotazione in Borsa, e su altri
temi: andiamo a vedere le carte, dopodiché tutti assieme
decideremo, ma decideremo in base a una convinzione.
Concludiamo quindi dicendo che la nostra attenzione è massima
sugli aumenti tariffari e da ora a fine anno questo sarà il nostro
impegno; il messaggio è stato dato anche ai nostri rappresentanti
in questo senso.
Ripeto, se da un lato le notizie che ci arrivano da SAV sono in
questi giorni più confortanti sull'idea che probabilmente
riusciremo a evitare gli aumenti, su RAV questo - com'è stato
evidenziato nell'iniziativa - non è ancora codificato.
Il nostro messaggio è stato: "continuiamo a ragionare su queste
ipotesi attraverso questo mandato, dateci anche voi la
disponibilità, però, a evitare gli aumenti delle politiche
tariffarie nel rispetto della nostra comunità e soprattutto dei
nostri flussi, flussi che spesso, a causa degli aumenti tariffari
esosi, ci fanno dire che abbiamo l'autostrada più cara d'Italia,
aumenti che hanno penalizzato, o penalizzano, anche i flussi
turistici della nostra Valle".
Presidente -
Per la replica, ha chiesto la parola il
consigliere Marquis, ne ha facoltà.
Marquis (AC-SA-PNV) -
Prendo atto con favore che viene
data continuità all'iter amministrativo di questa pratica,
sicuramente una pratica complessa che deve partire da una prima
ricognizione, che deve essere esaminata sotto diverse dimensioni -
quella dei volumi di traffico, dalle prospettive di evoluzione
della società, delle percorrenze e delle dinamiche tariffarie e
anche sotto il profilo economico - e, proprio per questa ragione,
che deve essere interessata poi da approfondimenti del caso,
Finaosta.
Riteniamo che bisogna sicuramente prestare molta attenzione a
questo
dossier
, perché il 31 dicembre incombe, se per SAV al
momento non sembrano esserci dei grossi problemi, posso dire che la
società (la RAV) ha già rappresentato la richiesta dell'aumento
tariffario. È una richiesta pesante perché c'è un incremento
tariffario del 14,50 percento rispetto all'anno passato e cumulato,
rispetto agli ultimi anni, dell'80 percento, perché negli scorsi
anni erano stati fatti dei ricorsi al TAR, che aveva dato ragione
alla società e quindi adesso viene avanzata questa richiesta di
aumento.
Io credo che ci sia la necessità di trovare una soluzione. Alle
regole attuali, questa può essere una delle soluzioni, l'importante
è fare dei passi avanti. Non lasciare ferme queste pratiche sui
tavoli e trovarsi ogni tanto, in concomitanza degli aumenti
tariffari, a interessare il dibattito del Consiglio regionale.
Credo che per lo sviluppo turistico della regione, per lo sviluppo
della mobilità interna, ci sia la necessità di risolvere questo
tema una volta per tutte, perché dobbiamo essere proprietari delle
nostre vene e delle nostre arterie, dove scorre il traffico e c'è
soprattutto la necessità di ridurre le tariffe.
Allo stato attuale, con le concessioni in essere, non potranno
che esserci annualmente degli aumenti tariffari e pertanto
occorrono delle soluzioni concrete e la politica è chiamata a
trovarle. Questo nell'interesse della comunità valdostana.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK