Consiglio Regionale della Valle d'Aosta - Oggetto del Consiglio n. 3438 del 4 aprile 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3438 del 4 aprile 2008 - Resoconto
OGGETTO N. 3438/XII - Illustrazione del disegno di legge:
"Approvazione del rendiconto generale della Regione per l'esercizio
finanziario 2007".
Presidente
- Grazie, Presidente, per aver riassunto
l'esito di questo incontro mattutino, procediamo con il punto n. 33
dell'ordine del giorno.
La parola al relatore, Consigliere Praduroux.
Praduroux (UV)
- Volevo chiedere se posso leggere la
relazione per il punto n. 33 e anche per il punto n. 34, oppure
facciamo due votazioni separate...
Presidente
- ... se non ci sono obiezioni a unire i due
punti, la consideriamo congiunta, la relazione, certo. Le votazioni
saranno poi distinte...
Praduroux (UV)
- Con l'approvazione del rendiconto
generale si affronta un momento importante dell'anno finanziario e
dell'attività dell'Amministrazione regionale. Si ha infatti
l'opportunità di verificare in che modo le risorse a disposizione
siano state impiegate e in che modo gli interventi programmati
siano stati portati a compimento con l'effettiva realizzazione.
Il rendiconto finanziario generale dell'anno 2007 presenta
complessivamente un avanzo di amministrazione di 411,5 milioni di
euro circa, in crescita rispetto al 2006 di quasi 177 milioni. Tale
incremento è spiegato da un aumento delle poste positive delle
entrate di 61 milioni di euro e una diminuzione dei residui passivi
riaccertati di 117 milioni di euro, dovuta ad un aumento dei
residui passivi che sono stati dichiarati perenti e quindi
eliminati dal conto.
Per quanto riguarda la parte entrate, dall'analisi del
rendiconto emerge che complessivamente le previsioni definitive
delle entrate del 2007 superano dell'11% la previsione iniziale.
Ciò è dovuto in gran parte all'iscrizione dell'avanzo di
amministrazione dell'esercizio 2006; inoltre, particolari
scostamenti si rilevano nel titolo secondo con aumenti nelle
previsioni definitive, conseguenti alla consueta iscrizione dei
Fondi statali assegnati nel corso dell'anno. Un'altra variazione
significativa è da segnalare nel titolo quarto dovuta alla cessione
a Finaosta delle quote della Struttura Valle d'Aosta s.r.l.,
avvenuta a seguito di conferimento a quest'ultima degli immobili
industriali regionali. La capacità di riscossione, rispetto agli
accertamenti finali, si è attestata attorno al 70%. Lo scostamento
positivo degli accertamenti del titolo primo rispetto alle
previsioni è dovuto alla crescita del gettito delle imposte
erariali, mentre per quanto riguarda il titolo terzo il rilevante
incremento è dovuto al rimborso effettuato dall'AGEA
dell'anticipazione erogata dalla Regione.
Per quanto riguarda la gestione di competenza, la differenza tra
le entrate accertate e le spese impegnate al 31 dicembre 2007 fa
registrare un disavanzo di 33,7 milioni circa di euro. Il disavanzo
risulta ampiamente compensato dall'avanzo di amministrazione
dell'esercizio 2006 applicato al bilancio 2007 comportando un
avanzo di gestione della competenza pari a circa 200,7 milioni di
euro.
Passando al versante delle Spese, va evidenziato lo scostamento
complessivo tra previsioni iniziali e definitive, al netto delle
contabilità speciali, del 16%, laddove gli impegni rappresentano
quasi l'88% delle previsioni definitive. La capacità di pagare,
vale a dire la capacità di concludere l'intero procedimento della
spesa nel corso dell'esercizio, registra un miglioramento rispetto
all'anno precedente con un rapporto tra somme impegnate e somme
pagate che passa dal 68% a oltre il 70%. Il dato complessivo che
tiene conto anche della gestione dei residui passa da 60,7 a
63,8%.
Venendo ai residui attivi, relativi agli esercizi precedenti e
in carico al primo gennaio 2007, essi ammontano a circa 1.187,5
milioni di euro. Il 41% di tale importo è stato riscosso nel corso
del 2007, mentre lo 0,2% è stato eliminato per accertata
insussistenza o inesigibilità. Resta da riscuotere quasi il 60 %
del volume dei crediti che risulta equivalente a 697 milioni di
euro circa, che sono riferiti in massima parte al titolo primo,
cioè alle quote del riparto fiscale.
Per quanto riguarda invece i residui passivi al 1° gennaio 2007
risultano pari a 1.045 milioni di euro circa e di questi quasi il
36% è stato pagato durante la gestione 2007, con un lieve
miglioramento rispetto alla fine del 2006 quando la percentuale era
attestata sul 34% con un miglioramento nella gestione dei residui
passivi. Sono stati trasferiti all'esercizio 2008 quasi il 44% di
tali residui e sono stati eliminati per perenzione amministrativa
quasi il 15% e quindi il volume dei residui passivi nell'esercizio
finanziario 2007 ha registrato una diminuzione rispetto all'anno
precedente pari a circa l'11%. Il maggior volume di residui si
registra nel settore della Finanza Locale, nel programma patrimoni
e partecipazioni, nei settori assetto del territorio e ambiente,
nel settore sviluppo economico e infine in quello della sicurezza
sociale. Lo smaltimento dei residui registra un aumento rispetto al
2006 con una percentuale che passa dal 43% a quasi il 50% del
2007.
Proseguendo per quanto riguarda il punto successivo, il n. 34
dell'ordine del giorno, l'obiettivo degli interventi adottati è
quello di favorire un utilizzo corretto e coerente delle risorse
adeguando alcuni stanziamenti alle effettive esigenze di spesa
emerse successivamente all'approvazione del bilancio 2008. La
finalità è quella di destinare l'avanzo di amministrazione
registrato in seguito alla chiusura dell'esercizio finanziario del
2007; nel contempo si apportano le modifiche alle disposizioni
legislative in vigore per un adeguamento delle spese previste a
bilancio, rispetto agli obiettivi già stabiliti.
Sono 3 i Titoli in cui si articola questo disegno di legge
regionale. Le disposizioni in materia di assestamento del bilancio
di previsione 2008 e le relative modifiche alle disposizioni
legislative sono contenute nel Titolo I. In questo primo Titolo, il
Capo I rettifica la consistenza dei residui attivi e passivi e
aggiorna il Fondo iniziale di cassa, mentre il Capo II rappresenta
di fatto la manovra finanziaria con la quale si accompagna
l'assestamento di bilancio di previsione per l'anno finanziario
2008 e con cui si adeguano le autorizzazioni di bilancio agli
obiettivi di politica economico-finanziaria. È invece il Capo III
ad occuparsi della determinazione della variazione al bilancio di
previsione 2008 e per il triennio 2008/2010.
L'assestamento di bilancio 2008 contiene una novità
rappresentata dal Titolo II. Il legislatore regionale con questa
parte del disegno di legge dà attuazione al decreto legislativo 28
gennaio 2008 n. 13 che riguarda le norme di attuazione dello
Statuto speciale della Regione in materia di motorizzazione civile
e di tasse automobilistiche, va precisato che l'intervento
legislativo in questo caso è riferito alla fase collegata alla
gestione delle tasse automobilistiche dal primo gennaio 2009, ma
tratteremo più avanti questo argomento.
L'avanzo di amministrazione dell'esercizio finanziario 2007 è di
411,5 milioni di euro, con questa manovra finanziaria di
assestamento al bilancio 2008 sono riassegnate le risorse
disponibili. La serie di interventi che stiamo analizzando mettono
a disposizione risorse in settori determinanti per il sistema
socio-economico valdostano e che consentono un'articolazione della
spesa capace di produrre risultati significativi e facilmente
valutabili dalla popolazione.
Per proseguire sinteticamente con alcuni dati, va detto che nel
Capo I la consistenza dei residui attivi iscritti a bilancio viene
rettificata in via presuntiva: il conto dei residui attivi viene
così rideterminato in euro 1.308 milioni, in crescita in valore
assoluto in confronto al 2006 (1.187 milioni) ma in calo come
incidenza sul totale: da 60% 2006 a 58% 2008.
Per quanto riguarda invece la consistenza dei residui passivi a
seguito delle opportune variazioni, il conto risulta rideterminato
in euro 928 milioni in calo rispetto al 2006 (1.045 milioni).
All'articolo 3, a seguito delle risultanze derivanti dal conto reso
dal tesoriere alla chiusura dell'anno finanziario 2006, si procede
all'aggiornamento del Fondo iniziale di cassa, che risulta definito
in euro 32 milioni. La dinamica dei residui, in miglioramento
rispetto al 2006, è uno dei fenomeni che ha influenzato l'importo
dell'avanzo, che trova destinazione nel Capo II.
Il dato quantitativo collegato alla manovra di assestamento di
bilancio ammonta a circa 411,5 milioni di euro, che è la cifra
dell'avanzo registrato nel rendiconto 2007, che registra un
incremento di quasi 177 milioni di euro rispetto a quello relativo
all'anno precedente. Oltre alla dinamica dei residui, questo
incremento va collegato ad una spiegazione che riguarda, anche a
livello nazionale, una crescita del gettito delle imposte. Un
secondo motivo di questo incremento è dovuto al Patto di stabilità
che condiziona, non tanto il versante delle entrate, quanto la
spesa che viene limitata e ci pone in condizioni di registrare un
avanzo. A livello regionale si registra un aumento delle poste
positive delle entrate di 61 milioni di euro e una diminuzione dei
residui passivi riaccertati di 117 milioni di euro, dovuta ad un
aumento dei residui perenti, eliminati dal conto consuntivo.
La variazione allo stato di previsione della spesa di competenza
per l'anno 2008 ammonta a circa 345,5 milioni di euro e, per quanto
riguarda invece la cassa, ammonta a circa 139,5 milioni di euro. Si
registra una riduzione del mutuo a pareggio di circa 50 milioni.
C'è poi da sottolineare una voce significativa relativa alla
gestione speciale, che ammonta a 100 milioni di euro. Va
sottolineato che l'assestamento di bilancio migliora il rapporto
percentuale tra le spese correnti e gli investimenti.
Scorrendo brevemente i principali settori toccati dalla manovra
di assestamento vanno sottolineati in particolare i seguenti:
all'articolo 4 l'ammontare delle risorse finanziarie destinate agli
interventi in materia di Finanza locale è incrementato, per il
2008, di 18,6 milioni di euro circa, destinando ad essa la quota di
avanzo da essa stessa determinato. All'articolo 10, finanziamento
straordinario al Comune di Aosta che ammonta a 4,5 milioni di euro.
Il finanziamento è collegato agli interventi di rilevanza regionale
realizzati nel territorio del capoluogo, in relazione alle
importanti ricadute sulla rete viaria. All'articolo 16, ulteriori
risorse sono previste per l'acquisto della sede ex "INVA" e della
ex sede di "Finaosta" per finalità istituzionali, tra cui, si pensa
al trasferimento del Dipartimento servizi informativi. L'onere per
l'acquisto di tali immobili ammonta per il 2008 a 7,5 milioni di
euro. All'articolo 17, in materia di Sistema informativo regionale
si amplia il raggio di azione del Piano regionale per l'informatica
alla cooperazione tra Regione ed Enti locali. Questo Piano, che già
prevede la promozione e il sostegno dello sviluppo della società
informatica favorendo la piena parità di accesso alle tecnologie
informatiche, intende altresì favorire il processo di innovazione
organizzativa e tecnologica degli enti pubblici territoriali
valdostani in un contesto di cooperazione e di collaborazione.
L'autorizzazione di spesa è rideterminata a favore di questi
interventi nella cifra di circa 21 milioni di euro per il 2008.
All'articolo 18, finanziamento della spesa sanitaria regionale di
parte corrente che è determinata per il 2008 nella cifra di poco
meno di 272 milioni di euro, con un incremento di 18 milioni.
All'articolo 28, gli incentivi regionali per il rinnovo tecnologico
del parco auto e moto circolanti in Valle d'Aosta sono
rideterminati in circa 2,5 milioni di euro nel 2008, rispetto al
milione previsto inizialmente. All'articolo 30, misure per il
contenimento dei costi dell'energia elettrica con la previsione di
uno sconto del 30% per gli utenti in Valle d'Aosta che sarà
praticato direttamente in bolletta sul costo relativo alla
componente energia, retroattivamente al primo gennaio 2008.
Prima di concludere questo intervento torno per un attimo alla
novità contenuta nel Titolo II. La legge di assestamento di
quest'anno contiene una componente molto importante, che è
contenuta nel Titolo II con il quale si disciplina il settore delle
Tasse automobilistiche. Le nuove disposizioni per la gestione
regionale delle tasse automobilistiche portano con sé modifiche
alla legge regionale 27 febbraio 1998, n. 7, che disciplina la
ripartizione e distribuzione dei contingenti di carburanti e
lubrificanti in esenzione fiscale, al fine di permettere i relativi
controlli. Va ricordato a tal proposito che viene così corretta
un'anomalia, poiché dal 1999 tutte le Regioni a statuto ordinario
gestiscono le tasse automobilistiche e lo Stato ha gestito finora
quelle della Sardegna, del Friuli e le nostre. Dal primo gennaio
2009 quindi le norme di attuazione contenute nel decreto
legislativo 28 gennaio 2008 n. 13 trasferiscono alla Regione le
funzioni amministrative in materia di tasse automobilistiche. È
previsto un incremento della percentuale di compartecipazione della
Regione pari ai 9/10 del tributo erariale legato alle tasse
automobilistiche, in base a questa nuova normativa la Regione
disciplina la riscossione e la gestione diretta delle tasse
automobilistiche. Tutti gli aspetti legati a tali funzioni saranno
in capo alla Regione stessa, quindi le fasi di accertamento, il
recupero, i rimborsi, l'applicazione delle sanzioni ed eventuale
contenzioso. Vi ringrazio.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Grazie al relatore Praduroux per aver
voluto relazionare in modo dettagliato sui 2 disegni di legge, oggi
ci troveremo in sequenza ad affrontarli; adesso trattiamo il
disegno di legge n. 211, l'approvazione del rendiconto generale. Vi
è stata distribuita una relazione che è fascicolata con entrambi
gli argomenti, ma dove tutta la prima parte è destinata al
rendiconto, quindi facendo questa premessa cercherò di non leggere,
dando per acquisito e mettendo a disposizione dei Consiglieri e del
Consiglio la relazione.
Volevo solo fare una considerazione con voi rispetto al
rendiconto, che ha un dato molto importante che è un avanzo di 411
milioni, una cifra che ritengo debba essere spiegata. Come
troverete nella relazione, questo rendiconto ha tre macro ragioni.
Una prima ragione, ve l'ha già detta il relatore, è una parte
importante costituita da un aumento delle entrate, delle
compartecipazioni, è un discorso che abbiamo già riscontrato a
livello nazionale. Ci sono dei fenomeni particolari, come avete
visto nella relazione che vi è stata distribuita, ad esempio dei
recuperi che in passato non avevamo; nel settore energetico abbiamo
avuto un incremento assolutamente considerevole, ma qua ci
inseriamo all'interno di una maggiore disponibilità.
L'altro argomento è un argomento a cui il Consiglio deve
guardare con grande lucidità ed è da ricondurre al Patto di
stabilità, che non ha messo in discussione il nostro sistema
finanziario, né i nostri 9/10, ma ha messo in discussione la nostra
capacità di spesa. Per rispettare in modo grossolano un patto di
stabilità a livello europeo, si pongono dei limiti alle
amministrazioni locali, disconoscendo la particolarità; da anni
abbiamo chiesto che il Patto di stabilità deve riguardare le
amministrazioni locali, ma lo deve fare con un approccio
intelligente. E l'approccio intelligente non è costituito dal porre
dei limiti alla spesa, ma deve costituire un limite
all'indebitamento, perché paradossalmente ci troviamo con delle
risorse disponibili e con l'incapacità di spenderle. Allora capite
che questo modo di amministrare pone dei lacci e dei vincoli alla
nostra amministrazione, ed è per questo che nelle ultime
finanziarie abbiamo pregato i Parlamentari della Regione, forti di
un certo tipo di equilibrio, di chiedere per la Val d'Aosta
l'inserimento immediato dei saldi di bilancio, perché i saldi di
bilancio permettono alla finanza pubblica di non degenerare, di non
andare verso un indebitamento, ma allo stesso tempo riconoscendo
dignità e possibilità di spesa; quindi, sì, al Patto di stabilità,
ma non in questo modo sciocco, perché questo modo di parametrare la
spesa... attenzione: parlo di spesa in senso lato, quindi si parla
sia di spese correnti - che tutti guardano con sospetto e non
sempre a ragione -, sia di spese di investimento... allora, se
limitiamo le spese di investimento, qual è lo sviluppo che possiamo
assicurare alle generazioni future? Ecco che questo tipo di lettura
possa dare un contributo ai Consiglieri.
Il terzo elemento che giustifica i 411 milioni è un sensibile
incremento dei residui perenti. Voi sapete che dopo 2-3 anni, a
seconda che siano spese correnti o spese di investimento, se non
c'è la liquidazione abbiamo una perenzione, uno stralcio; ma questo
stralcio non corrisponde a un'economia effettiva, è solo un
procedimento contabile che consente una certa dinamicità del
bilancio evitando delle rigidità eccessive. All'interno di questo
fenomeno possiamo, da un lato, vedere una serie di opere pubbliche
e di investimenti che negli anni sono state previste e finanziate,
ma che non sono state compiute, quindi rimanendo per 2-3 anni i
residui, questi residui spariscono. Ecco perché troverete nel
disegno di legge n. 212 dei fondi importanti che andranno allocati
nei fondi per la perenzione dei residui, cioè quei debiti in realtà
non spariscono, ma hanno solo una manifestazione diversa... ce n'è
una di queste che credo vi dia la sensazione. Abbiamo, nel 2004,
finanziato la funivia del Monte Bianco allocando più di 50 milioni
di risorse per poter costruire la funivia. Ovviamente questo è
stato un procedimento che ha permesso il finanziamento, ma ad oggi,
non essendo arrivato il momento della liquidazione, abbiamo un
importante aumento dei residui, quindi già più di 50 milioni di
residui perenti sono da ricondurre a questo tipo di iniziativa. In
sostanza, tutti i dati che vi sono stati descritti dal relatore,
quelli che sono nella mia relazione, costituiscono questi tre
fenomeni e credo possano aiutarci a svolgere l'analisi
dettagliata.
Sono a disposizione per tutte le domande e per tutti gli
interventi che ci saranno sul rendiconto.
Presidente
- Apprezziamo la sintesi dell'Assessore. Direi
che prima di dare avvio alla discussione generale sia opportuno
sospendere la seduta, ci riaggiorniamo alle 15,30.
La seduta è tolta.
---
La seduta termina alle ore 12,59.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK