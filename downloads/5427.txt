Consiglio Regionale della Valle d'Aosta - Oggetto del Consiglio n. 319 del 10 maggio 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 319 del 10 maggio 1983 - Resoconto
OGGETTO N. 319/VII - DISEGNO DI LEGGE CONCERNENTE:
"PROSECUZIONE E RINNOVO DELLA CONCESSIONE DELLA INDENNITA'
COMPENSATIVA ANNUA AGLI IMPRENDITORI E CONDUTTORI DI AZIENDE
AGRICOLE ".
PRESIDENTE:
Ha chiesto di parlare l'Assessore
all'Agricoltura e Foreste, Marcoz, ne ha facoltà.
MARCOZ - (U.V.):
La relazione all'oggetto iscritto al
punto 23 vale anche per quello relativo al punto 24. E' una legge
che senz'altro deve essere rivista in quanto interessa non
solamente l'agricoltura valdostana, ma anche l'agricoltura a
livello nazionale e addirittura a livello CEE. E' una legge dicevo,
che pala durata di un anno, con tutti i suoi difetti, che la
Giunta, per mancanza di tempo e per non voler già ipotecare sul
futuro del Consiglio prossimo, chiede che venga approvata nel testo
trasmesso alla Commissione, tenendo presente che la legge dovrà
essere rivista senz'altro nella prossima legislatura, avendo la
durata di un anno solo.
PRESIDENTE:
E' aperta la discussione sul disegno di legge
506. Ha chiesto di parlare il Consigliere Cout, ne ha facoltà.
COUT - (P.C.I.):
Più che altro una curiosità: nella
seconda pagina della relazione, vedo ad un certo punto che queste
provvidenze, scaturite dalle tre di direttive comunitarie, hanno
indubbiamente contribuito a migliorare lievemente la situazione
agricola locale; più avanti si dice che, tuttavia, si deve
constatare che di fatto gli svantaggi naturali permangono e talora
si sono aggravati. Si cita, infatti, la fondamentale esigenza che
vengano mantenute sul posto le popolazioni del luogo, la necessità
che venga conservato e difeso l'ambiente naturale, il cui degrado
farebbe cadere i presupposti per poter sviluppare le attività
agricole; la relazione continua: "terre scarsamente produttive,
colture estensive, elevati e proibitivi costi delle trasformazioni"
e così delle produttività inferiori, e non sto a elencare
"l'irrazionale assetto fondiario e aziendale a causa della
frammentazione".
A questo punto i "se" continuano a permanere. Elencati tutti
questi aspetti negativi che non possono essere coperti da
interventi, per cui non si può trovare soluzione, mi chiedo quali
siano stati i vantaggi di questi interventi, cui si era accennato
in precedenza. Mi sembra dunque, che, se vengono mantenuti tutti
questi svantaggi, i vantaggi saranno senz'altro molto, ma molto
piccoli. Forse, allora, il problema sarebbe di verificare come
possono essere trovati degli interventi che effettivamente vadano
ad incidere sulla trasformazione dell'agricoltura valdostana.
A questo punto, prendendo atto anche di quello che viene detto
dalla relazione, si giunge all'amara constatazione dell'inutilità
di questi contributi, a meno che non si sappia, molto chiaramente,
quali effettivamente siano state le trasformazioni cui si è potuto
dare inizio con tali interventi.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Intervengo brevemente e mi dispiace
che non ci sia il Presidente della Giunta, perchè ieri c'è stata la
polemica sulla possibilità o meno di far svolgere alle comunità
montane alcune funzioni. Siccome, nella Regione Piemonte, è pronto
e in discussione (ho ricevuto una pubblicazione della Coldiretti
piemontese che ne tratta ampiamente) un disegno di legge per
trasferire alle Comunità montane le funzioni connesse
all'erogazione dell'indennità compensativa, ne prendo spunto per
ribadire che secondo noi quella è la strada giusta. Qui si
distribuiscono circa 5.000 contributi all'anno, se non mi ricordo
male, - anche di più - dice l'Assessore -: il Presidente della
Giunta dice che il trasferimento di funzioni non è possibile,
perchè non è previsto dalla legge nazionale.
A parte il fatto che tale prassi è seguita in altre Regioni, ho
voluto rileggermi la legge 1102, citata dal Presidente della
Giunta. Essa dice, all'articolo 4 che le Regioni, le Province ed i
Comuni possono far uso dell'istituto del comando per il proprio
personale che continua comunque a rimanere, ad ogni effetto, alle
loro dipendenze, a favore delle Comunità montane. E' la linea
seguita dalla nostra proposta di legge che riguarda la forestazione
ed i lavori pubblici. In questo caso si può comandare personale
regionale alle Comunità montane per svolgere quel tipo di funzione,
come addirittura è espressamente previsto dalla legge 1102. Non è
neanche vero che la nostra legge regionale, che ieri ho invitato il
Presidente della Giunta a rileggere, non faccia riferimento al
fatto che la Regione pensi alle Comunità montane anche come momenti
di decentramento amministrativo, organizzativo ed operativo: si
legga infatti lo art. 19 della legge istitutiva delle comunità
montane del 1973. Erano delle precisazioni su cui ho voluto
documentarmi prima di ripetere, perchè questo disegno di legge,
così come quello successivo, affrontano proprio un tipo di
intervento che può essere decentrato alle Comunità montane. Oggi
come oggi, molti sono costretti, per usufruire delle provvidenze
previste da queste leggi (e lo avranno constatato tutti i
Consiglieri qui presenti) a rivolgersi ai patronati o ai singoli
consiglieri, oppure a fare - e parlo degli abitanti della periferia
- due o tre viaggi appositi ad Aosta per informazioni sulla
documentazione che ci vuole e per consegnare la domanda. Mi sembra,
e lo ripeto, che questo sistema sia più funzionale allo ottenimento
del consenso, sia da parte dei componenti della Giunta, che da
parte dei singoli Consiglieri - che si assumono il merito di
sollecitare le pratiche, - che ad una effettiva razionalizzazione
nella distribuzione di questi contributi. Ribadisco anche oggi in
questa sede, che la nostra opinione è che sia possibile, oltre che
utile, il trasferimento di queste funzioni alle Comunità
montane.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
I disegni di legge che l'Assessore
oggi ha presentato hanno sollevato sovente, in Commissione,
discussioni a non finire e la richiesta di un approfondimento non
proveniva soltanto dal nostro Gruppo, ma anche da parte di altri
Gruppi. Si tratta, infatti, di due disegni di legge che hanno il
lodevole intento di dare dei premi a coloro che ancora lavorano la
terra nella nostra Regione e di favorire quindi, il mantenimento
dell'agricoltura in Valle d'Aosta. C'è però un punto importante che
va sottolineato nell'applicazione di queste leggi.
Innanzitutto l'entità dei contributi assegnati che ormai, col
passare del tempo è divenuta irrisoria. In modo particolare la
legge 49, quella che opera per le aziende agricole sotto i tre
ettari, assegna contributi che sono diventati col tempo sempre meno
rilevanti. Avevamo fatto un semplice conto al momento della
revisione del bilancio regionale per il 1983 ed avevamo verificato
che in 11 mesi, per questa legge, era_ no stati dati 3.922
contributi per un totale complessivo di 310 milioni e con una media
di 79.000 lire. In Commissione, alcuni Consiglieri hanno spesso
denunciato il fatto che, in passato, prima che la legge oggi
proposta venisse portata in Commissione, alcuni contributi erano
dell'ordine di poche migliaia di lire. Se teniamo conto che per
venire da Pont Saint Martin ad Aosta, per incassare il mandato,
occorre fare 100 Km e conteggiamo il costo della benzina e
dell'autostrada vediamo come in molti casi veramente non si faccia
qualcosa di utile per l'agricoltura. Questo è un primo problema. Il
secondo problema da sollevare è quello della legislazione per
l'agricoltura. Da ormai decenni si va dicendo che le leggi che
riguardano l'agricoltura nella nostra Regione hanno bisogno di una
revisione. Uno dei Consiglieri che più spesso hanno sollecitato con
interventi e mozioni (un Consigliere non appartenente
all'opposizione, ma alla maggioranza) il Consigliere De Grandis, il
problema della revisione delle leggi, ancora recentemente ha
espresso parere negativo su questa legge.
Se andiamo a vedere il parere sulla legge vediamo che la I e la
III Commissione hanno espresso pareri articolati e che l'unico
parere contrario alla legge è quello appunto del Consigliere De
Grandis. Ora io devo rilevare - ed è un problema di carattere
politico - come, ovviamente, la maggioranza, dopo aver portato
nell'ultimo Consiglio disegni di legge a volontà, abbia adesso il
problema di farne passare il numero maggiore e come quindi tenda a
non intervenire nel dibattito. Devo però dire che, avere questi
scrupoli di maggioranza anche nell'ultima seduta del Consiglio,
appena prima che inizi la campagna elettorale, avere timore di dire
la propria opinione quando non si è d'accordo, e lo si è scritto,
non dimostra veramente una grande autonomia da parte della forza
della maggioranza, che in passato ha sollevato non pochi problemi
su queste leggi. Anche i Democratici Popolari, l'Union Valdôtaine
Progressiste sono state forze che hanno sostenuto la necessità di
giungere ad una revisione delle leggi operanti nell'agricoltura.
Credo che la nostra Regione sia una delle ultime a porsi il
problema di un testo che unifichi in qualche modo tutte le leggi
esistenti per indirizzarle verso finalità di sviluppo. Che le
critiche sollevate nei confronti dell'agricoltura non siano
soltanto nostre, ma vedano un ampio consenso da parte di tutte le
forze, è dimostrato anche da un documento dell'Union Valdôtaine,
che spero non dispiacerà a nessuno dell'Union, e a nessun altro
della maggioranza, se mi permetterò di leggerlo in Consiglio. E'
scritto in francese, e potrei leggerlo in francese, ma credo di
essere così esperto nel francese e di essere così cortese nei
confronti dei colleghi che magari possono avere qualche difficoltà,
che lo traduco direttamente dal francese in italiano, al massimo
qualcuno potrà intervenire per dirmi se ho sbagliato o se ho
interpretato male qualche termine.
Questo documento dice: "Le tesi presentate al I Congresso
nazionale della Union Valdôtaine si riferivano ad aspetti di
interesse generale di una società organizzata che vuole progredire.
Lo sviluppo armonioso dei settori della produzione dell'economia
sono la condizione "sine qua non " per assicurare il miglioramento
delle condizioni di vita dei cittadini e il progresso
socioculturale della società.
L'agricoltura è uno dei settori d'importanza vitale per lo
sviluppo della società valdostana, non solo sotto lo aspetto
economico, sociale e del territorio, ma anche perchè è il settore
che occupa la maggioranza dei valdostani.
Non si tratta di un fatto caratteristico della Valle d'Aosta, ma
di una costante propria di tutte le etnie minoritarie. In effetti,
generalmente, queste ultime devono occuparsi dei settori più poveri
toccando alla maggioranza colonizzatrice l'appannaggio dei settori
che rendono di più.
E' dunque sull'agricoltura che noi dobbiamo concentrare i nostri
sforzi perchè il suo rilancio deve significare una ridistribuzione
più equa dei guadagni e dare dignità a una professione che impiega
una gran parte della popolazione valdostana. Il capitolo
sull'agricoltura, delle tesi del congresso, era fondato su questi
concetti fondamentali e allora i delegati hanno espresso l'augurio
di un approfondimento tecnico scientifico e più ancora di un'azione
ferma - che devo dire non c'è stata - per evitare gli sprechi e
tutte le altre forme di dispersione di denaro pubblico e questo nel
quadro istituzionale attuale delle competenze stabilite dalla legge
costituzionale 26.2.1948, n. 4 recante lo Statuto Speciale della
Valle d'Aosta.
Il potere legislativo regionale copre una vasta gamma di settori
e più precisamente: - agricoltura e foreste, zootecnia, flora e
fauna, bonifiche, lavori di miglioramento agrario, caccia e pesca;
sviluppo dei prodotti tipici della Valle d'Aosta, usi rurali,
consorterie, comproprietà agricole e forestali, organizzazioni
delle proprietà culturali minime, formazione professionale. Le
disposizioni legislative regionali devono tuttavia, essere in
armonia con la Costituzione e i principi dell'organizzazione
giuridica dello Stato e nel rispetto degli obblighi internazionali
e degli interessi nazionali, così come le disposizioni fondamentali
delle riforme economiche e sociali della Repubblica.
In realtà, queste condizioni limitano la possibilità d'azione
della Regione e le sue possibilità d'intervento sono sottomesse al
controllo dello Stato italiano e anche, in questi ultimi anni, al
controllo comunitario. Le iniziative di riforma dello Stato
italiano, le regole e le direttive della CEE non hanno quasi mai
tenuto conto delle piccole realtà di montagna come la nostra, né di
reali difficoltà che incontrano gli agricoltori per realizzare gli
obiettivi che sono alla base di ogni azione di riforma o di
direttiva. La politica regionale, ha seguito, sul piano
concettuale, la politica praticata in altre Regioni italiane e
negli Stati membri della Comunità europea. In quasi tutti questi
stati, così come in molte zone italiane che si possono identificare
oggi nelle zone del centro-nord, l'agricoltura è stata la base
dello sviluppo degli altri settori economici. In effetti, le
attività artigianali prima, e industriali poi, sono nate
all'inizio, per accrescere e favorire lo sviluppo della produzione
del settore agricolo e da esso hanno fatto nascere le risorse
iniziali e la classe dirigente. La storia valdostana mette in
evidenza il ruolo che la agricoltura ha giocato quando essa
rappresentava il solo metodo per il mantenimento economico e
alimentare della popolazione valdostana, ma l'agricoltura non ha
fornito né i capitali, né la classe dirigente agli altri settori
economici che si sono sviluppati in Valle d'Aosta. Lo sviluppo di
questi settori, favorito in parte dalla miopia della classe
politica, ha sottratto manodopera e terreni, i migliori,
all'agricoltura contribuendo così a rendere questo settore la
cenerentola dell'economia valdostana". Devo dire che questa frase,
in cui si parla della miopia della classe politica, ha ancora un
riferimento attuale perchè anche gli interventi operati nel settore
agricolo negli ultimi anni, comprese le leggi che stiamo discutendo
in questo momento, non credo siano particolarmente significative di
un mutamento degli indirizzi in materia.
Continua il documento: "La Regione e i diversi Assessori che si
sono succeduti alla testa della politica agricola regionale hanno
preferito adattare le azioni regionali alle imposizioni dei
controllori, piuttosto che promuovere una politica che rivendicasse
una più grande autonomia di decisione in materia di
agricoltura."
Questa è una denuncia politica che credo in qualche modo
coinvolga anche l'attuale Assessore all'agricoltura: anche lui si è
preoccupato più dei controlli esterni, che non di promuovere
iniziative di sviluppo in questo settore. Continua ancora il
documento: "Questa affermazione è dimostrata dalla mancanza di
strumenti determinanti, adatti a pianificare l'azione pubblica con
delle finalità precise che vadano al di là della semplice analisi o
delle enunciazioni contenute nel Decreto ministeriale dell'aprile
67 che suddivideva la Valle d'Aosta in due territori. Primo
territorio, dove predomina l'economia zootecnica associata alla
cultura forestale e all'alboricoltura fino a 1000 metri d'altezza,
98.000 ettari. Secondo territorio, dove predominano i pascoli al di
sopra dei 1000 metri, 121.000 ha. Questi strumenti avrebbero dovuto
essere:
l'utilizzazione attuale del territorio;
la proprietà dei fondi;
l'identificazione delle risorse agricole;
la vocazione del territorio;
la carta delle divergenze
Non si è giudicato necessario approfondire i dati sul
territorio, la proprietà, i lavoratori che dovevano essere gli
strumenti dell'azione pubblica che non può essere solamente
produttiva, ma anche destinata ad evitare la degradazione
dell'habitat delle montagne. La Valle d'Aosta con i suoi 322.600
ha. poteva e deve essere oggetto di uno studio preciso del
territorio. Non basta sapere che il 32% del territorio regionale è
improduttivo e che non si presta ad alcuna coltura, il restante 68%
può essere suddiviso in un 52% destinato a colture forestali e
pascoli, il 16% destinato a colture intensive, alla industria e al
settore terziario. Ora si sa che le unità agricole possono essere
suddivise in due gruppi distinti: uno che comprende i campi, i
prati e i pascoli, che raggiunge il 37%, mentre l'altro che
raggruppa i boschi copre il 40%. Il 20% restante è composto di
terreni incolti produttivi. E' indispensabile conoscere i dati
sulla proprietà dei fondi e le particolarità di coloro che operano
in questo settore. La parcellizzazione della proprietà in Valle
d'Aosta è straordinaria: 82.230 proprietari tra collettività,
consorterie, consorzi si dividono una superficie di 322.600 ha,
l'1% soltanto possiede più di 50 ha.
Invece le collettività, i consorzi, le consorterie posseggono i
tre quarti del territorio valdostano. Un'analisi effettuata il
1
°
giugno '79 sulle persone assistite in questo
settore in applicazione della legge 833 e delle sue convenzioni
rileva che 8.740 persone lavorano in questo settore: di questi il
4,6% ha meno di quindici anni, il 33% sono degli uomini contro il
66% di donne. Il 69% degli uomini e il 44% delle donne sono in età
di pensione". Questo dato penso che sia particolarmente
significativo, testimoniando l'invecchiamento della popolazione
agricola, che in modo particolare tocca la popolazione
maschile.
" Dal prossimo censimento dell'agricoltura si potranno ottenere
delle cifre più precise. Non si è giudicato necessario far passare
ad analisi i punti 4 e 5 per i quali dovrebbero ugualmente fondarsi
le sperimentazioni colturali in corso. In effetti la carta delle
vocazioni del suolo può indicare le colture più convenienti nei
differenti territori per la tipologia del suolo, il soleggiamento,
la pendenza e le altezze; la carta delle divergenze deve
individuare i luoghi dove è necessario intervenire per cambiare
coltura, essendo le colture attuali non rispondenti alla vocazione
vera del territorio in assenza di uno schema spesso imputato alla
lentezza delle trasformazioni che precisi le ristrutturazioni e le
riconversioni produttive in agricoltura. Inoltre si sostiene che la
storia dell'agricoltura valdostana basta a dare tutte le
indicazioni che si riferiscono alle colture e all'utilizzazione del
territorio. Tutto questo come se l'agricoltura valdostana non fosse
stata toccata da processi di modernizzazione in corso in tutti i
settori. Noi pensiamo sia sufficiente fermarsi su questi trenta
ultimi anni per dimostrare che ci sono state trasformazioni, grazie
anche all'apporto del denaro pubblico e alla capacità di
organizzazione di una classe di imprenditori, se così la si può
definire, in costante regresso. Del resto, le unità agricole sono
anch'esse in costante regresso per alcune colture importanti, per
la semplice ragione che gli interventi regionali non hanno quasi
mai composto un solo mosaico.
L'Amministrazione regionale ha regolamentato le sue azioni nel
settore agricolo con leggi e con deliberazioni del Consiglio
rispettando le direttive CEE e le leggi quadro in materia. Le
azioni sono state tuttavia, più orientate verso il mantenimento che
verso la promozione di questo settore. In effetti si è assicurato
l'accesso al credito e alle sovvenzioni a tutti i cittadini che
esercitano una attività che ha qualche rapporto con l'agricoltura o
la conservazione del territorio agricolo in montagna. La Regione
per mancanza quasi totale di sperimentazioni agricole complete -
come le definisce l'art. 12 della legge 153 del 9 maggio 75,
modificata dalla lettera f) dell'art. 4 della legge regionale 49 -
in vista di una sua applicazione e davanti alla reticenza delle
associazioni agricole a presentare proposte, salvo la continua
richiesta di contributi, non ha selezionato le azioni finanziarie".
Questo passo credo sia perfettamente pertinente qualora qualcuno mi
dicesse che sono fuori tema con quanto stiamo discutendo adesso, si
afferma, infatti, in questo paragrafo del documento dell'Union
valdôtaine chela Regione ha rincorso le richieste di contributo, ma
non ha selezionato gli interventi finanziari.
"Questa miriade di azioni senza finalità ben precise ha
trascinato inoltre, la moltiplicazione delle procedure, la
polverizzazione dell'intervento finanziario pubblico, contribuendo
in effetti a ridurre la capacità produttiva del settore
agricolo".
Anche questa è una precisa accusa al tipo di intervento che
oggi, per mancanza di proposte nuove, alla fine credo tutti
voteremo.
"Per dimostrare che questi trenta ultimi anni sono stati
caratterizzati da innovazioni anche significative, basta citare
qualche esempio e sottolineare tutti gli aspetti. Come primo fatto:
il numero degli agricoltori.
Non solamente sta calando, ma si constata l'invecchiamento
insieme ad un aumento della presenza femminile. Anche ammettendo
che le donne hanno sempre giocato un ruolo importante nel settore
agricolo, questo aumento nasconde la crescita certa part-time.
Quest'ultimo fenomeno non ha mai trovato considerazione nella
legislazione regionale che fino ad ora non ha fatto che introdurre
una distinzione fra consorzi e cooperative agricole, associazioni
di operatori e operatori individuali, senza contare le
differenziazioni in ragione relative agli interessi applicati,
l'indennità compensativa (è quella di cui stiamo parlando) prevista
all'art. 2 della legge regionale 49 limitata allo sfruttamento di
terreni con più di 3 ha. fu presto estesa, anche se a livelli
differenti, alle aziende agricole con meno di 3 ha. dalla legge
regionale n. 50. La partecipazione degli agricoltori che praticano
il part-time deve essere seriamente esaminata perchè alcuni dei
suoi aspetti devono avere una soluzione. Innanzitutto essi lavorano
in modo intermittente e di conseguenza sarebbe loro difficile
gestire la maggior parte delle aziende orientate verso la zootecnia
che necessitano della presenza costante di colui che opera, salvo
riducendone il ciclo produttivo. Un gran numero di aziende in cui
si pratica il part-time non possiede ormai più bestiame a causa di
difficoltà oggettive a seguire il ciclo produttivo. Questo ha
trascinato grossi cambiamenti nell'organizzazione. Valgono ad
esempio: la chiusura delle latterie turnarie, l'impossibilità di
utilizzare il concime organico per i prati, il disinteresse verso
lo sviluppo di produzioni foraggere. Queste ultime, del resto, non
trovano sbocchi sul mercato in ragione del costo troppo elevato
della produzione che trascina una sotto-utilizzazione delle
strutture agricole. La meccanizzazione rappresenta ugualmente una
delle innovazioni che ha influito sull'organizzazione del lavoro in
questo settore. In effetti i cavalli, questi grossi consumatori di
fieno, sono stati quasi totalmente rimpiazzati da macchine, non
soltanto per il trasporto, ma anche per tutte le operazioni
agricole. Le diverse fasi sono ormai fatte dalla meccanizzazione
che non soltanto solleva dalla fatica, ma riduce anche le ore di
lavoro. D'altronde grandi progressi sono stati fatti a livello
delle strutture primarie, quali le strade, i canali di irrigazione,
i locali e gli strumenti di lavoro, e per la trasformazione del
prodotto, così come per il miglioramento fondiario, nelle case. Si
tratta di investimenti che senza dubbio hanno contribuito a
facilitare il lavoro agricolo. Tra le azioni innovatrici bisogna
contare quelle che hanno portato alla realizzazione dei vivai
regionali, viticoli e frutticoli, dei vivai forestali, l'agraria
forestale valdostana, il risanamento del bestiame, la
sperimentazione di colture, di semenze come quelle che sono
avvenute con il rilancio della scuola di agricoltura. Malgrado
tutto questo, il prodotto interno lordo degli addetti
all'agricoltura resta molto inferiore a quello degli addetti ai
settori. In parte ciò è giustificato dall'invecchiamento
progressivo e dalla diminuzione del numero dei coltivatori, che
sotto beneficio di inventario, dovrebbe essere di circa 850 uomini
e 3000 donne, suscettibile di diminuire ancora se non si prendono
delle misure adatte a sviluppare il prodotto agricolo interno per
portarlo almeno ai livelli di quello dei lavoratori di altri
settori".
Mi arresto qui, non ho letto tutto il documento, ma solo alcune
pagine: era di 30 cartelle ne ho lette 5 e l'ho voluto leggere per
due ragioni. La prima per dire che, all'interno delle forze della
maggioranza e della stessa Union Valdôtaine c'erano elementi di
dibattito tali da consentire proposte su questo punto e un'attività
molto più seria di quella che è stata fatta e che viene continuata
con queste due leggi. Il secondo elemento che mi ha portato a
leggere questo documento, è quello di una sensazione di inutilità
delle cose che il nostro Gruppo dice di fronte ad un atteggiamento
politico precostituito da parte degli altri Gruppi consiliari, in
particolare di quelli della maggioranza. Se i Gruppi della
maggioranza non parlano, pur avendo delle cose da dire, su
argomenti di un certo rilievo, toccherà ai Gruppi di minoranza
farsi carico nei modi in cui sono capaci del dibattito. Noi
infatti, non crediamo di voler scontare come Gruppo di minoranza,
degli atteggiamenti precostituiti che portano a far passare anche
cose che riteniamo, nell'ordine del giorno del Consiglio, che non
sia giusto discutere contro la nostra volontà, visto il periodo in
cui ci troviamo. Sono questi i due elementi che ho voluto mettere
in rilievo. Mi scuso se sono stato uggioso e se la mia traduzione
in simultanea non era così perfetta come avrebbe dovuto.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (D.P. - N.S.):
Questo allegato n. 23
all'o.d.g. dell'adunanza del Consiglio regionale della Valle
d'Aosta in data 9 - 10 maggio 1983, disegno di legge n. 506 che
tratta "Prosecuzione e rinvio della concessione della indennità
compensativa annua agli imprenditori e conduttori di aziende
agricole" consente, a mio avviso, proprio per la vastità del tema
che è collegato a questa problematica, tutta un'amplissima
riflessione. Riflessione sul concetto stesso di contributi e su
come vengono utilizzati i quattrini dell'Amministrazione regionale,
cioè denaro pubblico, per gli interventi dell'ente pubblico
interessato in un settore vitale per l'economia della nostra
regione, come l'agricoltura. Ci si potrebbe quindi soffermare a
lungo, disquisire quanto si vuole sul fatto che la politica dei
contributi comporta questo enorme sborso di denaro senza avere
contemporaneamente un tornaconto dal punto di vista di una reale
produttività del settore. E' questo il punto su cui deve essere
incentrato il discorso, sia in sede di discussione generale che
durante l'esame dell'articolato. Non solo, ma volendo entrare nel
merito si potrebbe, ad esempio, sviluppare tutta una problematica
generale, anche nei confronti dei successivi disegni di legge. Per
esempio, pur avendo immediatamente una nutrita e diffusa
documentazione, andrebbe sviluppato tutto il discorso della
meccanizzazione - elemento fondamentale per un buon e corretto
utilizzo di questi contributi - in modo da ottenere una
razionalizzazione e una reale produttività del settore. Un altro
tema che mi pare sia stato poco trattato ed è il caso invece di
sviluppare ampiamente ed approfondire perchè potrebbe essere
elemento innovativo che viene a modificare una situazione stantia,
è il superamento dell'attuale monocoltura agricola presente in
Valle di Aosta. Il discorso potrebbe aprirsi attraverso
l'inserimento della questione energetica nelle coltivazioni
alternative, per esempio in serra, sia al discorso che riguarda
l'allevamento alternativo (...Interruzione...).
Energetica, sì, in quanto l'energia alternativa consente un
proficuo utilizzo di capitali per una serie di piantagioni
alternative a quelle tradizionali della Valle d'Aosta.
C'è poi un altro aspetto che mi pare sarebbe finalmente il caso
di approfondire e sviluppare e che mi ripropongo di affrontare, se
ne avrò il tempo - è chiaro che il mio mandato scade a mezzanotte
quindi non potrò soffermarmi per giorni e giorni - ed è quello
dell'allevamento alternativo.
Sulla base infatti, di ricerche che si vengono a sviluppare sia
in sede nazionale che i sede europea, tale allevamento si presenta
come possibile alternativa alla monocoltura agricola che, in Valle
d'Aosta, si presenta quasi esclusivamente come allevamento bovino.
Esso consentirebbe l'utilizzo di ampie fasce di territorio che
attualmente è abbandonato, proprio perchè le caratteristiche di
tale allevamento alternativo riguardano animali capaci di adattarsi
a pascoli molto poveri, con una resa foraggio-carne molto più
elevata della resa che si ha con l'allevamento bovino. Un aspetto
poi da non sottovalutare è che a questo tipo di allevamento si
potrebbe accompagnare, collegandosi alla legislazione regionale
sull'agriturismo e sugli operatori agrituristici, a un tipo di
sviluppo turistico diverso da quello che finora c'è stato in Valle
d'Aosta e che si limita per lo più ad alcune isole a sviluppo
intensivo, con elementi speculativi che vengono a soppiantare tutti
gli altri aspetti della questione. Tale sviluppo consentirebbe un
mantenimento di popolazione nelle frazioni che adesso sono in via
di abbandono proprio perchè permette un tornaconto, dal punto di
vista economico, senza un massiccio impiego di manodopera, o,
perlomeno, con un impiego inferiore a quello che richiede
l'allevamento bovino, trattandosi per lo più di allevamento allo
stato brado che potrebbe essere controllato e sviluppato in modo da
consentire anche un flusso turistico. Faccio l'esempio di come si
potrebbe avere questo allevamento brado di animali tipici della
Valle d'Aosta, come i camosci, che .. potrebbero essere abbattuti
nella misura ritenuta ottimale. Su questo ci sono degli studi, non
pensate che io parli, così, senza essere documentato! Inseguito
potremo verificare attentamente questi dati che sono forniti dalle
analisi di studi molto veritiere. In ogni modo, questo mio
intervento serve per introdurre almeno due o tre argomenti che
nelle leggi successive si potranno approfondire meglio e più
concretamente, trattandosi di elementi che indubbiamente, se si
vuole sviluppare una seria politica di intervento regionale
nell'agricoltura, è necessario tenere presente. Mi riservo già di
intervenire negli articoli di questo disegno di legge.
PRESIDENTE:
Ha chiesto di parlare il Consigliere Bordon,
ne ha facoltà.
BORDON (D.C.):
Qualche maligno diceva che Carlassare
voleva farci perdere un pò di tempo. Io penso che questa perdita di
tempo non sia grave, in quanto questo ordine del giorno lo si
finirà a tutti i costi, anche fermando l'orologio a mezzanotte.
Carlassare invece, mi ha interessato: devo riconoscere che deve
avere una tradizione agricola veramente notevole. Perchè per
esempio, quegli imbecilli di agricoltori e allevatori valdostani
che non hanno pensato alla alternativa di nuovi animali da allevare
come i camosci, le pecore, non hanno mai capito niente! Oppure i
maiali, come suggeriva Mappelli prima!
Mi è poi piaciuto specialmente perchè è una problematica da
studiare, approfondire, altrimenti non possiamo proseguire. Mi
dispiace che ha troncato l'intervento di colpo, proprio quando mi
stavo divertendo ed interessando molto! Io lo farei proseguire,
tanto sono solo le tredici! Dalle dieci di stamattina ad ora
abbiamo discusso due o tre argomenti, se tanto mi dà tanto, domani
alle tredici, saremo ancora qui. Perchè questo ordine del giorno
deve essere esaurito
!
PRESIDENTE:
Possiamo passare all'articolato, considerando
chiusa la discussione generale. Do lettura dell'art. 1:
Art.' 1
Agli imprenditori agricoli e ai conduttori di aziende agricole i
cui terreni ricadono nelle zone destinate alto esercizio
dell'agricoltura è concessa un'indennità compensativa annua
prevista dalla Direttiva CEE n. 268 in data 28 aprile 1975 e dalla
legge 10 maggio 1976 n. 352.
La indennità compensativa annua è concessa al fine di ovviare o,
quanto meno ridurre gli svantaggi naturali permanenti esistenti
nelle zone montane o dovuti alle condizioni climatiche difficili,
alla altitudine, al periodo vegetativo abbreviato, alle forti
pendenze che rendono difficile e oneroso l'uso dei mezzi meccanici
e tecnici.
Il beneficio tende, inoltre, a favorire il mantenimento di un
minimo di popolazione nelle zone montane, ad assicurare la
continuità delle attività agricole anche ai fini della
conservazione dell'equilibrio idrogeologico, la difesa e la
valorizzazione dell'ambiente naturale montano.
Metto in approvazione l'art. 1.
ESITO DELLA VOTAZIONE Presenti, Votanti e Favorevoli: 26
Il Consiglio approva all'unanimità.
PRESIDENTE
: Do lettura dell'art. 2.
Art. 2
La concessione della indennità compensativa annua agli
imprenditori agricoli e ai conduttori di aziende agricole è
effettuata alle seguenti condizioni: - coltivino i terreni e
conducano aziende agricole a qualsiasi titolo (proprietari,
affittuari, coloni, compartecipanti ecc;) aventi una superficie
agraria utilizzabile di almeno ha; 3.
Sono computabili le superfici agrarie utilizzabili coltivate
rappresentate da quote di comproprietà, quelle derivanti dalla
partecipazione a proprietà collettive e consortili, interessenze; i
diritti nelle "consorterie", nelle comunità agrarie e simili; i
diritti di uso civico.
- Si impegnino a proseguire la coltivazione per almeno un
quinquennio, secondo gli obiettivi indicati nella direttiva CEE n.'
268/75 e salvo le eccezioni di cui all'art. 6 della Direttiva
medesima.' La cessazione della coltivazione per l'intero
quinquennio o per parte di esso, comporta la revoca del beneficio e
la restituzione delle indennità percepite fino al momento della
cessazione stessa.'
- La conduzione dell'azienda agricola deve avvenire mediante la
effettiva coltivazione dei terreni e la tenuta degli allevamenti
secondo le regole della buona tecnica agraria e per la manutenzione
dei beni immobili, delle opere di miglioramento fondiario aziendali
e consortili.; Qualora il conduttore cessi di coltivare i terreni
durante il quinquennio ma vi subentri nella conduzione altro
conduttore, in possesso dei requisiti, quest'ultimo potrà
percepire, fino al compimento del quinquennio, l'indennità
compensativa ed il precedente conduttore à esonerato dall'obbligo
di restituire gli importi dell'indennità percepita fino al momento
della cessazione.
PRESIDENTE:
Metto in approvazione l'art. 2.
ESITO DELLA VOTAZIONE
Presenti, Votanti e Favorevoli: 26
Il Consiglio approva all'unanimità
PRESIDENTE:
Do lettura dell'articolo 3.
Art. 3
a) Per le aziende agricole dotate di allevamenti bovini,
ovini, caprini, la indennità compensativa annua è fissata in Lire
122.000 per ogni unità di bestiame adulto (U.B.A.) allevati durante
l'intero anno. L'importo unitario della indennità non può superare
Lire 122.000 per ettaro di superficie foraggera totale
dell'azienda. L'importo unitario della indennità annua non potrà
essere inferiore a Lire 25.540 e non superiore a lire 122.000 per
ogni U.B.A. e per ettaro di superficie foraggera totale
dell'azienda (rispettivamente 20,3 ECU e 97 ECU - valore dello ECU
relativo all'anno 1982 Lire 1258), a norma del Regolamento CEE 3332
del 19.12.1980 e della Direttiva CEE n. 666 del 24.6.1980.
In ogni caso l'importo complessivo della indennità annua per
ogni azienda agricola e per ogni beneficiario non potrà superare
quello corrispondente alle 20 U.B.A.
Quando il bestiame delle aziende delle sedi invernali viene
monticato in alpeggio, per un periodo non inferiore a gg. 90, la
corrispondente quota d'indennità pari ad un quarto di L. 122.000
compete al monticatore per ogni U.B.A. dello stesso monticata.
La corresponsione della suddetta quota parte spettante al
monticatore, per le U.B.A. monticate, è effettuata direttamente dal
proprietario del bestiame allevato nelle aziende delle sedi
invernali al momento dell'affidamento del bestiame stesso.
b) Per le aziende agricole con produzione diversa da quella
bovina, ovina e caprina (aziende prive di bestiame) l'importo
unitario della indennità compensativa annua è stabilita nella
misura di L. 122.000 per ettaro di superficie agraria utilizzata
dalla azienda.
Dalla superficie agraria utilizzata di cui al punto b)
precedente è detratta la superficie destinata alla produzione
foraggera; quella destinata alla produzione intensiva di meli,
peschi, eccedenti il mezzo ettaro. La indennità compensativa annua
unitaria non potrà essere inferiore e superiore ai limiti indicati
nel punto a) precedente.
In ogni caso la indennità compensativa annua complessiva
commisurata alla superficie agraria utilizzata non potrà superare
per ogni azienda e per ogni beneficiario la somma di lire
2.000.000.
Le superfici a coltura promiscua sono conteggiate una sola volta
e iscritte nelle qualità di coltura che forniscono il reddito
prevalente.
Metto in approvazione l'articolo 3.
ESITO DELLA VOTAZIONE
Presenti, Votanti e Favorevoli: 26
Il Consiglio approva all'unanimità
PRESIDENTE:
Dò lettura dell'art. 4.
Art. 4
In ogni caso le indennità indicate nei punti a) e b) predetti
nella loro misura unitaria e complessiva non sono cumulabili fra
loro per la stessa azienda e lo stesso beneficiario.
La indennità compensativa annua di importo pari o inferiore a
Lire 15.000 non è liquidata.
Metto in approvazione l'art. 4. ESITO DELLA VOTAZIONE
Presenti, Votanti e Favorevoli: 26
Il Consiglio approva all'unanimità
PRESIDENTE:
Do lettura dell'articolo 5.
Art. 5
La conversione di bovini, caprini e ovini in unità bestiame
adulto (U.S.A.) di cui all'art. 3 lettera a) avviene secondo
tabella seguente:
tori, vacche e altri bovini di più di due anni di età 1,0
U.B.A.
bovini da sei mesi a due anni 0,6 U.B.A.
capre 0,15U.B.A.
pecore 0,15U.B.A.
Metto in approvazione l'art. 5
ESITO DELLA VOTAZIONE
Presenti, Votanti e Favorevoli: 26
Il Consiglio approva all'unanimità
PRESIDENTE:
Do lettura dell'articolo 6
Art. 6
La domanda, compilata su moduli predisposti dallo Assessorato
all'Agricoltura e Foreste dovrà pervenire entro i termini fissati
annualmente dallo Assessorato steso, alle Amministrazioni comunali
le quali, espletati i compiti di cui al successivo articolo 7,
provvederanno a trasmetterle all'Assessorato Agricoltura e
Foreste.
Le domande dovranno essere corredate dai seguenti documenti e
attestazioni:
estratti in carta libera dei dati catastali (numero della
partita, foglio di mappa, numero della particella, comune,
superficie, qualità di coltura, reddito dominicale, reddito
agrario) di tutti i terreni condotti dal richiedente e per i quali
è stata richiesta la indennità.
attestazione del Sindaco del Comune di residenza del
richiedente dalla quale risulti che il conduttore dedica la propria
attività manuale alla lavorazione dei terreni ed all'allevamento
del bestiame per i quali ha richiesto la indennità.
stato di famiglia.
documentazione attestante il titolo
in forza del quale il richiedente conduce i terreni dei quali
non è proprietario (contratto di affitto, dichiarazioni di affitto,
altri titoli di conduzione).
attestazione del Sindaco, redatta anche su modulo di domanda
da cui risulti la rispondenza alla realtà degli elementi aziendali
contenuti nella domanda stessa (superfici, qualità di coltura,
numero di capi di bestiame).
PRESIDENTE:
Metto in votazione l'articolo 6.
ESITO DELLA VOTAZIONE
Presenti, Votanti e Favorevoli: 26
Il Consiglio approva all'unanimità
PRESIDENTE
: Do lettura dell'art. 7
Art. 7
Presso ciascun Comune è istituita una Commissione composta
dal Sindaco, che la presiede, e da due conduttori esperti di
aziende agricole, nominati dalla Giunta Comunale.
Alla Commissione comunale sono demandati i seguenti compiti:
a) controllo in merito alla rispondenza alla realtà degli
elementi indicati in domanda e della documentazione al legata
(superficie aziendale, qualità di coltura, numero di capi di
bestiame allevati).
b) controllo sulla reale esistenza e veridicità delle
superfici dei terreni condotti in affitto dal richiedente.
c) controllo nelle aziende ai fini di accertare che la
coltivazione dei terreni indicati in domanda e la tenuta degli
allevamenti siano realmente effettuati.
Dei risultanti controlli la Commissione Comunale, a mezzo del
proprio Presidente, riferirà con cadenza trimestrale
all'Assessorato Agricoltura e Foreste. Ai membri della Commissione
comunale spetta, per ogni seduta e ogni controllo in azienda un
gettone di presenza fissato nella misura prevista per le altre
Commissioni comunali.
Alla liquidazione provvede il Comune e l'Amministrazione
regionale al rimborso delle somme previa presentazione di documento
rendiconto. La Commissione redige i verbali dei lavori e trasmette
copia degli stessi all'Assessorato alla Agricoltura e
Foreste.
Metto in approvazione l'articolo 7
ESITO DELLA VOTAZIONE
Presenti, Votanti e Favorevoli: 26
Il Consiglio approva all'unanimità
PRESIDENTE
: Do lettura dell'articolo 8.
Art. 8
Gli articoli
2
e 3 della legge regionale 28 luglio
1978, n. 49, sono abrogati.
L'applicazione delta presente legge è demandata all'Assessorato
alla Agricoltura e Foreste che vi provvede con i propri servizi. I
funzionari addetti hanno la facoltà di accedere alle aziende
agricole e agli allevamenti per eseguire gli accertamenti necessari
inerenti istruzione delle domande in applicazione della presente
legge.
Contro le decisioni adottate dallo Assessorato all'Agricoltura e
alle Foreste è ammesso ricorso alla Giunta Regionale che si
pronuncia in via definitiva.
Metto in approvazione l'articolo 8
ESITO DELLA VOTAZIONE
Presenti, Votanti e Favorevoli: 26
Il Consiglio approva all'unanimità.
PRESIDENTE: Do lettura dell'articolo 9.
Art. 9
Coloro che producono documenti non rispondenti al vero; che non
rispettano gli impegni assunti inerenti la coltivazione dei terreni
e la conduzione degli allevamenti; che omettano di comunicare
tempestivamente le variazioni nella conduzione dei terreni, nella
qualità di coltura, nella consistenza degli allevamenti, che
comunque, con il loro comportamento traggano in errore
l'Amministrazione regionale, dovranno restituire la indennità
indebitamente percepita. Saranno cancellati dall'elenco dei
beneficiari dell'indennità, fatte salve le competenze dell'autorità
giudiziaria in materia.
PRESIDENTE
: Metto in approvazione l'articolo 9.
ESITO DELLA VOTAZIONE
Presenti, Votanti e Favorevoli: 26
Il Consiglio approva all'unanimità.
PRESIDENTE: Do lettura dell'articolo 10.
Art. 10
L'onere derivante dall'applicazione della presente legge,
previsto in Lire 2.000.000.000 graverà sul capitolo 34860 della
Regione per l'anno 1983.
Alla copertura dell'onere di cui al precedente comma si
provvede: mediante riduzione di L. 2.000.000.000 dello stanziamento
iscritto al capitolo 50050 (Fondo globale per il finanziamento di
spese per l'adempimento di funzioni normali - spese di
investimento
Metto in approvazione l'articolo 10
ESITO DELLA VOTAZIONE
Presenti, Votanti e Favorevoli: 26
Il Consiglio approva all'unanimità
PRESIDENTE
: Do lettura dell'articolo 11
Art. 11
Al bilancio di previsione della Regione per l'esercizio 1983
sono apportate le seguenti variazioni:
PARTE SPESA
Variazione in diminuzione
Cap. 50050: Fondo globale per il finanziamento di spese per
lo adempimento di funzioni normali - spese di investimento.
L. 2.000.000.000
Variazione in aumento
Settore 2.2.
2
. - Sviluppo economico Programma
2.2.2.06 - Interventi per la attuazione delle direttive CEE in
agricoltura.
Cap. 34860: (di nuova istituzione)
Spese per la concessione del la indennità compensativa annua
a conduttori di aziende agricole.
Legge 10 maggio 1976, n. 352 artt. 5,6 e 15 lett. b) L.R. 28
luglio 1973, n. 49 L.R... L. 2.000.000. 000
La presente legge sarà pubblicata sul Bollettino Ufficiale
della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
Metto in approvazione l'articolo 11.
ESITO DELLA VOTAZIONE
Presenti, Votanti e Favorevoli: 26
Il Consiglio approva all'unanimità
PRESIDENTE: Il Consiglio è chiamato per votazione segreta ad
esprimersi sul complesso della legge, si tratta del disegno di
legge n. 506.
ESITO DELLA VOTAZIONE
Presenti e Votanti: 29
Voti Favorevoli: 25
Voti Contrari: 4
Il Consiglio approva
PRESIDENTE:
L'Assessore all'agricoltura richiede che si
passi anche alla votazione dell'oggetto n. 320 in quanto la
discussione è analoga a quella dell'oggetto n. 319.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK