Consiglio Regionale della Valle d'Aosta - Oggetto del Consiglio n. 464 del 25 marzo 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 464 del 25 marzo 2021 - Resoconto
OGGETTO N. 464/XVI - Interpellanza: "Intendimenti in merito
all'introduzione in Valle d'Aosta del nuovo modello di cure
domiciliari adottato dalla Regione Piemonte".
Bertin (Presidente) -
Possiamo riprendere i lavori del
Consiglio. Riprendiamo con le interpellanze, punto n. 51
dell'ordine del giorno. La parola alla consigliera Spelgatti per
l'illustrazione.
Spelgatti (LEGA VDA) -
Preso atto del nuovo modello di
cura sperimentato nell'Alessandrino, distretto Acqui-Ovada e
recentemente adottato dalla Regione Piemonte e dalla Regione Veneto
che ha portato a un crollo dei ricoveri a un terzo e a un crollo di
decessi. Considerato che il nuovo modello prevede cure domiciliari
precoci in cui il malato non aspetta il decorso della malattia ma
viene preso in carico dai medici e USCA che seguono il paziente a
domicilio, sia nelle fasi degli accertamenti diagnostici che in
quelli successivi della cura.
Considerato che il TAR del Lazio infatti ha annullato la nota
AIFA in cui per le cure a casa ci si doveva accontentare di
Tachipirina e di vigile attesa, atteso che il pacchetto
farmacologico già individuato e poi adattato a ogni singolo
paziente con farmaci che permettono di controllare l'evoluzione
della malattia e ridurre la sintomatologia ha dato riscontri
positivi davvero importanti, noi chiediamo se il Governo regionale
sia a conoscenza dei nuovi modelli e protocolli adottati dalla
Regione Piemonte e dalla Regione Veneto, se li abbiano studiati e
se abbiano intenzione di procedere nella stessa direzione anche in
Valle d'Aosta alla luce dei risultati ottenuti.
Presidente -
Per la risposta, ha chiesto la parola
l'assessore Barmasse.
Barmasse (UV) -
Ringrazio la consigliera Spelgatti, anche
perché volevo parlare delle terapie che noi facciamo a domicilio,
forse questa è anche l'occasione per dire quello che fanno in
questo momento i nostri servizi e le nostre USCA dal punto di vista
terapeutico.
Con riferimento quindi all'oggetto dell'interpellanza, si
evidenzia che l'evoluzione della pandemia, tenuto conto
dell'impatto sulla nostra Regione, dei contributi e delle
esperienze maturate in questi mesi ha reso necessario potenziare la
precoce presa in cura dei pazienti a domicilio Covid positivi
attraverso un nuovo e dinamico modello assistenziale che viene
attivato tramite i dati disponibili sulla piattaforma della
Protezione civile, che registra tutti i casi di positività o
direttamente dal medico di famiglia.
Com'è noto, il paziente Covid positivo si trova in una
condizione di isolamento al proprio domicilio e, al fine di evitare
trasferimenti presso strutture ambulatoriali, peraltro in una
realtà come quella regionale caratterizzata dalla dispersione
abitativa in un contesto montano e per contenere il rischio di
contagio, il nostro modello prevede la presenza di una figura
infermieristica esperta accanto al medico USCA.
Questa
équipe
nel suo intervento a domicilio è dotata di
auto di servizio dedicata, saturimetro, termometro, fonendoscopio,
sfigmomanometro, misuratore di glicemia, farmaci previsti appunto
dal protocollo di terapia Covid nel rispetto delle linee guida
dell'Istituto Superiore Sanità, cioè l'Enoxaparina da 4.000 unità,
Prednisolone 5 mg e 25 mg, 40 mg
die
è la posologia
raccomandata, Desametasone 4 mg e 8 mg, Paracetamolo endovena,
fisiologica da 100 ml e 250 ml, deflussori a caduta, insulina
Glargine più insulina Aspart o insulina Lispro, ricettario per
prescrizione farmaci e consulenza specialistica,
tablet
o PC
portatile con Sim, cellulare di servizio.
Nell'ambito del suo intervento di presa in carico, l'USCA può
attivare i sistemi di telemedicina e telemonitoraggio, la consegna
domiciliare di saturimetro per l'automonitoraggio del paziente, la
fornitura di contenitore criogenico di ossigeno, la fornitura
diretta al paziente di farmaci in caso di necessità, il servizio di
psicologia dedicato all'emergenza Covid e può collaborare con il
servizio tamponi distretti nell'esecuzione dei tamponi diagnostici
per Sars-Cov-2.
Il medico dell'USCA, in base al quadro clinico evidenziato,
potrà disporre la permanenza a domicilio con supporto terapeutico e
monitoraggio, prendere contatto con l'area sanitaria temporanea di
Variney dedicata alla cura e assistenza dei pazienti Covid positivi
nelle situazioni in cui è controindicato il mantenimento a
domicilio e non è necessario un ricovero in ambiente ospedaliero,
disporre ricovero ospedaliero nei casi critici. Il medico
dell'USCA, a differenza di quanto avviene in altre Regioni,
mantiene in maniera organica i rapporti con i medici di medicina
generale, la continuità assistenziale con gli specialisti
ospedalieri. In questo ambito si scrive l'avvio in corso della
terapia con anticorpi monoclonali recentemente messa a disposizione
a livello nazionale per la cura precoce dei pazienti Covid positivi
in situazioni di fragilità clinica che comporta una forte sinergia
organizzativa tra i reparti ospedalieri, medico di famiglia e le
USCA con il supporto della telemedicina.
In parallelo all'organizzazione di un'efficace risposta per i
pazienti Covid positivi a domicilio, informo che con la
deliberazione della Giunta regionale n. 76 in data 1° febbraio 2021
recante: "Approvazione di indicazioni per l'organizzazione ed
erogazione delle cure domiciliari integrate e delle cure
domiciliari palliative, disposizioni attuative degli articoli 22 e
23 del DPCM 12 gennaio 2017", è stato altresì avviato un percorso
di riorganizzazione e potenziamento dell'Assistenza Domiciliare
Integrata (ADI), in attuazione delle ultime disposizioni nazionali
in materia, cioè valutazione dei bisogni degli assistiti mediante
coefficiente di intensità assistenziale, rivalutazione degli
effettivi fabbisogni di personale sanitario e ausiliario
amministrativo, per l'erogazione delle cure, omogeneità di
trattamenti sul territorio, eccetera.
Evidenzio infine che l'intervento per una più efficace risposta
relativa alle cure domiciliari integrate andrà a inserirsi in un
più ampio disegno riorganizzativo dell'assistenza territoriale, il
quale non solo è oggetto delle tante prescrizioni contenute nei
decreti emergenziali, vedi in particolare l'articolo 1 del
decreto-legge n. 34/2020, il cosiddetto "decreto rilancio", ma
rappresenta anche oggi più che mai una priorità non più rinviabile
del sistema sanitario regionale.
Alla luce di quanto illustrato e riconoscendo sicuramente
l'efficacia dei protocolli a cui lei ha fatto riferimento, ritengo
che il modello di presa in carico degli assistiti a domicilio messo
a punto a livello regionale nell'ambito dell'emergenza sanitaria
ancora in corso, pur sempre volgendo l'attenzione anche alle azioni
messe in atto dalle altre Regioni, sia da ritenersi efficace al
fine di fornire delle pronte risposte sanitarie agli assistiti.
Presidente -
Per la replica, ha chiesto la parola la
consigliera Spelgatti.
Spelgatti (LEGA VDA) -
Assessore, la ringrazio per la
risposta, mi fa piacere che si vada in questa direzione, che si
vada nella direzione soprattutto della cura del paziente a
domicilio, questo è un obiettivo fondamentale non solo durante
questa emergenza ma questa deve essere sempre di più l'ottica che
dovremo avere in futuro perché dobbiamo passare dalla visione
ospedalocentrica che abbiamo sempre avuto alla visione della
medicina territoriale.
Non sono in grado di valutare quello che lei mi ha detto, nel
senso che non ho riscontri in una direzione, né nell'altra, quindi
prendo assolutamente per buono e per valido tutto ciò che lei mi ha
raccontato in relazione a quello che si sta facendo e ai risultati
che si stanno ottenendo, ritengo che sia sempre opportuno e
importante comunque far sempre il confronto tra quello che si sta
facendo e quello che stanno facendo le altre Regioni, che stanno
ottenendo un crollo verticale non solo dei decessi ma degli accessi
al Pronto Soccorso, non so dire se noi abbiamo diminuito gli
accessi al Pronto Soccorso nella stessa misura in cui invece sono
calati nelle regioni in cui sono stati adottati questi protocolli,
quindi non ho un termine di paragone.
L'importante era cercare di portare questa segnalazione, come
quella che avevamo fatto sui braccialetti Covid in cui mi aveva
detto che appunto si stava andando avanti, però poi non ne ho più
saputo niente, oppure quella che era stata fatta sulla lista di
riserva per i vaccini non utilizzati che poi abbiamo visto che
successivamente Figliuolo l'ha fatta diventare una normativa,
un'indicazione che arriva direttamente da Roma, quindi fa piacere
perché era un'idea che era già stata lanciata in quest'aula ben
prima, pertanto fa sempre piacere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK