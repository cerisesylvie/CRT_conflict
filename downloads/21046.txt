Consiglio Regionale della Valle d'Aosta - Oggetto del Consiglio n. 1014 del 15 dicembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1014 del 15 dicembre 2004 - Resoconto
OGGETTO N. 1014/XII - Utilizzazione di quote significative di
risorse della Camera valdostana delle imprese per trasferte.
(Interrogazione)
Interrogazione
Premesso:
- che con la L.R. 7/2002 è stata istituita la Camera
valdostana delle imprese e delle professioni;
- che, nelle more del trasferimento di funzionari e
personale, è stata assegnata alla Camera una dotazione finanziaria
per le diverse esigenze organizzative di questa fase di
transizione;
- che, secondo quanto affermato dall'assessore delegato in
risposta a un'interrogazione del nostro gruppo consiliare, è emerso
che una quota significativa delle risorse impegnate nel 2004 per il
funzionamento di questo organismo è stata utilizzata per non meglio
specificate "trasferte";
tutto ciò premesso, i sottoscritti Consiglieri
regionali
Interrogano
l'assessore delegato per sapere:
1. quante sono le trasferte effettuate e quali destinazioni
hanno avuto;
2. quali specifiche esigenze hanno motivato tali
trasferte;
3. quali soggetti vi hanno partecipato;
4. quali considerazioni esprime sul fatto che le risorse
destinate a queste "trasferte" (160 mila €) rappresentino circa un
terzo dello stanziamento annuo complessivo.
F.to Tibaldi - Frassy - Lattanzi
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Le risposte a questa interrogazione sono
abbastanza semplici, nel senso che la deliberazione n. 2710/2004 ha
impegnato - e sottolineo 10 volte "impegnato" - e non liquidato una
spesa complessiva di 160 mila euro, che doveva essere utilizzata in
due direzioni: indennità per quanto riguarda i membri del consiglio
camerale e rimborsi spese per gli organi della Camera valdostana
delle imprese e delle professioni, nonché gli oneri fiscali che
sono a carico della Regione, ovvero l'IRAP. Le indennità, partendo
dal compenso previsto per il presidente, per il vicepresidente, il
compenso annuo per i membri della giunta, i gettoni di presenza per
i membri della giunta, i gettoni di presenza per i membri del
consiglio, il compenso annuo del presidente dei revisori dei conti
e dei revisori dei conti, ammontano - questa è una cifra
approssimativa perché va allegata alle presenze... - a circa 90.000
euro. Sottolineo che tali soldi non sono ancora stati liquidati,
ovviamente tutto è legato alla modifica legislativa. È una cifra
indicativa, i compensi dovuti ai membri della camera e al collegio
sindacale sono circa 90.000 euro dei 160.000. Vi sono poi le
trasferte che sono state effettuate dal Presidente della Camera di
commercio e sono trasferte prevalentemente tra Aosta e Roma, una
tra Aosta e Bruxelles, una fra Aosta e Taormina, una Aosta-Sondrio,
una Aosta-Vercelli e una Aosta-Cosenza.
A cosa sono dovute queste trasferte? Il presidente de la chambre
è membro di diritto del Consiglio di "Unioncamere", che convoca
periodicamente la propria riunione, pertanto le spese sono relative
alle trasferte effettuate dal presidente de la chambre a Roma; la
trasferta a Taormina è stata determinata dalla 119° assemblea
annuale di "Unioncamere", che invece di svolgersi a Roma si è
svolta lì. Vi è poi stata una trasferta del presidente della camera
e del sottoscritto a Cosenza, in relazione ad un interscambio con
questa provincia della Calabria, sulla base anche di un accordo che
è stato sottoscritto con la Presidenza del Consiglio. Vi è stata
poi una trasferta del Presidente Roullet e di un membro della
giunta provvisoria, che è attualmente il vicepresidente della
camera, che si sono recati a Bruxelles su invito di "Unioncamere
Piemonte", e le trasferte a Sondrio e a Vercelli hanno avuto come
scopo la visita alle camere di commercio di queste due città e un
confronto con i presidenti e i segretari generali, proprio perché
sono camere di commercio di dimensioni simili a quella della Valle
d'Aosta.
Quali sono i soggetti? Come ho detto prima, ha partecipato
esclusivamente il presidente de la chambre, fatta eccezione per la
trasferta a Bruxelles alla quale ha partecipato anche il
consigliere Risso.
Le spese di trasferta ammontano attualmente a 4.479 euro, si
riferiscono a spese di viaggio, biglietti aerei, biglietti
ferroviari, pedaggi autostradali, rimborsi chilometrici e spese di
vitto e pernottamento; quindi, tornando alle questioni poste, il
fondo è di 160.000 euro, di questi sono stati impegnati 4.479 euro.
Gli esborsi relativi a tutte le succitate trasferte, quindi 4.400 e
rotti euro, sono stati anticipati dal Presidente Roullet, che ad
oggi non ha ancora ricevuto alcun compenso. Analoga situazione
riguarda le indennità che sono previste per i componenti della
giunta e del consiglio, che a tutt'oggi non sono state erogate. È
quindi una spesa che attualmente è stata impegnata e che verrà
erogata nel momento in cui vi sarà quella modifica legislativa
collegata alla "omnibus". Mi pare che l'ammontare delle spese di
trasferta sia ampiamente compatibile con l'attività della
camera.
Presidente - La parola al Consigliere Tibaldi.
Tibaldi (CdL) - Come l'Assessore ben sa, questa interrogazione
trova la sua origine in una precedente risposta che egli ci ha dato
in occasione di una nostra iniziativa che voleva approfondire
l'attività della costituenda camera di commercio. La camera di
commercio sta attraversando un faticosissimo percorso per arrivare
ad un avvio suo proprio, funzionalmente, organizzativamente e anche
istituzionalmente, che ne sancisca l'esistenza autonoma e slegata
dal sistema politico regionale, faticosissimo avvio che sappiamo
essere ostacolato da un neppure troppo sotterraneo ostracismo dal
punto di vista politico. A tale faticoso cammino si aggiunge questa
estemporaneità di alcune iniziative che, a nostro avviso,
necessitavano di spiegazioni, e l'Assessore oggi ce ne ha fornite
alcune. Come ben avrà letto l'Assessore, fin nelle nostre premesse
si parla di
"quota significativa di risorse impegnate"
e
naturalmente sulla base di questo impegno abbiamo chiesto quali
sono le risorse liquidate e a cosa sono servite tali trasferte.
Notiamo - e non posso dire con soddisfazione - che se da un lato
la camera di commercio deve effettuare questo transito con una
certa difficoltà, dovendo superare gli ostacoli più imprevedibili
per addivenire ad una sua costituzione effettiva... d'altro canto
possiamo constatare che l'attività di relazione esterna esiste ed è
anche notevole, perché, al di là della cifra utilizzata, vi sono
almeno 6-7 trasferte che sono state effettuate in diverse sedi, in
diversi luoghi per finalità istituzionali (questo non vogliamo
assolutamente metterlo in dubbio). Sono trasferte che indicano una
certa attività produttiva con l'esterno, mentre all'interno
paradossalmente vediamo che questa camera non riesce a trovare
ancora una sua dimensione esistenziale.
Terminiamo questa breve replica con un auspicio: non vorremmo
che la nascente Camera delle attività produttive diventasse una
sorta di agenzia di viaggi, dove qualcuno coglie l'occasione per
recarsi all'estero non solo per seguire finalità istituzionali, ma
magari per cogliere delle occasioni che vengono offerte dall'ente.
Visto che lei vigila su questo organismo che faticosamente cerca di
trovare una sua dimensione, una sua esistenza, le chiediamo anche
di vigilare sulle attività di utilizzo delle risorse che, come lei
ben sa, nel 2004 erano impegnate per la consistente cifra di
519.000 euro. Sappiamo che nei prossimi 6 mesi vi sarà il
completamento di questo percorso per addivenire nel giugno 2005,
secondo quanto lei ci ha comunicato durante la scorsa seduta, al
completamento di tale fase transitoria. Così come la invitiamo ad
essere vigile dell'attività esplicata dal presidente e dal
consiglio camerale, questo stesso controllo lo effettueremo noi
nell'esercizio della nostra funzione ispettiva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK