Consiglio Regionale della Valle d'Aosta - Oggetto del Consiglio n. 266 del 27 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
ENERGIA
Risparmio energetico e fonti alternative
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 266 del 27 gennaio 2021 - Resoconto
OGGETTO N. 266/XVI - Interpellanza: "Intendimenti in merito
al finanziamento di lavori di efficientamento energetico di edifici
pubblici".
Marguerettaz (Président) -
Point n° 26 à l'ordre
du jour. La parola alla collega Spelgatti.
Spelgatti (LEGA VDA) -
Partiamo dalla delibera di Giunta
n. 1044 del 16 ottobre 2020 avente a oggetto: "Approvazione
dell'aggiornamento del progetto strategico, efficientamento
energetico edifici pubblici" in cui viene deliberato di dare atto
che le spese sostenute nell'ambito dei progetti integrati,
efficientamento energetico edifici pubblici, edificio direzionale
Autoporto S.p.A. ed efficientamento energetico edifici pubblici
modulo di raccordo Autoporto S.p.A., approvati con deliberazione
della Giunta regionale n. 393 del 3 aprile 2018, coerenti per
l'obiettivo con le finalità perseguite dal programma investimenti
per la crescita e l'occupazione 2014-2020 FESR e pertanto
finanziabili con le risorse aggiuntive regionali ai sensi
dell'articolo 19, comma 24, della legge regionale 11 febbraio 2020,
su indicazione dell'Autorità di gestione FESR non verranno in via
cautelativa certificate all'Unione europea.
La delibera medesima non esplicita le ragioni per le quali in
via cautelativa, su indicazione dell'Autorità di gestione FESR, non
verranno certificate le suddette spese, pur esplicitando che
l'obiettivo perseguito dai progetti stessi sia coerente con le
finalità perseguite dal programma investimenti per la crescita e
l'occupazione 2014-2020 FESR.
Se infatti esaminiamo la delibera di Giunta regionale n. 393 del
3 aprile 2018 con oggetto: "Approvazione delle schede di progetti
efficientamento energetico edifici pubblici, edifici direzionali
Autoporto S.p.A. ed efficientamento energetico edifici pubblici,
edificio modulo di raccordo Autoporto S.p.A. della convenzione con
la società Autoporto S.p.A. e del corrispondente finanziamento
nell'ambito del programma investimenti per la crescita e
l'occupazione 2014-2020 FESR" in cui venivano approvati i suddetti
progetti con il relativo finanziamento rispettivamente di euro
1.159.118,72 di cui euro 420.867 e di euro 420.867,76,
complessivamente quindi pari a euro 1.579.986,48, e quindi
considerata appunto la rilevanza degli importi suddetti,
considerato che si è a conoscenza dell'attivazione di un
contraddittorio con la società Autoporto S.p.A. a seguito di
numerose problematiche evidenziate dai controllori di primo
livello, richiamiamo anche il contenuto dell'interrogazione
discussa nel Consiglio regionale del 7 marzo 2019 in cui portavamo
a conoscenza dell'Aula la grave situazione dovuta a numerosi
episodi di interruzione del riscaldamento nei locali oggetto dei
sopracitati lavori di efficientamento energetico, consideriamo
infine che dalle premesse della delibera di Giunta n. 1044
soprarichiamata parrebbe che si voglia andare nella direzione di
finanziarie i suddetti lavori attraverso l'utilizzo di risorse
aggiuntive regionali di cui all'articolo 19 della legge regionale
n. 1/2020.
Chiediamo quindi quali siano state le problematiche rilevate in
sede di controllo di primo livello e quali siano state le ragioni
definitive della decisione di non certificare all'Unione europea in
via cautelativa e su indicazione dell'Autorità di gestione FESR le
spese sostenute nell'ambito dei progetti integrati di cui in
premessa. Poi chiediamo se sia effettivamente intenzione della
Regione di finanziare i suddetti lavori attraverso l'utilizzo di
risorse aggiuntive regionali; in ultimo se siano ravvisabili delle
responsabilità per quanto accaduto e, in caso positivo, quali siano
i provvedimenti adottati o che si intendano adottare nei confronti
dei soggetti individuati.
Sappiamo che per questi lavori ci sono stati moltissimi
problemi, problemi appunto che erano già stati evidenziati nella
scorsa legislatura dalla Lega e anche da altre forze politiche ed
erano stati molto minimizzati da parte del Governo regionale,
eppure sapevamo che c'erano state delle petizioni per questo, che
c'erano stati dei soggetti con locali commerciali e altro appunto
all'Autoporto... sapevamo che erano stati avviati anche dei
contenziosi, il tutto è sempre passato comunque sottotraccia.
Abbiamo poi osservato quello che è accaduto all'interno del
Consiglio di amministrazione dell'Autoporto in questi anni, non
sappiamo assolutamente le ragioni, però vediamo che un Consigliere
era dimissionario il 30 giugno 2018, dopodiché un altro
dimissionario il 28 febbraio 2019, dopodiché vediamo il 3 maggio
2019 le dimissioni del Presidente e di un Consigliere. Ora, noi non
sappiamo assolutamente le ragioni, però comunque qualche cosa
all'interno della società Autoporto è accaduta e sta accadendo.
Chiediamo quindi di avere le risposte intanto in relazione a quello
che sta succedendo, soprattutto perché sappiamo di questa
attivazione di un contraddittorio con l'Autoporto S.p.A., siamo
preoccupati del fatto che 1 milione e mezzo e oltre di euro che
dovevano essere recuperati con i fondi europei vengono messi a
carico della Regione e quindi vorremmo capire qualche cosa di
più.
Presidente -
La parola all'assessore Bertschy.
Bertschy (AV-SA) -
Nel suo intervento ha richiamato
numerose questioni, io cercherò di dare alcune risposte, in
particolare rispetto alle domande che ha posto nell'interpellanza
ma ovviamente sono a disposizione per approfondire anche altre
questioni che sono state sollevate.
Prima di andare alle risposte, mi sembra corretto dire che il
lavoro si è concluso e direi l'obiettivo che origina la richiesta
di finanziamento, che era quello della riduzione... della
qualificazione energetica, quindi il raggiungimento di un
mantenimento dei costi e di una qualità degli interventi per
passare a una classe energetica superiore è stato raggiunto e
questo consentirà all'edificio oggetto di intervento di essere
collocato appunto in una classe energetica superiore e di garantire
efficienza e risparmio nella gestione degli immobili, oltre che un
miglior livello di
comfort
per i suoi occupanti e un
risparmio del consumo di fonti fossili.
Non entro nel merito, anche perché non sono completamente a
conoscenza, la risposta che mi è stata fornita indica che i lavori
si sono svolti senza particolari problemi, quindi non dubito del
suo intervento e non sto a sostenere una posizione diversa.
Prenderò l'impegno personalmente comunque di andare a verificare,
insieme anche al Consiglio di amministrazione, quanto è successo e
quanto ancora può succedere. Rispetto però alla conclusione dei
lavori, i tempi sono stati rispettati, non ci sono contestazioni,
non ci sono riserve da parte delle imprese esecutrici. Quella
quindi che viene riportata è una situazione diversa ed è corretto
che si verifichino bene le fonti. Io quindi su questo non entrerei
in merito.
Rispetto invece alle domande, la prima si divide in due domande:
"quali siano state le problematiche rilevate in sede di controllo"
e l'altra sul perché della non certificazione. Rispetto alle
problematiche del controllo di primo livello, che è iniziato nella
prima fase di certificazione delle spese, la problematica
riscontrata in sede di controllo è riconducibile all'applicazione
dei codici dei contratti, il contraddittorio che ne ha generato ha
permesso di risolvere parte di queste difficoltà, ripeto: un
contraddittorio sulla prima fase di certificazione e in questo
momento si è concluso con una riduzione di spesa, che comunque
continuerà perché la certificazione della spesa è all'inizio della
sua fase di verifica.
Rispetto invece alla certificazione, è una decisione che è stata
assunta in via cautelativa perché la ragione è riconducibile a un
dubbio di carattere interpretativo sull'esatto inquadramento di
Autoporto S.p.A. e alla conseguente possibilità di annoverare
Autoporto tra i soggetti beneficiari attuatori degli interventi di
efficientamento, in particolare le incertezze interpretative sono
sorte e, nonostante i pareri richiesti all'assistenza tecnica e al
nostro legislativo non sono state superate, sulla natura giuridica
della società e sulla sua effettiva riconducibilità ai cosiddetti
"organismi di diritto pubblico", annoverati dai programmi tra i
possibili soggetti beneficiari di finanziamenti. In ragione di
questi dubbi, in via cautelativa appunto si è deciso di non
certificare visto che il programma non ha problemi di spesa, le
risorse sono state impegnate attraverso un altro bando: quello
previsto dalla DGR n. 323 del 30 aprile 2020, che permette gli
avvisi a evidenza pubblica per l'efficientamento energetico del
patrimonio edilizio pubblico dei Comuni e delle
Unités des
Communes valdôtaines
. È stata adottata questa scelta per
evitare di avere una spesa che può essere messa in discussione,
visto questo dubbio interpretativo nella sua certificazione, e lo
si può fare perché questo non genererà dei problemi sulla
rendicontazione del programma, che avrà comunque altre spese a
disposizione per raggiungere il suo risultato.
La risposta alla domanda n. 2: "se sia effettivamente intenzione
della Regione VDA di finanziare i suddetti lavori attraverso
l'utilizzo di risorse aggiuntive regionali" è sì. La società
Autoporto, sulla base delle deliberazioni di approvazione dei
progetti in argomento, ha portato a conclusione, nei termini
previsti, i lavori di efficientamento energetico dell'edificio
direzionale e del modulo di raccordo. Considerato che gli
interventi sono perfettamente coerenti con gli obiettivi previsti
dal FESR 2014-2020, gli stessi, com'è indicato nella deliberazione
n. 1044/2020 di revisione progetto strategico, efficientamento
energetico edifici pubblici, saranno finanziati attraverso
l'utilizzo delle risorse aggiuntive regionali di cui all'articolo
19 della legge n. 1/2020, la quale prevede, tra l'altro, che le
risorse aggiuntive regionali per i programmi di investimento
oggetto di cofinanziamento europeo e statale sono autorizzati a far
integrare le disponibilità di risorse finanziarie per obiettivi
previsti dai programmi e dai progetti cofinanziati, laddove questi
ultimi non assicurino la necessaria risposta ai fabbisogni
individuati e anche alla luce di possibili rinunce ai finanziamenti
da parte dei beneficiari, economie di spese, non rispondenza agli
stringenti vincoli di ammissibilità previsti dalla normativa
statale dei programmi e dei relativi sistemi di gestione e
controllo.
"Se siano ravvisabili delle responsabilità per quanto accaduto e
in caso positivo quali siano i provvedimenti adottati o che si
intendono adottare nei confronti di soggetti individuati": il
processo di individuazione degli interventi da finanziare con fondi
europei è codificato e prevede, tra l'altro, la validazione da
parte dell'Autorità di gestione competente. L'iter di ammissione
del finanziamento dei progetti in argomento ha rispettato tutte le
regole procedurali stabilite, la scelta di non certificare le spese
afferenti i progetti è espressione di un comportamento prudente da
parte dell'Autorità di gestione che non comporta danni né dal lato
del beneficiario, il quale godrà comunque del finanziamento
accordato, né dal lato del programma investimenti per la crescita e
l'occupazione 2014/2020 del FESR, in quanto non crea, come ho detto
prima, problemi rispetto alla certificazione della spesa sulla 64.
A nostro avviso, allo stato attuale non si ravvisano quindi
pertanto responsabilità ma la capacità ovviamente di trovare anche
delle soluzioni in un ambito complicato come quello della gestione
dei fondi europei e di cercare di produrre delle azioni che creino
le condizioni per la realizzazione di progetti e gli obiettivi che
il programma condiviso insieme a tutta l'Amministrazione regionale
ha portato al suo compimento.
Da parte nostra quindi ci sono tutte le attenzioni del caso per
far sì che i progetti e soprattutto gli obiettivi politici vengano
raggiunti e allo stesso tempo la cautela è quella di portare a
rendicontazione le risorse in maniera che possano essere sempre
certificate dalla Commissione europea.
Presidente -
Per la replica, la parola alla collega
Spelgatti.
Spelgatti (LEGA VDA) -
Assessore Bertschy, quindi
sostanzialmente mi si sta rispondendo che il motivo e l'unico
motivo per cui si sospende la richiesta di questi soldi
sostanzialmente all'Europa, per rendere il tutto in termini più
semplici, è che non si sa e si dubita del fatto che sostanzialmente
Autoporto potesse prendere questi soldi per poter fare questo tipo
di lavoro. Io quindi non so se ho capito, adesso poi mi riascolterò
bene tutta la sua risposta e si andrà avanti ad approfondire tutta
questa situazione, perché tanto per incominciare questa risposta ha
una sua gravità importante perché decidere di fare un progetto con
i fondi europei, il tutto perché si dice nella stessa delibera che
"pur coerenti con l'obiettivo e le finalità perseguite dal
programma investimenti per la crescita e l'occupazione... in via
cautelativa non chiediamo più i soldi", allora Autoporto non ha
cambiato denominazione o quant'altro, quindi forma giuridica,
Autoporto S.p.A. era Autoporto S.p.A. già prima. Edificio pubblico?
Sì? No? Sarò ben curiosa poi di andare a leggere bene tutte le
motivazioni che hanno portato appunto a dire: "ah beh, abbiamo
chiesto questi soldi, abbiamo iniziato tutti questi progetti per
avere i fondi europei, non è cambiato nulla", ma forse però
Autoporto questi soldi non li poteva spendere. Non aveva diritto di
partecipare a questo bando e allora li spende la Regione e li
spendiamo per questo non li spendiamo per qualcos'altro comunque
sia, non è proprio una roba così semplice e così liscia, sono
risorse pubbliche molto importanti.
Sul discorso dei lavori fatti, io non entro minimamente nel
merito, non mi permetto minimamente di contestare il fatto che sia
stato tutto certificato come a regola d'arte, eccetera, però un
dato di fatto certo è che all'epoca molti problemi c'erano stati,
c'erano state petizioni e quant'altro in relazione a tutte le
problematiche tra quello che era la parte comune che era stata
fatta e quelli che poi erano invece i problemi con i raccordi nei
locali che sono locati a tutte le varie attività... se era un
problema di aria calda, aria fredda e di attività che avevano
l'interruzione del servizio di aria calda e quant'altro... e
soprattutto degli sprechi in relazione all'attività alberghiera e
quant'altro che si ritrovava a non poter più decidere di fermare
l'impianto di raffreddamento dell'aria, che andava in automatico,
se ricordo bene, o comunque così mi è stato riferito, prendiamo
tutto con beneficio di inventario, però non potevo utilizzarlo
realmente quando ce n'era bisogno ma sostanzialmente questo
impianto andava sempre, quindi alla faccia del risparmio
energetico! Sarebbe molto interessante anche sapere poi se queste
problematiche sono state risolte, oppure abbiamo fatto dei lavori
di riqualificazione energetica per poi sparare aria fredda in
continuazione quando non è necessario, quindi utilizzare questi
impianti ben di più di quello che serve, con tutti i problemi anche
di spese energetiche e di inquinamento che possono derivarne.
Comunque, io di questo non ho notizie però sarebbe anche
interessante andare avanti a capire.
Sarà poi anche interessante capire esattamente quello che è
successo all'interno del contraddittorio, perché la sua risposta è
stata a volo d'angelo sul discorso che poi c'è stata una riduzione
delle spese che sono state sostanzialmente ammesse, però andremo
poi a vedere effettivamente in questi verbali tutto quello che è
realmente emerso e se le contestazioni sono state effettivamente
solo queste o meno. Diciamo che su questa questione torneremo poi
più avanti quando verrà richiesta poi tutta la documentazione
necessaria.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK