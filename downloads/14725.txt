Consiglio Regionale della Valle d'Aosta - Oggetto del Consiglio n. 1143 del 25 gennaio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula
Oggetto del Consiglio n. 1143 del 25 gennaio 1995 - Resoconto
SEDUTA ANTIMERIDIANA DEL 25 GENNAIO 1995
OGGETTO N. 1143/X Affidamento in locazione di azienda
commerciale da parte della società Autoporto Valle d'Aosta.
(Interpellanza)
Interpellanza Visto l'annuncio della Società Autoporto Valle
d'Aosta apparso su alcuni giornali il 30 e 31 dicembre 1994;
Valutata l'importanza dei contenuti dello stesso e cioè
l'affidamento in locazione di azienda commerciale
"bar-ristorante-albergo";
Rilevato che il termine per la presentazione delle proposte, 10
giorni, è da ritenersi esiguo sia per la complessità di
preparazione ed elaborazione della proposta che per la presenza di
numerose giornate festive;
i sottoscritti Consiglieri regionali
Interpellano
la Giunta regionale per conoscere:
1) se la procedura adottata non sia penalizzante per gli
interessi dell'Amministrazione regionale e se quindi non si ritenga
opportuno che la Società riapra i termini onde consentire una
maggiore partecipazione alle imprese valdostane;
2) qual è la logica che ispira un investimento considerevole
oggi per la ristrutturazione e l'adeguamento dei locali quando è
previsto dal Piano di riconversione dell'Autoporto che la medesima
struttura dovrà essere demolita e ricostruita nel breve
periodo.
F.to: Viérin M. - Collé - Marguerettaz
Presidente Ha chiesto la parola il Vicepresidente, Viérin
Marco.
Viérin M. (PpVA) Solo per illustrare brevemente
l'interpellanza.
É apparso verso la fine del 1994 un annuncio, un bando che dava
10 giorni di tempo, dal 1° al 10 gennaio, per presentare eventuali
proposte in merito all'affidamento in locazione di azienda
commerciale, bar, ristorante e albergo, attualmente presenti
nell'Autoporto di Pollein. Ho rilevato che questi termini di
presentazione delle proposte sono da ritenersi esigui, sia per la
complessità di elaborazione della proposta, sia per la presenza di
numerose giornate festive.
É chiaro che in 10 giorni una società intenzionata a partecipare
non può prendere conoscenza della situazione attuale interna dei
fabbricati e poi presentare una proposta di ristrutturazione dei
locali con le varie conseguenze che ne comportano. Visto questo
fatto, si chiede alla Giunta se questa procedura sia logica e
garantisca gli interessi dell'Amministrazione regionale e delle
imprese valdostane e se, d'altra parte, questa logica di lavoro è
corretta visto che fra due anni, come prevede il piano di
riconversione dell'Autoporto, lo stesso fabbricato dovrà essere
completamente demolito per far posto ad un nuovo fabbricato.
Presidente Ha chiesto la parola l'Assessore del bilancio e delle
finanze, Lévêque.
Lévêque (Ass.tec.) Cercherò di essere sintetico. In Consiglio,
in ordine al progetto Autoporto, e nelle discussioni che sono state
condotte, anche di recente, erano stati presi alcuni impegni di
carattere politico: il primo, era la pubblicità delle procedure, il
secondo, erano le condizioni di mercato, il terzo, il fatto che a
parità di condizioni si privilegiavano le offerte provenienti da
locali. Premetto che questi indirizzi l'azionista li ha dati alla
società, tanto è vero che è stata seguita una forma pubblica,
attraverso un avviso pubblico - non lo chiamerei tanto un bando di
gara - per la richiesta di offerte, e devo dire che non è
secondario il fatto che le inserzioni siano state fatte su stampa
locale. Devo anche dire che la società Autoporto, come richiamava
il Vicepresidente Viérin, è una S.p.A., e quindi ha una sua
autonomia di gestione e una sua autonomia di scelta seppur nel
dovuto rispetto degli indirizzi tracciati dalla Giunta.
Vorrei ancora precisare due cose: l'avviso è stato non solo
pubblicato su "La Stampa" il 30 e 31 di dicembre ma è uscito anche
su "La Vallée Notizie" in data 24 dicembre e, interpellata in
merito, la società Autoporto ha presentato quanto fatto: il 19 di
dicembre il Consiglio di amministrazione della società ha approvato
il testo del bando, lo ha immediatamente affidato alle due testate
locali con il maggior numero di lettori; una ha potuto pubblicarlo
subito, "La Vallée", l'altra aveva una programmazione degli spazi
che ha fatto sì che fosse libero lo spazio per l'inserzione solo il
giorno 30. C'è quindi da precisare che a livello di uscita pubblica
il bando esce il 24 e quindi scadendo il 10 di gennaio si avevano
18 e non 10 giorni. Permane tuttavia vero il fatto che in quel
periodo comunque vi sono una serie di giornate festive.
Vorrei però evidenziare alcune cose abbastanza importanti.
Quando si è ipotizzato e si è preso l'impegno sulle procedure
pubbliche per la ricerca e l'affidamento dei locali, si faceva
riferimento in primo luogo a una fattispecie di questo tipo: la
ratio era che ci sono investimenti di tipo pubblico e prima di
definire chi va ad insediarsi in luoghi, le cui opportunità sono
state ricreate con intervento pubblico, va fatta una procedura
trasparente.
Qui siamo in una situazione in cui, pur avendo comunque seguito
una procedura pubblica, non siamo ancora nella condizione di
affidare a qualcuno qualcosa su cui il pubblico ha investito, ma
siamo nella situazione opposta, cioè la società Autoporto ha
ritenuto che, poiché è stata aperta la tangenziale e tra breve sarà
collegata anche l'infrastruttura autoportuale con il passaggio, era
necessario un restyling provvisorio dell'attuale struttura
motel-bar-ristorante proprio per dare alla stessa la dignità di
essere una struttura di affaccio sul passaggio. Questa però è
un'operazione temporanea sulla quale si chiede che l'intervento sia
fatto dai privati e che non siano quindi i privati a beneficiare
dell'intervento fatto con i fondi pubblici; inoltre è un'operazione
provvisoria fino a che non arrivi ad interessare quella struttura
il progetto di ristrutturazione che questo Consiglio ha esaminato
con attenzione.
Ribadisco quindi l'affido temporaneo e limitato, gli oneri di
manutenzione straordinaria per l'adeguamento dei locali a carico
del privato e il canone di locazione. Nell'avviso si fissa già una
base per costituire su questa una specie di asta e quindi in queste
due voci si fa riferimento all'orientamento generale delle
condizioni di mercato. Quarto aspetto è quello dell'assunzione di
tutto il personale oggi in forza, l'avviso lo precisa, ci sono 22
persone più 2 titolari che possono essere inclusi nella
gestione.
Inoltre, sono poi chiesti nell'avviso requisiti di esperienza,
proprio per avere, oltre che il mero metro economico per
l'affidamento, anche dei giudizi sull'affidabilità in base
all'esperienza dei possibili gestori.
Diciamo che l'esiguità dei tempi è da mettere prevalentemente in
relazione alla necessità di addivenire all'individuazione di colui
il quale deve fare questi lavori di risistemazione in modo che
quando l'accesso all'Autoporto, attraverso la tangenziale, è
pronto, sia già stato effettuato questo intervento di recupero. Ciò
non ha comunque impedito che la società Autoporto abbia oggi la
possibilità di valutare 3 offerte di cui 1 locale e 2 provenienti
da fuori Valle; proposte che gli organi della società stanno
esaminando e che valuteranno in base a quei criteri auspicati e
auspicabili per una società a controllo pubblico, cioè ad offerte
economicamente più vantaggiose sia sotto il profilo
dell'investimento dichiarato, che dovrà essere realizzato davvero,
sia per quanto riguarda l'offerta per il canone di locazione.
Secondo: il criterio di affidabilità del contraente.
Bisognerà quindi esaminare la sua affidabilità legata
all'esperienza maturata e agli impegni che dovrà preventivamente
assumere nei confronti del personale. Terzo: bisogna tenere conto
che, a parità di condizioni dell'ammontare dell'investimento
dell'offerta per il canone di locazione e degli impegni che il
contraente potesse essere messo nelle condizioni di adempiere, sarà
privilegiata l'offerta proveniente da un'impresa locale.
Devo anche meglio precisare che il contratto di locazione che
verrà fatto dalla società Autoporto sarà temporaneo, provvisorio, e
senza che preveda una forma di prelazione nei confronti di chi
opererà transitoriamente in questa fase in modo tale da non creare
con questa provvisoria situazione una condizione di privilegio o di
vantaggio nei confronti di quella gestione, che sarà poi quella
definitiva e che beneficerà dell'ingente investimento pubblico
connesso all'attuazione del piano di riconversione di cui abbiamo
parlato.
Presidente Ha chiesto la parola il Vicepresidente, Viérin
Marco.
Viérin M. (PpVA) Diciamo che l'Assessore ha risposto in maniera
non completamente adeguata, ma appena sufficiente in merito al mio
primo quesito, perché sul secondo quesito non ho sentito alcun
dato, cioè quale è la logica che ispira un investimento
considerevole, oggi, per la ristrutturazione dei detti locali
quando è previsto, dal piano di riconversione dell'Autoporto, che
la medesima struttura dovrà essere demolita e ricostruita in un
breve periodo.
Il piano di riconversione dice che questo dovrà succedere fra
due anni, e io allora inizierei da questo secondo punto, perché
bisogna capire se questa è una scelta logica e economicamente
valida anche perché nelle premesse l'Assessore non ha detto che non
si è obbligati ad aprire questo servizio per l'autostrada prima di
aver completato l'area autoportuale.
Da una ricerca che il sottoscritto ha fatto, si vede che chi si
dovrà insediare in quell'area per gestire quell'azienda commerciale
avrà un costo per due anni di circa 2 miliardi perché c'è un costo
di ristrutturazione che può essere quantificato in 6 o 700 milioni;
poi c'è un affitto minimo, previsto dal bando, di 65 milioni
l'anno, poi ci sono gli impegni di mantenere pulita l'area e di
questo non sa niente a livello di spesa e un altro grosso punto
interrogativo sono le royalties che chi andrà ad insediarsi dovrà
pagare alla SAV. Quindi non capisco come queste società riescano a
fare un'offerta quando su 4 costi hanno 2 costi ad oggi non
quantificabili che sono le royalties e il mantenimento delle
pertinenze. Oltretutto, da quello che mi risulta, la società
Autoporto non ha ancora fatto nessuna convenzione con la società
autostrade per quello che concerne le royalties, quindi non si può
quantificare quale sarà il costo per chi prenderà in locazione
questo sito in merito alle royalties. Quindi, con un costo in parte
quantificabile e in parte no, dovremmo sapere se è logico che
questa scelta venga fatta oggi oppure tra due o tre anni quando ci
sarà il fabbricato nuovo e quindi si avranno dei costi certi per
fare un bando, un avviso e dare questo servizio, perché non vorrei
poi che questo servizio venga dato al cliente dell'autostrada in
maniera non giusta.
É infatti sbagliato dare un servizio tanto per darlo e quindi
dare un'immagine che non è quella che noi vogliamo dare alla Valle
d'Aosta. Qui conviene dunque aprire il tutto dando un'immagine così
così oppure no? Questo è un primo punto interrogativo.
Sull'altro versante l'Assessore mi diceva che effettivamente
questa è una S.p.A. e deve seguire gli indirizzi degli azionisti
che hanno anche un dovere di controllo.
L'Assessore diceva che queste scelte si faranno su 3 punti:
l'affidabilità, la competenza e il privilegiare l'imprenditore
locale. Io sono d'accordo su ciò, ma in merito alla pubblicità
delle procedure mi pare che questo non si sia avverato perché è
vero che è uscito il 24 su "La Vallée Notizie" e il 30 su "La
Stampa"; si sono dati però 10 giorni di tempo che cadevano nelle
festività per presentare un'offerta e non mi stupisco che solo 3
imprese abbiano presentato l'offerta perché in 10 giorni bisogna
prendere visione dei locali non solo esternamente, ma bisogna anche
capire come sono strutturati all'interno per proporre qualcosa di
serio alla società Autoporto.
Ho contattato alcuni esperti che mi hanno detto che è
matematicamente impossibile in 10 giorni, con 4 giorni festivi,
riuscire a presentare un progetto di questo genere alla società
Autoporto. É chiaro che le 3 società che hanno presentato il
progetto qualche dato ce lo avevano già prima.
Altra ricerca fatta in questo senso ha portato alla scoperta che
da luglio la società Autoporto almeno con una delle 3 società ha
dei rapporti, non solo dei rapporti verbali, ma anche scritti, e
quindi vorrei capire, visto che è da luglio la società Autoporto ha
avuto dei contatti con alcune società, come mai ha deciso solo il
19 dicembre di effettuare questo affitto tramite avviso pubblico.
Oltretutto mi pare un po' strano che ci si difenda dicendo che si è
fatto comunque un avviso pubblico il 19 di dicembre. Detti tutti
questi punti interrogativi, e i dubbi che emergono da questa
vicenda, vorrei dire alla Giunta di fare una grossa riflessione su
questa cosa perché non vorrei che si partisse con il piede
sbagliato.
Vorrei capire se questa scelta è logica o lo si fa solo per il
fatto di dare un servizio agli utenti dell'autostrada; questo non
ci è imposto dall'autostrada perché nulla ci obbliga ad aprire
prima della riconversione dell'Autoporto questo servizio e allora
se questo servizio viene aperto deve rispondere a due cose:
1°) la convenienza economica per la società Autoporto;
2°) il dare comunque un'immagine che non sia cattiva agli utenti
dell'autostrada in merito ai servizi che la Valle d'Aosta riesce a
dare.
Io su queste due cose ho delle grosse preoccupazioni. Ho infatti
dei forti dubbi che una società che deve venire a gestire per 2
anni quest'azienda commerciale vada ad investire 2 miliardi con dei
grossi punti interrogativi che sono le royalties, e quindi la
convenzione che la società Autoporto dovrà ancora fare con la SAV,
e il mantenimento delle pertinenze di questa struttura. Per quanto
riguarda poi l'immagine, io mi chiedo se la stessa sarà così bella
visto che ci sarà un cantiere aperto ad accogliere gli utenti
dell'autostrada.
In definitiva chiederei all'Assessore un impegno per verificare
meglio questa cosa e vedere se c'è anche la possibilità di riaprire
i termini, perché sicuramente ci saranno delle imprese che in 10
giorni non sono riuscite a predisporre quel famoso progetto da
presentare alla società Autoporto.
L'Assessore diceva prima che le ditte sono 3 e solo una è
valdostana ed è quindi chiaro che sarà privilegiata a parità di
condizioni. Questo è un dubbio che viene ad assommarsi agli altri:
come mai solo una società valdostana e 2 esterne? Come mai si è
parlato già a luglio del 1994 con alcune società e, a livello
ufficiale, è uscito un bando solo il 19 dicembre?
Chiedo all'Assessore di andare a controllare perché mi risulta
che i rapporti tra la società Autoporto e queste società non siano
solo verbali, ma anche scritti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK