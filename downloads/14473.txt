Consiglio Regionale della Valle d'Aosta - Oggetto del Consiglio n. 1010 del 23 novembre 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Fiere, mostre e mercati
Precedente
Successivo
Resoconto integrale del dibattito dell'aula
Oggetto del Consiglio n. 1010 del 23 novembre 1994 - Resoconto
SEDUTA ANTIMERIDIANA DEL 23 NOVEMBRE 1994
OGGETTO N. 1010/X Attività futura dell'Ufficio mostre
dell'Assessorato regionale al turismo, sport e beni culturali.
(Interrogazione)
Interrogazione Considerato che dal mese di ottobre del 1986
l'Ufficio mostre dell'Assessorato regionale al Turismo ha
realizzato oltre un centinaio di esposizioni pittoriche,
fotografiche e di scultura, attività che ha ottenuto importanti
riconoscimenti di prestigio internazionale, rilevati anche dalla
stampa estera che ha evidenziato in più di un'occasione la Regione
Valle d'Aosta come produttrice di cultura;
Visto che l'Ufficio mostre in questione ha collezionato in
questi anni una preziosa biblioteca di oltre 10.000 volumi
d'arte;
Tenuto conto che l'Amministrazione regionale, grazie
all'acquisizione, finora, di oltre 160 opere d'arte provenienti
dall'attività dell'Ufficio mostre, può fregiarsi di una pinacoteca
il cui valore, soggetto a costante rivalutazione nel tempo,
recupera in maniera considerevole le spese investite in tale
attività;
Verificato che il lavoro fin qui svolto dall'Ufficio mostre ha
permesso a molti artisti valdostani di farsi conoscere ed
apprezzare in campo internazionale
il sottoscritto Consigliere regionale
Interroga
l'Assessore competente per sapere:
1) se è intenzione dell'Amministrazione regionale proseguire
l'attività dell'Ufficio mostre dell'Assessorato al Turismo seguendo
i criteri già adottati in passato, alla luce dei positivi risultati
ottenuti;
2) quale nuova collocazione, in caso contrario, si vuole dare a
un settore, quello artistico, che con il suo operato ha contribuito
alla diffusione di una positiva immagine culturale della Regione
Autonoma Valle d'Aosta.
F.to: Lanièce
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Questa interrogazione, ancorchè sollecitata da
qualcuno che conosce bene il problema, è pertinente e probabilmente
può servire a chiarire un equivoco di fondo che traspare anche tra
le righe del testo stesso. Vengono citate delle date e dei numeri
che in effetti sono veritieri, ma direi di più: sono incompleti e
in difetto.
Desidero in questa risposta sottolineare in modo chiaro e palese
il grande lavoro svolto dal settore mostre dell'Assessorato al
turismo. Ringrazio il Consigliere Lanièce per avermi dato
attraverso quest'interrogazione l'opportunità di esprimere tutto il
mio apprezzamento personale verso quello che è stato fatto in
questi anni, e non è sicuramente poco.
Le mostre prodotte e realizzate dall'ufficio sono in totale 93;
a queste devono essere aggiunte oltre trenta proposte da altri e
realizzate dall'ufficio, per esempio dal Museo della montagna. Le
acquisizioni raccolte in donazione sono ben 137 per un valore
complessivo di 3.557 milioni. Sono quadri e sculture di arte
contemporanea, che possono costituire il nucleo iniziale della
costituenda pinacoteca regionale.
I libri e i cataloghi d'arte avuti in donazione o in cambio dei
nostri sono circa 10mila, di cui 7129 già catalogati.
Il risultato è senza dubbio positivo e non concordo pienamente
con Lanièce, là dove conclude dicendo che questo operato ha
contribuito alla diffusione di una positiva immagine culturale
della regione. Io dico: non solo, anche, ma non soltanto l'immagine
ha avuto riflessi anche importanti sulla promozione turistica della
nostra regione, verso quel turismo culturale che è andato via via
sempre più aumentando. Si è creato quindi sempre più interesse
verso la Valle d'Aosta anche grazie al lavoro svolto dall'Ufficio
mostre, sempre pronto a cogliere quei momenti di alto valore
artistico con l'obiettivo unico di rendere un servizio di prestigio
e di notevole valore culturale alla nostra regione.
Da alcuni anni però era emersa, in maniera sempre più marcata,
l'esigenza di avere come regione un centro unico, diversificato
nelle sue competenze artistiche interne, ma unico come gestione
amministrativa, per meglio riuscire a cogliere, a coagulare e a
proporre quella ricchezza di valori in termini umani che la regione
possiede.
La riorganizzazione dei servizi e delle competenze su cui si sta
lavorando ha posto in evidenza questa necessità di operare in
questa direzione. In questo settore, in questo momento, si stanno
studiando i modi più opportuni per addivenire ad una soluzione che
permetta alla regione di mantenere quello che è stato fatto in
passato e riproporsi con sempre maggiore efficacia ed incisività in
futuro.
Il nostro obiettivo è sicuramente quello di valorizzare tutte le
risorse positive che esistono sul campo, penalizzando nessuno;
semplicemente riorganizzando il tutto nella maniera più
opportuna.
Non siamo ancora giunti a delle conclusioni, ma il tutto forma
oggetto di studio a livello di Esecutivo regionale.
Non devono sicuramente interferire considerazioni di ordine
campanilistico, di difesa del proprio orticello: è un discorso che
deve andare oltre. La soluzione va ricercata e trovata con una
visione aperta e disponibile, tesa a superare egoismi e piccoli
giochi di potere fini a sé stessi con una mentalità nuova, la sola
produttrice di beni e valori utili per tutta la nostra
comunità.
Presidente Ha chiesto la parola il Consigliere Lanièce.
Lanièce (GA) Prendo atto della risposta dell'Assessore: da una
parte si dice contentissimo che il sottoscritto ha presentato
quest'interrogazione, perché gli permette di esprimere la
gratitudine, ma già il fatto che uno esprime il proprio
ringraziamento vuol dire che in pratica questo Ufficio mostre sta
per chiudere definitivamente, perché di solito si ringrazia quando
qualcosa sta per avere termine e non durante il tragitto normale di
ogni ufficio.
Quindi c'è una seria preoccupazione dovuta al fatto stesso che,
come diceva giustamente l'Assessore, questo Ufficio mostre ha avuto
ed ha tuttora una grande rilevanza dal punto di vista culturale
nella nostra Valle, soprattutto dal punto di vista della
sponsorizzazione della immagine culturale della nostra regione in
tutta Italia, ed anche all'estero. Nella sua relazione l'Assessore,
dopo aver enunciato tutti i successi di questo Ufficio mostre,
termina dicendo che stiamo passando ad un momento in cui si cerca
di fare delle scelte diverse, in cui si preferisce ricercare un
centro unico, per poter meglio proporre le varie iniziative
culturali.
Mi sembra che si tratti di un discorso per dire, con le dovute
parole gentili, dato che comunque l'Ufficio mostre ha dimostrato di
essere un ufficio che ha dato dei risultati estremamente positivi
alla nostra Regione, "grazie, arrivederci, ci avete fatto un bel
lavoro, ma adesso ormai abbiamo fatto scelte diverse". Solleciterei
l'Assessore a portare all'interno dell'Esecutivo regionale la
necessità di salvaguardare questo Ufficio mostre, anche perché, se
per caso questo ufficio dovesse chiudere al di là della sua volontà
- sappiamo che l'Assessore è una persona che ha sempre dimostrato
una predisposizione positiva nei confronti dell'Ufficio mostre -,
l'unico responsabile sarà lui, perché purtroppo gestisce
l'assessorato competente. Quindi vorrei solo sottolineare questo:
anche se la decisione spetta al Presidente dell'Esecutivo, sarà lui
ad essere indicato, purtroppo, come la persona che ha chiuso questo
importante ufficio.
Mi rivolgo quindi all'Assessore perché faccia il possibile "per
tenere in piedi" questo importante ufficio, tenuto conto dei
risultati che, come lui stesso ha sottolineato, sono estremamente
positivi, e perché si adoperi affinché, nell'ambito di una nuova
riorganizzazione, si riesca a mantenere uno spazio vitale per
questo ufficio che per me è indispensabile, anche alla luce dei
risultati ottenuti. Quando un qualcosa funziona, non vedo perché
bisogna per forza eliminarlo. Cose che non funzionano ce ne sono
tante nella Regione, dalla burocrazia a tante altre cose: cerchiamo
di eliminare quelle, non cerchiamo di eliminare sempre le cose che
danno dei risultati positivi, altrimenti il cittadino rimane un po'
confuso se vede che ci sono delle cose positive che vengono
emarginate. Quando si parla di riorganizzazione, quando si parla di
creare un centro unico, ho la sensazione che si vuol dire che
magari il compito dell'Ufficio mostre verrà dimezzato; io invito
quindi personalmente l'Assessore Agnesod a tenere conto di questo
grossissimo problema, visto anche gli ottimivisto anche gli ottimi
risultati ottenuti dall'Ufficio mostre.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK