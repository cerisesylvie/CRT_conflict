Consiglio Regionale della Valle d'Aosta - Oggetto del Consiglio n. 2247 del 22 febbraio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2247 del 22 febbraio 2012 - Resoconto
OGGETTO N. 2247/XIII - Interpellanza: "Adozione da parte
della Cooperativa produttori latte e fontina di nuove misure per la
liquidazione ai soci dell'acconto sul prodotto conferito".
Interpellanza
Avendo appreso che il Consiglio di Amministrazione della
Cooperativa Produttori Latte e Fontina della Valle d'Aosta, Società
Cooperativa a r.l., ha deliberato in data 10.01.2012 di variare, a
partite dal 01.02.2012 le modalità dell'acconto che verrà pagato
all'atto del conferimento del prodotto da parte dei soci;
Constatato che si equipara l'acconto erogato dalla
Cooperativa per il prodotto invernale/primaverile con quello
d'alpeggio;
Ravvisato che sono introdotte penalizzazioni per le fontine
che, pur rispettando la "forma" prevista dal disciplinare della
DOP, hanno formati non rispondenti ai nuovi standard previsti dalla
Cooperativa;
Preso atto che le nuove modalità di calcolo sono penalizzanti
per i produttori, già messi a dura prova dalle condizioni del
mercato e dai ritardi passati e presenti nell'erogazione e
liquidazione dell'indennità compensativa (verde agricolo);
Constatato le difficoltà di accesso al credito delle aziende
agricole;
Rilevata la costante "propaganda" di sostegno e
valorizzazione degli alpeggi, del lavoro e della produzione in
alpeggio;
il sottoscritto Consigliere regionale
Interpella
l'Assessore competente per sapere se intenda chiarire perché
le nuove misure adottate dal CdA della Cooperativa produttori Latte
e Fontina della Valle d'Aosta risultino penalizzanti rispetto al
passato in modo particolare per la produzione in alpeggio.
F.to: Donzel
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, premesso che sono assolutamente consapevole che
la Cooperativa produttori latte e fontina è una cooperativa, un
soggetto privato autonomo che prende decisioni in assoluta
autonomia, voglio chiarire le ragioni di questo interessamento
rispetto alle nuove regole che in cooperativa si sono dati per
retribuire gli anticipi delle fontine. Magari poi l'Assessore potrà
dire che il collega Donzel è fuori pista, si è occupato di un
problema senza senso o magari insieme possiamo riflettere su quanto
sta accadendo.
Un'ulteriore premessa deriva dal fatto che della questione che
intendiamo porre in questa sede si sono già interessati i giornali
e posso leggere cosa mi risponde il Direttore della cooperativa,
che fa un ragionamento assolutamente condivisibile. Figuriamoci se
l'idea di dare equo trattamento a tutti i soci non è una cosa che
possa dispiacere al Partito Democratico...che ci sia grande
attenzione al mondo cooperativistico e alla logica
cooperativistica... La sostanza di questo provvedimento però porta
soprattutto per le realtà aziendali più piccole e per le situazioni
più particolari ad avere una riduzione di quello che è l'anticipo
conferito in base al numero di fontine...prima era in base al
numero di fontine, adesso è in base ai chilogrammi che vengono
conferiti.
Ho potuto verificare che... naturalmente non con conoscenza
precisa dei dati, perché non ho disturbato la cooperativa, non è
questo che mi interessa...c'era magari qualcuno approfittava della
retribuzione a numero di fontine, le faceva tutte più piccole - ma
stando sempre nel disciplinare della fontina - in modo da ottenere
una maggiore quantità di anticipo da erogare. È chiaro che, se ci
sono delle persone che cercano di approfittare di una situazione, è
giusto che la cooperativa intervenga, ma se interviene con una
modalità tale che per colpire uno che ne approfitta ne danneggia 10
onesti che fanno onestamente il loro lavoro, francamente non
capisco più lo spirito della cooperativa. Perché un'azienda che
produceva due forme di fontina...si produce due volte al giorno la
fontina, quindi due forme al mattino e due alla sera, quindi una
piccola azienda, parliamo di 16-20 capi nel periodo invernale,
naturalmente sono necessari molti di più nel periodo estivo per
arrivare lì...quindi un'azienda se faceva due forme di otto
chilogrammi, aveva un anticipo di 90 euro, oggi avrebbe un anticipo
di 64 euro con le regole attuali, con una perdita di 26 euro, che
due volte al giorno diventano 52 euro al giorno in meno di anticipo
per un totale di 1.500 euro in meno al mese di anticipo. Uno allora
dirà: "questi qui vogliono anche l'anticipo!", ma bisogna conoscere
quel mondo - e lei lo conosce meglio di me, per questo gliene parlo
-: se a delle aziende che già hanno problemi di liquidità togliamo
1.500 euro al mese e il conguaglio arriva dopo 15 mesi...vorrei
capire quale consigliere regionale o dipendente, se gli togliessimo
1.500 euro al mese e gli dicessimo: "te lo daremo fra 15 mesi",
direbbe: "ma sì, che bello!".
In un momento di difficoltà, dove la liquidità è il grosso
problema di tutte le imprese, figuriamoci nel settore agricolo,
questa è una cosa che crea qualche problema e la mia preoccupazione
è che lo crei nelle realtà più piccole, in alcuni alpeggi. Certo,
oggi ci sono degli alpeggi dove il latte viene messo in bidoni,
trasportato con la jeep per chilometri, si arriva nel caseificio
tutti assieme, si ottimizza la gestione e facciamo una fontina di
qualità a costi più bassi. Anche qui è da calcolare il costo del
trasporto, eccetera, non è più così facile come una volta.
Immaginiamo il piccolo alpeggio che vive in una situazione di
difficoltà, difficile da raggiungere, deve operare da solo, questa
piccola realtà è colpita da una riduzione secca negli anticipi,
perché? Perché è chiaro che uno dice: "basta fare forme di fontina
da 10 chili l'una, moltiplicato per 4,5 arriviamo allo stesso
prezzo che si guadagnava prima con una fontina da 7,5 chili". Ci
siamo? Prima conferiva una fontina da 7,5 chili, 45 euro di
anticipo; oggi per arrivare a 45 euro di anticipo, devo depositare
una fontina di 10 chili, il che vuol dire che in alpeggio devo
cambiare completamente il numero di animali che porto in
alto...
(interruzione dell'Assessore Isabellon, fuori
microfono)
...lei mi dice: "eh, cosa vuole che sia!", invece è proprio
"cosa vuole che sia", perché le grandi realtà non hanno problemi.
Ripeto: se funziona per il 90 percento questa norma e va a colpirmi
degli abusi, come mi è stato detto, ben venga, ma perché chi abusa
non riceve una lettera in cui si dica: "se tu continui a portarmi
delle fontine piccole, ti metto fuori!". Perché per colpirne uno,
andiamo a penalizzare la persona che è onesta, che lavora bene, che
fa il suo lavoro e che già fatica ad arrivare alla fine del mese,
con questi meccanismi? È chiaro che lei mi dirà: "la cooperativa ha
agito, la maggioranza ha deciso e va bene così". Cosa vuole che le
dica? Non cerchiamo allora di seguire chi è in difficoltà, facciamo
finta di non vedere che il problema delle aziende è la liquidità e
che andiamo ad introdurre un meccanismo che penalizza la liquidità
delle aziende, che le fa aspettare tantissimo per arrivare ad avere
il prezzo finale.
Converrò poi con lei, se mi consente, su una cosa: che non è
questo il vero problema! Il vero problema è la commercializzazione.
Siamo però di nuovo lì, che allora si introduce un meccanismo più
complicato e difficile, perché poi ci sono le penalizzazioni -
quelle le voglio vedere! - se lo scalzo della fontina supera gli
8,5 centimetri...e andremo con il calibro a misurare ogni fontina
per vedere se c'è un millimetro in più o in meno e naturalmente di
nuovo al povero Cristo, che si sarà portato giù le fontine sulla
jeep da un alpeggio lontanissimo, una sull'altra, se verrà perso un
millimetro, via i soldi dell'anticipo! E avanti di questo passo con
penalizzazioni in termini di lavorazione, eccetera, ma anche qui
abbiamo dato dei parametri che sono quelli previsti dal
disciplinare della fontina, adesso esigenze di commercializzazione
ci impongono di andare su misure molto più restrittive sia legate
alla lavorazione, ossia ad abbattere i costi di lavorazione e qui
capisco, sia in termini di favorire la commercializzazione, ma il
problema vero è che questa fontina non si vende! Possiamo
continuare a costruire magazzini sempre più grandi per tenerla lì
conservata anni e anni, ma il problema è venderla e, se si arriva a
ridurre l'anticipo, non vorrei che dietro la scusa che c'era
qualcuno furbo che approfittava di questi anticipi, per colpirne
uno danneggiamo molti: i più fragili, quelli che hanno le aziende
meno grandi, danneggiamo gli alpeggi isolati e nascondiamo il vero
problema. Il vero problema è che si danno meno anticipi perché la
cooperativa non è in grado di vendere sul mercato le fontine,
quindi è obbligata a prendere ossigeno, è obbligata ad erogare meno
anticipo per riuscire a compensare questo momento di difficoltà!
Forse è il caso che ci sia più attenzione alla qualità e davvero
uno sforzo maggiore sullo sbocco di mercato di tale prodotto.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Premetto che non sono a conoscenza di alcune affermazioni che il
collega Donzel ha appena illustrato. Che ci siano stati degli
abusi, che poi hanno portato a fare una serie di valutazioni su
alcune modifiche relative alle modalità di erogazione degli
anticipi, riconosco onestamente che non ne sono al corrente. Avevo
avuto modo di sottolineare in risposta ad una precedente
interpellanza riguardante le attività della cooperativa, che le
misure adottate dal Consiglio di amministrazione della cooperativa
costituiscono delle scelte gestionali interne alla cooperativa
stessa, operate nell'ambito della sua totale autonomia di gestione.
Evidentemente quando si prendono queste decisioni...ritengo che vi
sia una discussione democratica all'interno di tali
organizzazioni.
Lei ha rappresentato delle situazioni secondo me esistenti, se
lo ha detto, è perché è al corrente di situazioni che puntualmente
possono essere danneggiate da questa scelta; mi riservo in tale
caso di fare ulteriori approfondimenti in quanto non ne ero al
corrente. In ogni caso la cooperativa, sentita sull'argomento, ha
fornito le precisazioni che vado a illustrare. Nel 1957, anno della
sua fondazione, la cooperativa paga ai propri soci nella stessa
misura l'acconto sulla gestione invernale e primaverile e per
l'alpeggio; provvede invece da sempre a differenziare l'importo del
conguaglio, che rappresenta l'unico parametro per valutare la
remunerazione del socio, come avviene in ogni cooperativa.
Per ciò che concerne il passaggio dal pagamento dell'acconto
basato sul numero di forme a quello impostato sui chili conferiti,
tale scelta si giustifica con l'esigenza di uniformare il
trattamento di tutti i soci, in quanto il pagamento a forme creava,
ci dicono, discriminazioni in relazione al fatto che le forme hanno
un peso diverso: ad esempio, coloro che conferivano forme da otto
chili ricevevano il 20 percento in più di acconto rispetto a quelli
che conferivano forme da dieci chili. Sto dando anch'io i numeri,
nel senso buono del termine. Considerando che l'acconto rappresenta
circa il 60 percento del prezzo finale, le differenze potevano
risultare anche notevoli. Ci possono essere quindi diverse modalità
di leggere questi numeri, a seconda di quello che si vuole vedere:
se casi singoli o se il discorso più generico.
In merito alle presunte penalizzazioni circa il formato delle
forme conferite dal socio, la cooperativa ricorda che tale standard
di produzione già richiesto nel 2009 rappresenta una necessità in
quanto consente l'ottimizzazione dei costi di trattamento delle
forme in magazzino, di confezionamento e spedizione, permettendo il
miglior utilizzo dei macchinari di automazione di tali fasi
produttive. Questo credo sia un elemento da prendere in
considerazione, perché se storicamente era di minore importanza,
con l'aumento dell'automatizzazione la razionalizzazione delle
operazioni e con anche la risposta al mercato...può essere
importante anche questo, andare in tale direzione quindi credo sia
comprensibile. Questa richiesta non è tuttavia vincolante qualora
giustificati motivi, come i quantitativi di latte a disposizione,
impediscano al socio il rispetto della stessa. Tale clausola di
salvaguardia è stata pensata proprio per favorire le piccole
produzioni di alpeggio, questo è stato discusso ed evidenziato a
margine della decisione che la cooperativa ha preso.
In conclusione la cooperativa sottolinea come l'ottimizzazione
dei costi possa tradursi in migliori risultati di bilancio e, di
conseguenza, una migliore remunerazione del prodotto conferito dal
socio, che rappresenta l'obiettivo primario di tutte le
cooperative. Questo è quanto ci è stato riferito a seguito delle
nostre richieste di delucidazioni in merito all'interpellanza.
Presidente
- La parola al Consigliere Donzel.
Donzel (PD)
- Innanzitutto la ringrazio perché ha
sottolineato come sia sua intenzione eventualmente approfondire e
capire meglio questo meccanismo degli anticipi. La ringrazio perché
non è consuetudine essere ascoltati nel merito. Su alcune cose
invece mi permetto di fare alcune puntualizzazioni. Lei mi ha
sostanzialmente letto le cose che la cooperativa aveva comunicato
per tempo, giocando di anticipo, sui giornali. La stessa
cooperativa si rende conto che nella lavorazione artigianale,
ribadisco, tipica di questo formaggio unico e straordinario come la
fontina, ci possono essere delle situazioni particolari, tanto che
lei stessa dice che le penalità che vengono applicate per i costi
di lavorazione del prodotto nel periodo della maturazione non
verranno applicate qualora giustificati motivi, ad esempio i
quantitativi di latte a disposizione, non consentano di rispettare
tali limiti. Si rende conto quindi che una fontina non è che la si
può fare di 35,5 centimetri o 39,5 centimetri; certo si gioca sulle
misure ma, rispetto ai parametri del disciplinare della fontina,
questi sono molto più restrittivi, ma molto più restrittivi: uno
scalzo 8,5 rispetto ai 12 del disciplinare della fontina...parliamo
di centimetri e centimetri di differenza! Essendo gente che conosce
meglio di me questo mondo...quindi si rendono conto della deroga
rispetto a tali cose.
Il concetto che voglio far capire però è che, applicando questo,
non è che si fa una cosa dannosa, ma è più facile stare dentro tali
meccanismi per i grossi caseifici e molto più difficile per quelle
realtà isolate sul territorio e per gli alpeggi isolati. Il
ragionamento allora che faccio io è: ma non potevamo applicare
norme con un minimo di attenzione per chi è già in difficoltà?
Ripeto: questo è un settore dove le aziende chiudono - lei lo sa -,
e non dobbiamo perderne neanche una, e non fare norme che
funzionano per il grande caseificio, quando abbiamo visto negli
anni che, quando si spinge troppo sul grande caseificio, poi
scoppia il botto. Su questo ha già lanciato un segnale di allarme
il collega Chatrian, si comincia a vendere il latte all'esterno,
tutta una serie di questioni che possono creare dei problemi. C'era
in questi ultimi anni gente che aveva cercato di prendersi carico
su di sé della produzione, ora rischia con tali meccanismi di
vedere avvantaggiato chi conferisce...sì funziona così, i numeri
dicono questo. Io quindi dico che è interesse generale, del
Consiglio regionale, della politica, dell'Assessorato fare
attenzione che aziende non si trovino a rischio di liquidità con
tali meccanismi retributivi, prima che ci sia la solita lamentela:
"basta, siamo stufi, questa attività non rende più", eccetera.
Vediamo di contrastare tali fenomeni, soprattutto rispetto ad
aziende che hanno vissuto il periodo buio dei ritardi del verde
agricolo, che non si apra di nuovo il problema che queste aziende
devono rivolgersi alle banche per far fronte alle spese, aspettando
conguagli che arrivano 15 mesi dopo. Terribile! Grazie.
Presidente
- Colleghi, sono pervenuti alla Presidenza un
emendamento presentato dal gruppo ALPE sull'atto amministrativo di
cui all'oggetto n. 31.1 e tre risoluzioni: una che impegna la
Giunta regionale a voler relazionare, entro 10 giorni, alla V
Commissione consiliare in merito al progetto riguardante
l'Ospedale; un'altra che invita il Presidente del Consiglio a
procedere alla segnalazione di propria competenza alle competenti
autorità dei fatti relativi alla vicenda dei franchi tiratori; la
terza impegna la I Commissione consiliare "Istituzioni e Autonomia"
del Consiglio regionale ad elaborare, entro 30 giorni, una proposta
di interpretazione autentica da sottoporre al Consiglio regionale
sull'esatta portata e il significato dei compiti attribuiti alla
Commissione speciale d'inchiesta di cui alla legge regionale 11
agosto 1981, n. 48. Sono terminati i lavori della mattinata.
La seduta è tolta.
---
La seduta termina alle ore 13,00.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK