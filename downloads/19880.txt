Consiglio Regionale della Valle d'Aosta - Oggetto del Consiglio n. 3061 del 5 marzo 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula
Oggetto del Consiglio n. 3061 del 5 marzo 2003 - Resoconto
OGGETTO N. 3061/XI Iniziative per gli impianti funiviari della
Val Veny e rapporti con la Società "Courmayeur Mont-Blanc Funivie".
(Interpellanze)
Interpellanza Venuti a conoscenza di una petizione contro la
chiusura anticipata della funivia della Val Veny da parte della
Società "Courmayeur Mont-Blanc Funivie";
Tenuto conto che in tale società la Finaosta possiede una
partecipazione azionaria del 33,66 percento;
Sottolineato inoltre che tale Società, dove "i francesi della
Compagnia des Alpes" possiedono una partecipazione azionaria pari
al 57,12 percento, ha finora attuato una politica tutt'altro che
favorevole ad un vero sviluppo del comprensorio sciistico di
Courmayeur;
Sottolineato altresì che quasi sicuramente nella prossima
stagione invernale gli impianti di risalita della Società CMBF non
saranno accessibili con lo Ski Pass regionale, e ciò comporterà un
ulteriore danno al comprensorio sciistico della località ai piedi
del Monte Bianco;
Tenuto conto altresì che la chiusura anticipata della funivia
della Val Veny era già stata indicata nei dépliants informativi
della Società CMBF diffusi all'inizio della stagione invernale, nel
dicembre scorso;
Ricordato che l'Amministrazione regionale interviene a favore
delle Società che gestiscono gli impianti a fune, attraverso
l'erogazione di contributi in base alle leggi regionali 8/98 e
32/01;
i sottoscritti Consiglieri regionali
Interpellano
la Giunta regionale per sapere:
1) se è a conoscenza di tale critica situazione, resa ancora più
complicata dal fatto che sembra che la Soc. CMBF non voglia più far
parte dell'Associazione operatori turistici di Courmayeur;
2) quali erano gli accordi presi, all'atto dell'entrata della
"Compagnia des Alpes" nella Soc. CMBF, con l'Amministrazione
regionale e la Finaosta, al fine di sviluppare il comprensorio
sciistico e l'offerta turistica di Courmayeur;
3) se ritiene opportuno intervenire direttamente o tramite la
Finaosta affinché la Soc. CMBF possa modificare la scelta di
chiudere la funivia della Val Veny entro il 31 marzo;
4) se ritiene opportuno agire al più presto, al fine di evitare,
a seguito dell'esclusione degli impianti della Soc. CMBF dallo Ski
Pass regionale, un ulteriore peggioramento dell'offerta del
comprensorio sciistico di Courmayeur, anche attraverso un blocco
dell'erogazione dei contributi previsti dalla normativa regionale
vigente.
F.to: Lanièce - Viérin M.
Interpellanza Appreso che la compagnia Courmayeur Mont-Blanc
Funivie avrebbe deciso di chiudere gli impianti di risalita della
Val Veny a far data dal 31/03/2003;
Saputo altresì che la medesima società ha comunicato ai "tour
operator" stranieri la sua volontà di uscire dal sistema "Siski"
che offre "skipass" validi in tutte le località della Valle, e ciò
a partire dalla stagione 2003/2004;
Osservato che tali decisioni unilaterali finirebbero con
l'incidere negativamente sull'offerta turistica generale della
nostra Regione e con il creare seri problemi agli operatori della
zona;
Ritenuto opportuno conoscere quali determinazioni intende
assumere l'Amministrazione regionale per scongiurare tali
eventualità, che avrebbero pesanti ricadute sull'immagine e
sull'economia di Courmayeur e dell'intera Valle d'Aosta;
i sottoscritti Consiglieri regionali
Interpellano
l'Assessore competente per sapere:
1) se corrispondono al vero le notizie relative alla chiusura
anticipata degli impianti della Val Veny ed al disimpegno
unilaterale, da parte della società di gestione degli impianti
sciistici di Courmayeur, delle obbligazioni assunte in base agli
accordi "Siski";
2) in caso affermativo, quali iniziative ha assunto o intende
assumere per scongiurare il pericolo che dette decisioni finiscano
con il danneggiare l'offerta turistica e l'economia della nostra
Regione.
F.to: Curtaz - Beneforti
Président
Je pense qu'il n'y a pas de problèmes
si on traite conjointement les points n° 14 et n° 15 à l'ordre du
jour.
La parole au Conseiller Lanièce.
Lanièce (SA)
Ho voluto presentare questa interpellanza
assieme al collega Viérin per poter discutere in quest'aula la
questione della società delle funivie di Courmayeur, oggetto di
attenzione e, soprattutto, di preoccupazione, anche in prospettiva
del futuro del comprensorio sciistico della famosa località della
Valdigne.
In effetti, facendo riferimento alle perplessità manifestate
sulla correttezza nella gestione della società "Courmayeur
Mont-Blanc Funivie", contenute in una lettera che un operatore
turistico inviava all'Amministrazione comunale di Courmayeur in
data 9 dicembre 2002, occorre subito far notare che sembra, da un
lato, che vi sia un incomprensibile ma palese disinteresse e
lassismo di intenti da parte dell'Amministrazione regionale
attraverso la sua finanziaria Finaosta e, dall'altro, che i
Francesi della "Compagnia des Alpes", azionisti al 57,12 percento
della suddetta società, abbiano invece attuato finora una politica
aziendale tutt'altro che favorevole ad un vero sviluppo del
comprensorio sciistico di Courmayeur e quindi anche di tutta la
Valle d'Aosta, senza alcun contrasto da parte della Regione.
Mi riferisco anzitutto al fatto che la quota azionaria della
Finaosta, pari al 33,66 percento, avrebbe dovuto essere meglio
"utilizzata" a tutela non solo dell'investimento
dell'Amministrazione regionale, ma soprattutto per fermare o almeno
contrastare certe politiche aziendali, come quelle fin qui adottate
dai Francesi, che sembrano non curarsi molto del bene comune e
quindi dei cittadini valdostani. Opera di garante avrebbe dovuto
essere la partecipazione di Finaosta e quindi dell'Amministrazione
regionale nella Società delle funivie, opera di garante e di tutela
alla mera speculazione economica, noncurante del già detto
comprensorio sciistico di Courmayeur. Ma così non è stato!
D'altronde, la Regione non può aver avallato la decisione
prospettata già all'inizio della stagione invernale 2002-2003,
mediante opuscoli informativi, di chiudere la funivia della Val
Veny in data 31 marzo 2003; la Regione non può aver sostenuto la
decisione di uscire dalla "Siski" e dall'Associazione operatori
turistici di Courmayeur.
Come mai, allora, l'opera di garante della Finaosta non si è
assolutamente realizzata? Ecco quel certo lassismo e disinteresse,
di cui prima vi parlavo. La vicenda ha dei risvolti ben
dettagliati. Se ben ricordo - e così è - fu sotto la Presidenza di
Viérin Dino che entrarono - ovviamente con il suo beneplacito
appoggio - nella società i francesi della "Compagnia des Alpes", i
quali si presentarono con tono velleitario, promuovendo la loro
presenza come un certo e sicuro investimento per il bene nostro e
di tutta la Valle d'Aosta. Ancora una volta però, come in molte
altre materie quali l'agricoltura, l'industria,
…, a fronte di smisurate promesse e
titanici elogi da parte dei sostenitori politici, non vi è stato
poi - e oggi la verità viene finalmente a galla - un tangibile e
reale riscontro. Anzi, da tutte le parti in causa non vi sono che
critiche e perplessità sull'operato della società "Courmayeur
Mont-Blanc Funivie", anche se, ad onor del vero, in merito alla
chiusura della funivia della Val Veny, prevista per il 31 marzo con
tanto di annuncio nei dépliants informativi già a dicembre,
rilasciati fin dall'inizio della stagione invernale, se non ci
fosse stato l'interessamento e la conseguente petizione portata
avanti da un singolo operatore turistico, la sig.ra Scalvino, forse
nessuno se ne sarebbe accorto, e questo non fa molto onore a coloro
a cui spetta il compito di controllare e monitorare le scelte della
società e che, solo ora, fanno la voce grossa.
A tal proposito, vorrei ricordare alcune affermazioni rese in
quest'aula nel 1996, quando vi fu la nomina di due rappresentanti
della Regione in seno al Consiglio di amministrazione della Società
CMBF; ad una domanda del compianto collega Bich, l'allora
Presidente Viérin disse:
"Nous avons toujours affirmé que notre
fonction au sein de cette société est une fonction de contrôle,
compte tenu de l'importance de cette activité dans le contexte
économique de notre région".
Ultimamente, la stessa Finaosta,
nella relazione del suo Consiglio di amministrazione sulla gestione
del periodo 2001/2002 dichiara che tra i compiti della stessa
Finaosta vi è quello di "una costante attività di monitoraggio
riguardo al settore funiviario, che presenta particolari
criticità". Prevenire è sempre meglio che curare: questo famoso
detto riguarda tutti i settori, non solo quello sanitario, a parte
ovviamente di ricordarsi di applicarlo!
Al di là della vicenda della chiusura della funivia Val Veny, la
goccia che rischia di far traboccare il vaso è la quasi certa non
accessibilità agli impianti di risalita della società "Courmayeur
Mont-Blanc Funivie" per la prossima stagione invernale mediante
l'utilizzo dello skipass regionale, fatto che comporterà
sicuramente un ulteriore danno al comprensorio sciistico della
località ai piedi del Monte Bianco. Qui non voglio entrare nel
merito dell'atteggiamento della stessa "Siski", che meriterebbe un
maggior approfondimento in merito ai parametri applicati per la
ripartizione degli introiti fra le varie società di gestione. È
invece necessario ed opportuno sottolineare che eroghiamo
contributi a favore delle società che gestiscono impianti a fune,
ma con quale pretesto? Se ben ricordo, a favore direttamente o
indirettamente, ma sempre a favore del popolo valdostano, vista
l'importanza e l'interesse che riveste per la Regione la rete di
impianti di trasporto a fune; quindi incentivi finalizzati ad
agevolare la riqualificazione e il potenziamento degli impianti a
fune e delle strutture ad essi funzionalmente connessi, e non ad
esclusivo sostegno degli interessi economici delle singole società
di gestione.
Questi i fatti di maggior clamore, queste le perplessità dei
cittadini che si aspettavano una gestione maggiormente oculata del
nostro denaro e dei modi con cui esso viene investito, in modo che
sia sempre chiara e presente l'intenzione di fare qualcosa per il
nostro paese, mentre in questo caso è chiara unicamente la volontà
- finora non contrastata politicamente - di questa società di
sfruttare per i propri interessi economici il nostro territorio e
le nostre forme legislative, grazie a mere politiche aziendali
tutt'altro che riguardose e rispettose del comprensorio in cui
vengono attuate.
Se, da un lato, lo spirito che mi ha sempre contraddistinto e
che contraddistingue il mio movimento mi obbliga a sollevare il
problema, dall'altro, mi sento anche in dovere di chiedere se si è
ritenuto opportuno prendere dei provvedimenti seri, attenti, mirati
a salvaguardare l'offerta del comprensorio sciistico di Courmayeur
che, per via di improbabili "affaires économiques", rischia di
uscire dal circuito sciistico regionale, con il rischio che, nel
caso che gli auspicati provvedimenti tardassero, possa implodere in
sé stesso con grave danno di tutti, cittadini e operatori turistici
di Courmayeur. Sono proprio questi ultimi che quotidianamente
raccolgono le lamentele dei nostri turisti e che, sugli organi di
stampa, dicono (cito):
"Con l'uscita della "Courmayeur
Mont-Blanc Funivie" dal sistema "Siski" prevediamo un crollo delle
presenze straniere perché non possiamo certo trattenere qui, per
sette giorni, un americano che ha attraversato l'oceano per vedere
tutta la Valle. Noi albergatori, con iniziative anche personali,
cerchiamo di procurarci e di mantenere una clientela e abbiamo
anche il piacere di vederla partire soddisfatta del soggiorno, ma
registriamo quotidianamente lamentele sulle condizioni del
comprensorio sciistico, perché la società che lo gestisce, in tanti
anni non ha mai costruito un nuovo impianto, pur dimostrando grande
efficienza nell'eliminare quelli in scadenza".
In conclusione, mi sento in obbligo di manifestare insieme al
collega Viérin la mia più sincera preoccupazione e anche un po' di
risentimento: preoccupazione per Courmayeur, per i suoi operatori
turistici e per le limitrofe entità turistiche e non, che grazie a
Courmayeur godevano di un indotto turistico e occupazionale
favorevole. Risentimento, perché non avrei mai immaginato che fosse
così facile per certi personaggi - oltretutto stranieri - senza
alcun rispetto per il territorio che li ospita, sfruttare così
liberamente, per i propri interessi economici non collegati con il
potenziamento del comprensorio sciistico di Courmayeur, meccanismi
creati appositamente per il bene della Valle e dei suoi cittadini,
arginando o, meglio, by-passando qualsivoglia sistema di controllo
e di tutela degli investimenti che Finaosta, per conto della
Regione, e quindi per conto dei cittadini valdostani, compie o,
meglio, dovrebbe compiere, anche se voglio far notare che, se non
ci fosse stata la lettera della sig.ra Scalvino, oggi forse non
sapremmo nulla di questi fatti! Un altro problema riguarda la
decisione di uscire dall'Associazione operatori turistici di
Courmayeur, il che può far intendere un ulteriore disimpegno della
Società nei confronti di Courmayeur; ma, se proprio ci deve essere
un disimpegno, che sia totale, cioè che i Francesi della "Compagnia
des Alpes" vendano la loro quota, in modo da trovare qualcun altro
che abbia intenzione di rilanciare il comprensorio sciistico e non
di affossarlo, come invece si fa con la politica attuale portata
avanti dalla Società!
Un altro fatto criticabilissimo riguarda la scelta di
posticipare e subordinare qualsiasi intervento sugli impianti a
monte alla realizzazione a valle dell'impianto di arroccamento a
Dolonne, il cui iter progettuale è ancora lontano da una soluzione
realizzativa in tempi brevi. Qui richiamo le diverse discussioni
fatte negli anni precedenti dal sottoscritto e da altri dell'allora
gruppo degli "Autonomisti". Tutto ciò che finora è stato detto
dovrebbe avere come filo conduttore un piano di sviluppo del
comprensorio, promesso e presentato dalla Società, ma non attuato,
né rispettato, cosa che è il fatto più grave e che mi rende molto
pessimista per il futuro di Courmayeur. È giunto il momento di
rimboccarci tutti le maniche, dopo aver fatto una forte autocritica
su come sono stati finora gestiti, anche politicamente, i rapporti
con la Società, se vogliamo ridare slancio ad una delle località
fra le più importanti della nostra regione.
Per tutte queste considerazioni, che meriterebbero maggior tempo
per la loro discussione, chiediamo alla Giunta regionale di avere
delucidazioni riguardanti gli intendimenti che l'Amministrazione
regionale intende porre in essere a fronte di tale situazione
critica, resa ancora più complicata dalla decisione della
"Courmayeur Mont-Blanc Funivie" di non voler più far parte
dell'Associazione operatori turistici di Courmayeur; quali erano
gli accordi presi, all'atto dell'entrata nella Società della
"Compagnia des Alpes", con l'Amministrazione regionale, al fine di
sviluppare il comprensorio sciistico e l'offerta turistica di
Courmayeur; se ritiene opportuno intervenire direttamente o
indirettamente affinché la Società possa modificare la scelta di
chiudere la funivia della Val Veny entro il 31 marzo; se ritiene
opportuno agire al più presto, al fine di evitare, a seguito
dell'esclusione degli impianti della Società dallo skipass
regionale, un ulteriore peggioramento dell'offerta del comprensorio
sciistico di Courmayeur.
Augurandoci con tutto il cuore che nella risposta prevalga il
bene della Valle d'Aosta e non il mantenimento di accordi -
stonati, ma dovuti - con la "Compagnia des Alpes", rivolgo un
profondo invito a tutta la Giunta a prendere una decisa posizione
su questa vicenda, una volta tanto a favore e a difesa delle sole
persone che dovrebbero trarre beneficio dalle scelte di questo
Palazzo: in questo caso, quelli di Courmayeur, ma comunque sempre
tutti i Valdostani.
Président
La parole au Conseiller Curtaz.
Curtaz (PVA-cU)
Mi permetterà, Presidente, così come mi
permetteranno gli amici della "Stella Alpina" di complimentarmi con
loro per l'abilità che hanno nell'utilizzare i mass media. Abilità
non solo nel presentare un futuro candidato al giorno, ma anche nel
far parlare delle proprie iniziative perché, nelle scorse
settimane, ho visto che qualche giornale si è dilungato
sull'iniziativa della "Stella Alpina", mentre non una parola è
stata scritta sulla iniziativa mia e del collega Beneforti sullo
stesso tema!
Detto questo, il mio ruolo di illustratore dell'interpellanza è
assai facilitato dall'ampia relazione sulle problematiche di
carattere turistico-comprensoriale fatte dal collega Lanièce. Mi
limiterò pertanto a presentare l'interpellanza evidenziando le due
criticità che hanno suscitato l'interesse degli operatori e
dell'opinione pubblica e che ci hanno indotto a presentare questa
iniziativa. Le criticità sono sostanzialmente due: la prima, è
quella relativa all'annunciata chiusura anticipata degli impianti,
che non resteranno aperti come gli anni scorsi fino alla fine del
mese di aprile, ma verranno chiusi già alla fine di questo mese, e
la seconda - ancora più grave -, è la comunicazione della società
che gestisce gli impianti di risalita della Val Veny circa la sua
volontà di uscire, a partire dalla prossima stagione, dal sistema
"Siski" che offre skipass validi per tutte le località della
Valle.
Questo è un dato dirompente, perché lo skipass regionale è stata
una conquista che immagino anche faticosa, perché tendente a
superare problemi organizzativi e logistici, mentalità
campanilistiche. Conquista che è un "atout" formidabile per quanto
riguarda l'offerta turistica nella nostra regione. Il fatto che
oggi vi sia una società di questa importanza, che ritiene di uscire
da tale sistema per proporre dei biglietti propri, un'offerta
turistica differenziata e di collaborazione gestionale con altre
località d'Oltralpe, è un fatto grave! È un fatto grave non perché
si voglia prefigurare una collaborazione con società impiantistiche
con Chamonix, ad esempio, perché questo di per sé potrebbe essere
un complemento di offerte interessante, ma lo è il fatto che per
fare quella operazione si rinunci allo skipass unico per la Valle
d'Aosta, con una scelta unilaterale che può avere delle
ripercussioni gravi per tutta l'offerta turistica della nostra
regione e non solo della principale località della Valdigne!
Chiediamo se le notizie - come pare - siano vere; quali
iniziative intenda assumere o ha già assunto l'Amministrazione per
scongiurare il pericolo che dette decisioni finiscano con il
danneggiare l'offerta turistica e l'economia della nostra
regione.
Président
La parole à l'Assesseur au tourisme,
aux sports, au commerce et aux transports, Cerise.
Cerise (UV)
Comincerò con una formula poco canonica, e
comincerò con il dire che quando ho assunto la carica di Assessore
al turismo, l'ho fatto sapendo che mi si prospettavano delle sfide
e, come puntualmente avevo prospettato, giornalmente mi confronto
con queste sfide. Non mi ritengo "l'uomo dell'impossibile", ma sono
convinto di riuscire a fare tante cose in questo periodo breve di
tempo, però, Consigliere Lanièce, non mi chieda di risolvere in tre
mesi quelle cose che non avete fatto o che avete fatto male in
quattro anni e mezzo che siete stati rappresentati in questo posto,
perché questo non riuscirò a farlo!
In primo luogo, va premesso che gli unici impianti di cui è
prevista la chiusura al 31 marzo 2003 sono la funivia Val Veny e la
collegata seggiovia Peindent, mentre gli altri impianti del
comprensorio gestito dalla "Courmayeur Mont-Blanc Funivie"
continueranno a funzionare compatibilmente con le condizioni di
innevamento. Al riguardo, devo precisare che la società di gestione
dei vari comprensori sciistici comunica, ad inizio stagione, entro
cinque giorni, l'avvenuta apertura di ogni singolo impianto e, a
fine stagione, la relativa chiusura. La legge regionale n. 29/1997,
l'atto di concessione e il relativo disciplinare non dettano norme
tassative al riguardo della data di chiusura.
In merito alla chiusura della funivia della Val Veny, il
sottoscritto, con lettera in data 6 febbraio 2003, presa visione di
questa circostanza e di altre attitudini della società, ha
provveduto in modo particolarmente fermo ad invitare la società
funiviaria, da un lato, a mostrare maggiore disponibilità verso le
esigenze di altri operatori della località che interagiscono con il
settore degli impianti a fune e, dall'altro, a riconsiderare le
decisioni assunte. Visto che l'illustrazione dell'interpellanza è
stata pingue, volevo a questo punto rileggere questa lettera che mi
sono scritto e, in onore del fatto che siamo in un paese libero,
questa lettera dice:
"In un paese che pone la libertà come
fondamento irrinunciabile dei suoi ordinamenti e che da ciò fa
derivare il principio della libera imprenditorialità e della libera
concorrenza, i pubblici poteri hanno scarso titolo per intervenire
nelle scelte aziendali delle singole imprese. Tuttavia,
nell'attuale contesto si deve tener presente che l'ente pubblico,
nel caso specifico la Regione, agisce nell'ambito della più ampia
normativa europea a sostegno delle aziende operanti in Valle e, in
modo anche particolarmente significativo, nei confronti di quelle
il cui operato ha delle ricadute molto importanti per il tessuto
economico e sociale del territorio. È questo il caso delle società
di impianti a fune le quali, con il loro rilevante indotto, si
configurano come essenziali catalizzatori di processi strategici al
complesso dell'offerta turistica. Per di più esse sono
concessionarie di un pubblico servizio e, come tali, devono
rispondere alle necessità della collettività.
Con queste ragioni, in qualità di Assessore regionale al
turismo, mi permetto di invitare la compagnia "Courmayeur
Mont-Blanc Funivie" ad effettuare una riflessione su alcune scelte
da essa intraprese: si tratta, infatti, di decisioni che rischiano
di lacerare sia l'integrità dell'offerta turistica invernale della
Regione, sia i rapporti di complementarietà della società in
questione con altri operatori del settore. Un primo riferimento
riguarda la scelta unilaterale dell'azienda di voler condizionare
eccessivamente le strategie della "Siski" con le proprie decisioni
che, improntate a una visione non certo di insieme, ma
eccessivamente autoreferenziale portano, come conseguenza,
l'esclusione volontaria della compagnia dal circuito "Siski", il
quale, a sua volta, si trova privato in questo modo della
disponibilità di una società del peso della compagnia "Courmayeur
Mont-Blanc Funivie". Dunque, secondo l'impostazione di codesta
azienda, il turista che arriva in Valle non avrebbe la possibilità
di accedere al biglietto unico, dopo anni di tentativi e di sforzi
comuni per conseguire questo traguardo.
Risulta evidente il danno arrecato alla qualità e alla
completezza dell'offerta del sistema impiantistico regionale, senza
voler entrare nel merito delle stesse riguardo alle tensioni fra la
società funiviaria e la Scuola di sci di Courmayeur, per le quali
nel comune interesse si caldeggia una soluzione.
Infine, un'ultima questione di rilevante importanza riveste
la chiusura anticipata di alcuni impianti: si tratta, come già
evidenziato prima, di scelte aziendali assunte in autonomia, le
quali però, per le pesanti e negative ricadute sull'economia
turistica della zona, vanno inevitabilmente ad intersecare l'area
di competenza pubblica. Ciò, unito alla consapevolezza che il
sostegno dell'ente pubblico risulta necessario per mantenere gli
impianti adeguati ai livelli di efficienza, pone
all'Amministrazione una questione di opportunità in merito alle
ragioni del sostegno pubblico, mettendole così in discussione per
l'attività della società funiviaria in oggetto. Più precisamente,
dunque, le decisioni della compagnia in merito alla chiusura degli
impianti, se rimanessero ferme, impongono all'Amministrazione
regionale di verificare se si ritengono soddisfatte tutte le
condizioni per la concessione dei contributi previsti dalla legge
n. 8 e per l'erogazione dei corrispettivi previsti dalla legge,
quella sulla sicurezza sugli impianti da sci, con particolare
riferimento all'articolo 5, che regola i periodi di funzionamento
dei comprensori sciistici.
Inoltre, si fa presente che il servizio di trasporto è svolto
in concessione, e ne discende che deve essere tenuto in debito
conto il pubblico interesse dello stesso che, come tale, va
sottratto all'esclusiva discrezionalità del concessionario. Tali
solleciti non vanno letti come un intervento estemporaneo e
impositivo, ma si inquadrano ad un livello ben diverso nell'ottica
complessiva della funzione pubblica per quanto attiene i settori
del turismo e dei trasporti. Essi vanno intesi come un richiamo in
difesa di un sistema che non può permettersi delle incoerenze fra
impegno dell'azione pubblica, esercitato attraverso gli incentivi e
la delega di funzioni alla società, e politiche aziendali che non
rispondano a questa ottica.
Per tutte le considerazioni sopra esposte, si invita la
compagnia "Courmayeur Mont-Blanc Funivie" con tono cortese, ma
fermo, a mostrare una maggiore disponibilità verso gli
interlocutori che interagiscono nel settore degli impianti a fune,
e a voler riconsiderare le decisioni assunte in merito alla
chiusura degli impianti".
Ora, negli anni precedenti ho trovato lettere simili; eppure,
questa situazione - come lei ha ben detto - è una situazione che si
ripete negli anni, ma qualcuno, nei confronti di questa, era quanto
meno distratto! Questa posizione è stata ribadita nel corso di
alcuni incontri avuti con i responsabili della "Courmayeur
Mont-Blanc Funivie". Contemporaneamente, e per dare seguito a
questa nota, sono stati effettuati tutti i controlli per verificare
che l'eventuale chiusura non fosse in contrasto con le leggi
regionali sui trasporti, che l'accesso alla località fosse
assicurato comunque, che tale scelta non determinasse dei
pregiudizi all'erogazione di contributi regionali in materia di
impianti a fune e al pagamento degli oneri relativi alla sicurezza
sulle piste di sci. Tali accertamenti hanno confermato la
regolarità della posizione delle società, sia pure in presenza
della scelta di chiusura anticipata.
Voglio ancora ricordare che un'analoga chiusura anticipata della
funivia Val Veny si era già verificata nel corso della stagione
invernale 1999-2000, quando l'impianto venne chiuso il 2 aprile con
Pasqua il 23 aprile, senza che ciò avesse dato luogo ad alcuna
protesta. Nelle due stagioni successive la chiusura avvenne invece
in concomitanza con il periodo pasquale, che peraltro cadeva in
stagioni meno avanzate. È stato verificato che i dati del traffico,
nel mese di aprile nelle due ultime stagioni, evidenziano un
utilizzo assai scarso della funivia Val Veny, probabilmente anche
in relazione al fatto che in tale mese l'accesso alle altre piste
del comprensorio obbliga gli sciatori a scendere sino a Plan
Checrouit spesso in condizioni di innevamento assai precario.
Per quanto riguarda invece le difficoltà insorte nei rapporti
tra "Courmayeur Mont-Blanc Funivie" e "Siski", con la medesima
lettera che ho letto prima, e poi nei successivi incontri, veniva
fatto presente il notevole danno che sarebbe stato arrecato alla
qualità e alla completezza dell'offerta turistica regionale
dall'eventuale esclusione di Courmayeur dal sistema dello skipass
unificato e, pertanto, si sollecitava reiteratamente a rivedere
questa posizione. Si fa comunque presente che, contrariamente a
quanto riportato da vari organi di informazione, nessuna decisione
è stata assunta a riguardo e che le trattative sono in corso, al
fine di trovare un'intesa che consenta di superare le cause di
conflitto, da ricercare essenzialmente in un rilevante sbilancio a
sfavore della "Courmayeur Mont-Blanc Funivie", verificatosi in sede
di ripartizione degli incassi sui biglietti "Siski"; comunque, la
situazione è seguita attentamente dall'Assessorato.
Non risulta poi che la società non intenda più far parte
dell'Associazione operatori turistici di Courmayeur. È peraltro
vero che la società ha chiesto di discutere le modalità del proprio
sostegno finanziario a favore dell'associazione, intendendo
collegare più direttamente tale sostegno ad una più precisa
pianificazione delle attività promo-pubblicitarie. Voglio poi
ancora ricordare che non essendo, noi, una repubblica socialista,
questo è un rapporto fra privati; non si è parimenti al corrente
degli accordi di qualsiasi natura intercorsi fra Amministrazione
regionale, Finaosta e "Compagnia des Alpes", in occasione
dell'ingresso di quest'ultima nella compagnia, avvenuta nel 1996. A
tale proposito, preciso che Finaosta non è socio maggioritario
della compagnia - questo lo dovrebbe sapere il Consigliere Lanièce
- ma detiene una partecipazione pari al 33,66 percento, che non
consente di condizionare le scelte di natura puramente gestionale
quali quelle inerenti l'azione commerciale e la gestione tecnica
degli impianti. Tali scelte sono infatti attribuite alla competenza
dell'amministratore delegato e non formano oggetto di esame da
parte del Consiglio di amministrazione.
Le scelte in discussione sono state effettuate
dall'amministratore delegato secondo i poteri di ordinaria
amministrazione conferiti allo stesso dal Consiglio di
amministrazione del 23 dicembre 1996 e riconfermati con il rinnovo
dei successivi mandati, che prevedono la possibilità di stabilire i
prodotti da commercializzare, il loro prezzo, nonché la possibilità
di stipulare accordi commerciali con l'eventuale partner.
L'amministratore delegato quindi ha agito nell'ambito dei propri
poteri e delle proprie responsabilità nel momento in cui ha
comunicato la volontà di non vendere e non accettare gli
abbonamenti "Siski" per la stagione 2003-2004, qualora non fossero
state prese in considerazione le richieste avanzate dalla società.
Tale decisione non è mai stata portata all'attenzione del Consiglio
di amministrazione.
I consiglieri nominati in rappresentanza del socio di minoranza
Finaosta S.p.A., non appena venuti a conoscenza di tale volontà,
hanno preso posizioni in merito alla questione, inviando alla
"Courmayeur Mont-Blanc Funivie" una lettera nella quale segnalavano
che:
"Con riferimento alla decisione di non vendere e non
accettare gli abbonamenti "Sisky" a partire dalla stagione
2003-2004, di cui siamo venuti incidentalmente a conoscenza, in
qualità di consiglieri di amministrazione nominati in
rappresentanza dell'azionista di minoranza Finaosta S.p.A., vi
chiediamo di volerci preventivamente informare delle decisioni che,
pur nell'ambito dei poteri conferiti dal Consiglio di
amministrazione, hanno una valenza importante per la società e/o
per la comunità locale regionale. Quanto sopra è finalizzato a
favorire una fattiva collaborazione nell'interesse della società
CMBF S.p.A…"
e si sono poi attivati
per agevolare una soluzione organizzando incontri con dei
responsabili aziendali, incontri che si sono aggiunti a quelli
tuttora in corso nelle opportune sedi di
discussione…
(interruzione del Consigliere Lanièce, fuori
microfono)
… non ho qui la data, devo cercarvi
la lettera, che comunque ho, non sono mica di "Stella Alpina"
io!
Infine, in merito alla possibilità di un blocco nella
concessione della CMBF dei finanziamenti e contributi previsti da
leggi e normative regionali, si ritiene che ciò possa farsi
rientrare fra le strategie possibili, ma che deve essere prima,
caso per caso, e con la massima attenzione e
oggettività… non è che possiamo fare
delle discriminazioni nell'erogazione dei contributi! Questo genere
di iniziative, oltre a rischiare di risolversi in definitiva in un
danno per la stessa località, non potrebbe infatti andare oltre
un'applicazione restrittiva e rigorosa delle norme, mentre un
eccesso di discrezionalità rischierebbe di configurare addirittura
un'ipotesi di reato, perché se la società è in regola e presenta
una domanda a termini di legge, non è che si possa dire che non si
concede!
Ora si potrebbe comunque ipotizzare, questo sì - ma è una scelta
politica - di assoggettare la concessione di contributi - questo,
però, lo dobbiamo fare genericamente per tutti - e di ulteriori
sostegni pubblici a condizionamenti più specificatamente connessi
alle esigenze generali delle località e della regione, ma questo
significa modificare la legge…
(nuova interruzione del Consigliere Lanièce, fuori
microfono)
… adesso vado solo a cercarle la
data della lettera!
Président
La parole au Vice-président Viérin
Marco.
Viérin M. (SA)
Non so se mi basteranno dieci minuti,
Presidente, ma voglio solo esplicitare alcuni concetti molto
chiari. Per prima cosa solo una battuta al Consigliere Curtaz, che
dovrebbe guardarsi allo specchio quando parla di informazione!
Basterebbe guardare le sue iniziative sul mondo agricolo, mondo
agricolo che presumo lei e qualcuno del suo gruppo non conoscete
neanche a livello millesimale, e dove andate sistematicamente a
ricopiare le iniziative di altri gruppi, oppure quando qualcuno si
fa fotografare come "leader della pace" con una bandiera nel suo
ufficio! Chiederei di mettere un velo sulle sue affermazioni, che
sarebbe meglio evitare! La pace sta nei cuori di tutti, non sta nel
fare della pace uno strumento pubblicitario!
Sulla questione in discussione, invece, vorrei solo ricordare
all'Assessore Cerise - prima di entrare nel merito - che, anziché
cercare di arrampicarsi su uno specchio, cerchi di dire cose più
serie dal punto di vista pratico, perché quando lei fa "un cappello
iniziale" a questa discussione dicendo che fino a tre mesi fa non
era lei l'Assessore, dico che l'attuale volontà di gestione della
società e della sua politica aziendale, è nata quando lei era già
seduto su quella sedia! Basti pensare alle decisioni che la società
ha preso quali quelle di uscire volontariamente ed eventualmente
dalla "Siski" e di non partecipare più all'Associazione degli
operatori turistici!
Sui fatti, quindi, e non sulle parole, dopo la sua nomina ad
Assessore, oltre al fatto della volontà di non più partecipare
all'Associazione operatori turistici, il non voler partecipare alla
"Siski" è un danno per Courmayeur, ma è soprattutto un danno alla
qualità e alla completezza dell'offerta turistica della Valle
d'Aosta, sulla quale noi abbiamo speso - e, all'epoca, era
Assessore il Consigliere Lavoyer, del gruppo della "Stella Alpina"
- per rilanciare la completezza dell'offerta turistica in
Valle!
Oggi, "alla faccia" degli sforzi e delle risorse finanziarie
spese dalla Regione, rischiamo di mettere a repentaglio tutto,
perché sappiamo che se questo andrà avanti, non sarà solo
Courmayeur a farne le spese, perché chi andrà a sciare nelle altre
località non potrà andare a sciare a Courmayeur con lo stesso
skipass e viceversa! Dopo di che, con la sua lettera, Assessore, ha
già dimostrato che la sua volontà non è di dare un indirizzo ai
nostri rappresentanti. Questa lettera la vedo indirizzata a tutti,
fuorché a quelli a cui doveva essere indirizzata, cioè ai nostri
rappresentanti nel Consiglio di amministrazione della società. Che
indirizzo ha dato lei ai nostri rappresentanti in Consiglio di
amministrazione di Finaosta, affinché trasmettessero a loro volta
l'indirizzo ai rappresentanti Finaosta nella società delle funivie?
Ha fatto l'Assessore o ha fatto il
dirigente…?
(interruzione dell'Assessore Cerise, fuori microfono)
… ci aveva già pensato, ma questa
lettera l'ha inviata alla società "en cachette" e l'indirizzo
chiaro, ai nostri rappresentanti nella società, non l'ha dato!
Allora vorrei capire a cosa serve stare nelle società e soprattutto
a rappresentare chi e cosa: forse gli interessi dei privati? Se
così è, io dico che la "Stella Alpina" non c'è! E non può dire che
la "Stella Alpina" c'era prima con un suo assessore, perché questo
problema è nato dopo la sua venuta!
Evitare speculazioni economiche è un dovere, non un diritto, di
questa Amministrazione regionale e di questo Consiglio. Come per
altre iniziative, ribadisco, i nostri rappresentanti non hanno
avuto alcuna indicazione dalla proprietà, e la proprietà è la
Regione Valle d'Aosta, tramite Finaosta. Se è vero che nella
società l'Amministrazione regionale non ha il 51 percento, è anche
vero che tre rappresentanti, in un Consiglio di amministrazione,
possono fare tanto, perché possono alzare altri coperchi, possono
intervenire su altre questioni.
Volevo ricordare una piccola questione, Assessore, perché quando
lei mi parla di "questione nata da tempo", è vero; nel 1996, quando
vi fu questa sofferenza molto pesante sulle "partecipazioni Pavan"
in questa nostra regione, si discusse tanto in questo Consiglio.
Allora, l'Assessore al turismo era Agnesod e Presidente della
Giunta era Dino Viérin, ma si fecero scelte che oggi sono
dirompenti, perché non si scelse l'intervento di imprenditori
privati di questa regione, si scelse ancora il discorso pubblico
per Pila e la "Compagnia des Alpes" francese per
Courmayeur…
(nuova interruzione dell'Assessore Cerise, fuori
microfono)
… non ho cattiva memoria, perché
Finaosta e la Presidenza, alla fine, non seguirono la strada degli
aiuti finanziari a imprenditori valdostani e al Comune di
Courmayeur per fare le acquisizioni. Oggi non vorrei che questa
tensione vi sia perché, quando si è comprato, si è pagato dieci e,
adesso che qualcuno vuole andarsene via, si chieda venti! Non
vorrei che dietro questo momento di tensione sui Valdostani ci sia
l'obiettivo di portare a casa "mordi e fuggi" denari! Da oggi,
Assessore, il gruppo della "Stella Alpina" le dice solo tre cose,
in modo che lei e qualcun altro non possiate dire, un domani, che
avete fatto questo e quest'altro!
Le dico che dovrebbe attivarsi perlomeno per tre cose: indirizzi
chiari ai nostri rappresentanti, tramite Finaosta, perché con il 33
percento si possono fare tante cose; ricordarsi che le tariffe che
la società dovrà applicare nella prossima stagione - lo ha scritto
in un passaggio molto sottile della sua lettera, ma non l'ho
sentito nella sua replica, oggi - devono essere approvate dalla
Giunta, perché se questi "fanno i furbi" l'Amministrazione ha la
possibilità di bloccarli; i contributi, sono un problema di
discrezionalità, è vero, e devono - anche questo è scritto nella
sua lettera, ma oggi non l'ha ripreso - essere modificati, sì, da
una legge, ma questa è una scelta politica, perché se un domani non
abbiamo la capacità di modificare la legge in essere, se qualcuno
un domani non rispetta la strategia regionale di uno skipass
valdostano, sul quale la Regione ha impegnato risorse finanziarie
enormi in questi anni, se non c'è questa discrezionalità e capacità
politica di non dare contributi o di darli lo stesso, vivremo
prossimamente in una regione in cui le società faranno quello che
vogliono e, in un momento di difficoltà, alzeranno il coperchio per
mettere in difficoltà tutto il settore e la Valle d'Aosta!
Assessore, noi le chiediamo queste tre cose, e gliele ricordiamo
perché non si dica che la "Stella Alpina" è solo qui a contestare!
La "Stella Alpina" oggi è stata contestatrice, ha negato alcune
cose perché questo problema è nato dopo che lei si è seduto su
quella sedia, e le dice anche le tre cose da fare! L'aspetteremo
comunque nei prossimi mesi.
Président
La parole au Conseiller Curtaz.
Curtaz (PVA-cU)
Solo una parola relativamente
all'intervento del Vicepresidente Viérin: mi dispiace che non abbia
gradito o capito la battuta, ma non lo trovo strano perché io non
ho capito la sua replica! Rispetto all'interpellanza, prendiamo
atto delle risposte dell'Assessore. Mi sembra, peraltro, di dover
soffermare l'attenzione su un punto - e mi soffermerò solo su
questo -: la sostanziale inadeguatezza dell'attuale normativa
(l'Assessore ne ha accennato alla fine del suo intervento). Penso
che questa vicenda, se vogliamo essere seri come ci invita il
collega, vada affrontata proprio alla luce dell'attuale normativa,
che probabilmente non consente discrezionalità e non consente di
contestare, alle società che gestiscono gli impianti di risalita,
un atteggiamento contrario alle finalità pubbliche. È allora
necessario introdurre nella nostra normativa dei meccanismi che
consentano di erogare i contributi là dove vengono rispettate le
norme di comportamento conformi all'interesse pubblico; si dovrà
dire che i contributi vengono erogati se gli impianti stanno aperti
un "tot" di giorni all'anno, e là dove le società di gestione degli
impianti accettino il sistema della tariffazione unica. È chiaro
che poi questa deve essere concordata e raccordata con parametri di
"dare e avere": è possibile che nell'attuale situazione vi siano
delle società più penalizzate e altre più avvantaggiate, però la
criticità che emerge da questa vicenda è quella di una normativa
inadeguata.
Il Consiglio dovrà rivedere la normativa alla luce di questa
esperienza, formulandola in maniera che vi sia un rapporto di
"do ut des"
: io ti do dei soldi pubblici, ma tu mi devi
assicurare un certo tipo di servizio a determinate condizioni,
altrimenti perdi i soldi pubblici! Perché è bello il libero
mercato, e noi siamo abituati, qui, a concepire il libero mercato
con i soldi degli altri, in genere con i soldi della Regione. In
definitiva, queste società devono ricevere contribuzioni pubbliche
là dove sono ammesse e, ovviamente, deve essere un discorso
generalizzato, ma queste devono garantire certi servizi! Credo che
questo sia un elemento di riflessione e un motivo che induca ad
analizzare quanto accaduto con serietà, affinché, al di là delle
piccole polemiche che ho sentito oggi, vi sia una riflessione
complessiva che porti ad una normativa più adeguata alle
problematicità emerse da tale questione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK