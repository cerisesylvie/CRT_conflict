Consiglio Regionale della Valle d'Aosta - Oggetto del Consiglio n. 1431 del 28 luglio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1431 del 28 luglio 2005 - Resoconto
OGGETTO N. 1431/XII - Intendimenti sulla futura attività
regionale nel settore dell'agricoltura e delle risorse naturali.
(Interpellanza)
Interpellanza
Premesso che, a seguito della crisi politica che ha condotto
alle dimissioni della Giunta Perrin, la maggioranza UV-DS ha
proceduto - nella seduta consiliare del 4 luglio u.s. - alla
sostituzione dell'Assessore regionale dell'agricoltura e risorse
naturali;
il sottoscritto Consigliere regionale
Interpella
il neo Assessore delegato per sapere:
1) quale giudizio esprime sull'attività regionale svolta
nell'ultimo biennio in materia agricola, zootecnica e di risorse
naturali;
2) quali spunti innovativi pensa di apportare rispetto al
passato e come intende realizzarli;
3) se intende effettuare modifiche all'attuale organigramma
strutturale e dirigenziale-funzionale dell'assessorato.
F.to: Tibaldi
Presidente - La parola al Consigliere Tibaldi.
Tibaldi (CdL) - L'interpellanza che è rivolta all'Assessore
Isabellon è un'interpellanza di benvenuto, che ci serve per capire
quali sono le sue intenzioni più propriamente politiche, oltre a
quelle amministrative. L'Assessore Isabellon rappresenta in fondo
la novità che è stata inserita all'interno della "Giunta Caveri",
anche perché altri Assessori si sono avvicendati, mentre per
qualcun altro, come Pastoret, è stata una "rentrée". Di
conseguenza, il nostro gruppo vorrebbe comprendere alcuni punti di
vista, quali sono le intenzioni dell'Assessore, in particolare
quali sono i giudizi che esprime sull'attività regionale svolta
nell'ultimo biennio. Sappiamo che sia a livello agricolo, che
zootecnico, che di risorse naturali vi sono tutta una serie di
attività complesse che devono essere portate avanti osservando, ad
esempio, le rigide norme comunitarie che fissano dei vincoli non
indifferenti. Vi sono poi delle attività che riguardano la
promozione dell'imprenditorialità agricola, che negli ultimi anni
nella nostra Regione ha subito una diminuzione di presenze non
indifferente; di conseguenza, questo abbandono della vocazione
agricola e dell'allevamento crea degli squilibri non solo
nell'esistenza e nella permanenza di un comparto come quello
primario, ma anche nella salvaguardia del nostro territorio, poiché
siamo tutti consapevoli del fatto che il binomio
agricoltura-ambiente ha una sua valenza fondamentale.
Le domande nn. 2 e 3 hanno funzione prospettica. Chiediamo:
"quali spunti innovativi pensa di apportare rispetto al passato
e come intende realizzarli"
, cioè se la "Giunta Caveri"
rappresenta una "scossa" rispetto alla "Giunta Perrin", vorremmo
capire l'Assessore all'agricoltura quali novità ci propone nel suo
settore di competenza. La terza domanda è collegata alla seconda
poiché, se vi sono innovazioni, vi devono essere anche modifiche
degli assetti strutturali, l'Assessorato ha una sua struttura
articolata in uffici, dipartimenti, direzioni e servizi e questa
struttura può essere anche variata a seconda delle nuove esigenze
che si intendono affrontare. Penso che questo è un tema libero che
viene proposto all'Assessore, che ha la facoltà di illustrarci più
o meno ampiamente come intende svolgere il suo mandato. Le
problematiche sul campo sono notevoli, magari l'Assessore avrà
voglia di accennarle anche in questa sede, oltre alle problematiche
che già conosciamo, vorremmo conoscere anche le idee che ci
propone.
Président - La parole à l'Assesseur à l'agriculture et aux
ressources naturelles, Isabellon.
Isabellon (UV) - Innanzitutto una premessa. Da alcuni anni
l'organizzazione e la programmazione nel settore agricolo hanno una
tempistica che è diversa dagli avvicendamenti e dalle scadenze
amministrative, in quanto, in applicazione dei regolamenti
comunitari che lei richiamava, è stato predisposto un Piano di
sviluppo rurale che attualmente è in programmazione, per il periodo
2000-2006, e nel frattempo già gli uffici si sono attivati - e poi
vi dirò qualcosa in merito - per la nuova programmazione 2007-2013.
Tale premessa è importante perché la prima richiesta riguarda un
giudizio su un periodo ristretto rispetto alla programmazione, che
coinvolge tutto il Dipartimento dell'agricoltura e in parte anche
quello delle risorse naturali, quindi diventa difficile estrapolare
un giudizio limitato a un periodo, perché la programmazione per il
Piano di sviluppo rurale faceva già parte della scorsa legislatura,
visto che è stato predisposto per il 2000-2006. Sono state
predisposte tutta una serie di misure con delle azioni
corrispondenti e nel primo periodo, 2000-2003, è stata data
attivazione a tale programmazione e successivamente tutto questo è
proseguito dal 2003 in avanti. Quello che è importante dire è che
nell'ultimo biennio sono stati approvati una serie di continui
aggiornamenti dei criteri applicativi sia nel settore delle misure
cofinanziate, sia negli aspetti connessi agli aiuti di Stato. Per
quanto riguarda il settore zootecnico, invece sono confermati gli
indirizzi di intervento riportati in un documento programmatico
concordato al tavolo agricolo e siglato da tutte le organizzazioni
presenti in Valle. Quando ancora era presente all'Assessorato
dell'agricoltura Perrin, era stato istituito questo nuovo modo di
lavorare, appunto il tavolo agricolo che, insieme al Piano di
sviluppo rurale, ha rappresentato un modo di programmare diverso,
rispetto a quella che poteva essere negli anni precedenti una certa
forma di "navigazione a vista" che era programmata in tempi più
rapidi e forse con una minore visione di prospettiva. Detto questo,
in questo documento vengono individuate le linee principali da
perseguire nel comparto, specificatamente le attività di assistenza
tecnica alle aziende agricole e alle aziende di trasformazione, il
potenziamento dei programmi di miglioramento genetico del
patrimonio bovino, ovino e ovi-caprino autoctono, il miglioramento
sanitario della popolazione bovina e ovi-caprina. Vengono definiti
percorsi di qualità e il miglioramento delle produzioni, coniugati
all'individuazione di tracciabilità dei prodotti stessi.
Sempre nell'ultimo biennio è da evidenziare il notevole impegno
dedicato dal precedente Assessore Vicquéry all'attività di
promozione ed informazione, nonché allo sviluppo di percorsi di
formazione professionale degli addetti al settore. Se si può dire
di questo biennio, vi sono da evidenziare tali aspetti: la
rimodulazione e i continui aggiornamenti del Piano di sviluppo
rurale e lo sforzo fatto nel campo della promozione e
dell'informazione; quindi ritengo che sia stata positiva questa
attività svolta per quel che riguarda il settore agricolo. Sempre
per quanto riguarda tale settore, vorrei spendere due parole per la
parte degli investimenti inter-aziendali svolti dai consorzi di
miglioramento fondiario. Sempre in questo periodo vi sono state
novità. Già con l'"Amministrazione Perrin" era stata predisposta la
legge n. 3/2001, che ha rappresentato un passaggio importante per i
consorzi, perché tale legge è andata a regolamentare tutto il
settore dei consorzi di miglioramento fondiario ed è stato fatto
uno sforzo per portare questi consorzi ad essere uniformati sul
territorio. Ora, sappiamo benissimo che sul territorio abbiamo
delle situazioni molto differenziate, quindi non uniformate e
omologate una con l'altra, ma rese compatibili con le attività
degli altri enti che operano sul territorio cioè comuni e comunità
montane. In effetti l'obiettivo dei consorzi è quello di prevedere
una copertura totale del territorio attraverso una corrispondenza
con le conformazioni territoriali dei comuni, al fine di
migliorarne l'attività e per avere una sinergia con i comuni di
riferimento. Nell'ultimo biennio si è dato corso all'applicazione
di questa legge con tutte le difficoltà del caso, perché abbiamo
delle situazioni differenziate, dove, a fronte di situazioni già
corrispondenti alle previsioni della legge - qui faccio l'esempio
del mio Comune: Saint-Vincent, dove per situazioni particolari vi
era già un unico consorzio su tutto il territorio, anche se si deve
dire che Saint-Vincent non ha gli alpeggi che hanno una
caratteristica diversa rispetto al piano -, abbiamo delle
particolarità di Comuni come Valtournenche, dove, pur non avendo
una copertura totale del territorio, avevamo una decina di consorzi
operanti, fra cui qualcuno già riconosciuto e altri no, che con la
legge non erano più soggetti da poter essere considerati attivi, in
quanto dovevano passare nella nuova regolamentazione. Tutto questo
nell'ultimo biennio è stato portato avanti con lo scopo di
razionalizzare gli interventi fatti dai consorzi.
Per quanto riguarda il settore della viticoltura, qui sono stati
perseguiti degli obiettivi: la modifica del disciplinare di
produzione dei vini doc, la "route des vins", l'applicazione del
regolamento comunitario n. 1493/1999, l'applicazione del Piano di
sviluppo rurale in materia di calamità naturale e avverse
condizioni atmosferiche. L'anno scorso il Consiglio ha approvato la
nuova legge istitutiva del Cervim e aveva iniziato a predisporre un
nuovo testo normativo per l'agriturismo. Direi che, per quanto
riguarda il settore agricolo, l'attività nel biennio è stata
questa.
Due parole ancora sul Dipartimento risorse naturali. Con la
riorganizzazione delle competenze degli Assessorati, questo
dipartimento è stato nell'ultima modifica alleggerito della
Direzione Protezione civile e Direzione servizi antincendio e di
soccorso, che fanno capo alla Presidenza della Regione.
L'organizzazione si riporta al sistema precedente, per cui nel
Dipartimento risorse naturali rimangono le altre Direzioni: flora,
fauna, caccia e pesca, Direzione foreste e sistemazione montagne e
infrastrutture, con il Servizio aree protette sotto la Direzione
flora, fauna, caccia e pesca. Questo permetterà di perseguire gli
obiettivi che già erano previsti in sede di programmazione
dell'attività già negli anni scorsi, ovvero regolamento del Corpo
forestale e istituzione di un'azienda forestale, cosa che
ritroviamo nell'integrazione di programma presentato al momento
dell'insediamento del nuovo Governo.
Per quel che riguarda la Direzione delle sistemazioni montane,
troviamo qui il programma di interventi gestito dai cantieri
forestali; questo programma nell'ultimo biennio ha avuto una
programmazione in accordo con le amministrazioni comunali, le
comunità montane, i consorzi, le stazioni forestali competenti per
territorio. Questi interventi vanno ad agire sul territorio nei
vari settori: forestale, ambientale, sentieristico ed hanno altresì
l'obiettivo di andare a ridurre con dei microinterventi fatti in
collaborazione con chi è presente sul territorio le situazioni a
rischio per quanto riguarda il dissesto idrogeologico. Ancora: la
stessa organizzazione di questi cantieri prevede anche la
possibilità di utilizzare manodopera che proviene dal territorio,
che ha una conoscenza molto precisa avendo operato già negli anni
precedenti.
Per quel che riguarda il settore della Direzione foreste, il
dipartimento coordina attraverso le sue strutture circa 800 operai
idraulico forestali e 110 operai forestali, distribuiti in 111
squadre, impegnate nel corso dell'anno in circa 800 cantieri.
In merito al secondo punto, come detto nelle premesse, abbiamo
una programmazione che, per tutto il settore dell'agricoltura e in
parte per il settore delle risorse naturali, si basa sulla
programmazione del Piano di sviluppo rurale. In questo momento il
lavoro più grosso che ci aspetta d'ora in avanti è quello di
predisporre il nuovo Piano di sviluppo rurale. A partire dal 2003 è
in corso la valutazione intermedia del piano da parte del
valutatore indipendente incaricato "Agriconsulting". Particolare
attenzione sarà dedicata agli esiti valutativi definitivi, perché
recano gli impatti dell'azione del Piano di sviluppo rurale sul
comparto agricolo, sugli altri settori produttivi e soprattutto
sull'ambiente. Anche da questi risultati dipenderanno le nuove
scelte politiche in materia di sviluppo rurale, quindi sulle
"spoglie" del presente Piano di sviluppo rurale 2000-2006 dovrà
essere impostato il nuovo piano di sviluppo 2007-2013, secondo le
disposizioni del nuovo regolamento sullo sviluppo rurale di recente
approvazione, fine maggio 2005, perché anche i regolamenti di
riferimento hanno periodicamente degli aggiornamenti e nella nostra
programmazione dobbiamo adeguarci a questi e rimodulare il piano di
sviluppo e le misure che in questo sono contenute sulla base delle
indicazioni comunitarie. In ogni caso, se può essere utile, i temi
di maggior rilievo e di natura decisamente innovativa che sono già
al vaglio dei servizi assessorili competenti riguardano l'utilizzo
dei servizi di consulenza, a questo riguardo qualcuno pensa che
questa sia una consulenza dell'Assessorato, in realtà è una
consulenza mirata per ogni singola attività, quindi una consulenza
che va agli utenti ed è una consulenza di tipo aziendale per far
fronte alle patologie che a volte riscontriamo di aziende che negli
anni non hanno seguito tutta la evoluzione sia dal punto di vista
dell'organizzazione aziendale, sia dal punto di vista della
conoscenza delle tecniche. È quindi necessario prevedere degli
aiuti diretti alle aziende, per fare in modo che anche le aziende
agricole camminino con le loro "gambe" utilizzando tutti gli
strumenti sia dal punto di vista delle conoscenze, sia dal punto di
vista delle tecnologie disponibili.
Rispetto delle norme imposte dalla legislazione comunitaria:
anche su questo aspetto è importante che vi sia un aiuto nel far
conoscere tutte le normative e fare in modo che non si presentino
delle situazioni per cui gli interventi successivi siano interventi
penalizzanti per una non conoscenza dell'agricoltore di certi
obblighi esistenti. Se si può prevenire, è meglio che poi
intervenire con delle "cure" che sono comunque pesanti.
Partecipazione degli agricoltori a sistemi di qualità
alimentare: questo è un passaggio importante in quanto sulla
qualità ce la giochiamo anche per gli anni a venire; anche
ultimamente sono state fatte azioni utili in tale settore, ma
dobbiamo proseguire su tale linea e, sulla base dell'esperienza
fatta, andare a rimodulare certe azioni.
Attività di informazione e promozione: come vi dicevo, questo è
un settore che in questo momento è stato particolarmente
sviluppato. Dopo una prima azione svolta nell'ultimo biennio, sarà
importante andare a ritarare qualche azione, in quanto, dalla
verifica dei risultati che ci si attende, è possibile pensare a
qualche azione diversa, sia sul lato informazione, che per quel che
riguarda la promozione dei nostri prodotti. Pagamenti natura 2000,
benessere animale: questo aspetto viene messo in evidenza dalle
norme comunitarie e tante misure che attualmente abbiamo verranno
rimodulate anche tenendo conto di tale obiettivo, che è un
obiettivo che può essere perseguito mantenendo una giusta presenza
di animali sia sul territorio che nelle strutture, di conseguenza
avere un'immagine positiva della nostra agricoltura per chi svolge
un'attività legata al turismo.
Investimenti non produttivi, quindi superfici che non possono
essere utilizzate in maniera adeguata per la produzione non devono
essere lasciate a sé, ma devono essere gestite con delle
possibilità di uso del territorio e di controllo soprattutto del
territorio. Primo imboschimento superfici agricole e non... qui
siamo sulla stessa lunghezza d'onda; pagamenti ambientali e
forestali: qui è una novità in quanto il settore forestale... pur
essendo già riconosciuto il Piano di sviluppo rurale 2000-2006...
ha avuto una scarsa applicazione. È importante coinvolgere anche i
consorzi di miglioramento fondiario, in quanto devono essere parte
attiva anche nella gestione del territorio per la parte non
prettamente agricola, ma per la parte forestale. Vi è tutto un
discorso da fare in funzione dell'uso del legname compatibilmente
con la qualità del nostro legname. Diversificazione verso attività
non agricole, quindi attività collaterali; sostegno alla creazione
e allo sviluppo delle imprese, anche questo è un obiettivo
importante perché dobbiamo sfatare il luogo comune che le imprese
agricole siano imprese considerate assistite. Sono giusti gli aiuti
perché sono riconosciuti dalla Comunità europea, ma dobbiamo fare
in modo che tali imprese siano sempre più competitive, soprattutto
siano coscienti del ruolo che svolgono e dei prodotti che mettono
sul mercato; dobbiamo fare in modo che abbiano la capacità di
presentare tali prodotti e venderli. Un'altra novità riguarda
l'introduzione di uno specifico asse prioritario per l'applicazione
della "filosofia Leader", il cui approccio dovrà permeare anche gli
altri 3 assi prioritari attraverso l'introduzione di procedure di
tipo "bottom up", ovvero attraverso il coinvolgimento verticale di
tutte le istituzioni a "partner" presenti sul territorio.
Per quanto riguarda il terzo punto, come dicevo prima,
l'Assessorato dell'agricoltura non ha più la Direzione Protezione
civile e Direzione servizi antincendio soccorso, quindi vi è una
rimodulazione delle competenze. Per quanto riguarda il Dipartimento
agricoltura in sé, sono state ridistribuite, dico "sono state"
perché, nel momento in cui è stata fatta l'interpellanza, non vi
erano ancora le deliberazioni di Giunta del 15 e del 22, quindi in
questo caso sono già stati fatti tali passaggi. La Direzione delle
politiche agricole e sviluppo zootecnico ha cambiato la dicitura in
"Direzione investimenti aziendali e sviluppo zootecnico", ma non
solo perché all'interno di questa direzione sono state inserite
tutte le attività che riguardano l'azienda agricola facendo piccoli
cambiamenti nelle competenze. La Direzione servizi sviluppo
agricolo, viticoltura e agriturismo ha cambiato dicitura diventando
"Direzione produzioni vegetali, agriturismo e servizi fitosanitari"
e questo perché uno dei servizi che era previsto in questa
direzione era il Servizio fitosanitario, frutticoltura e produzioni
vegetali, che è stato integrato nella direzione stessa, in quanto
compatibile e svolgeva la sua attività sullo stesso settore e in
sinergia con l'attività della direzione, quindi nella
riorganizzazione queste competenze fanno capo alla direzione
stessa. Rimane il Servizio sviluppo delle produzioni agroalimentari
che ha la stessa impostazione di prima, mentre per l'altra
direzione - investimenti aziendali e sviluppo zootecnico - rimane
invariato il Servizio politiche comunitarie e invece il Servizio
promozione e sviluppo agricolo è diventato "Servizio miglioramenti
fondiari e infrastrutture", quindi si rivolge più che altro a tutte
le attività interaziendali, per razionalizzare i servizi alle
aziende, tutti accorpati ai servizi aziendali, mentre il Servizio
miglioramenti fondiari si occupa del settore delle attività dei
consorzi di miglioramento fondiario. Questo è quello che vi è da
dire per quanto riguarda la parte dell'organizzazione.
Ricapitolando, sul punto n. 1 il giudizio - alla luce di quanto
ho espresso - è un giudizio positivo in quanto tale biennio si
inserisce in una programmazione che ha delle tempistiche legate al
Piano di sviluppo rurale. In ogni caso volevo evidenziare
l'attività svolta nel settore promozione ed informazione, che darà
dei buoni frutti non verificabili nell'immediato, quindi diventa
difficile dire se una promozione nell'immediato dà i suoi frutti,
ma la strada da imboccare è questa anche per il futuro per quanto
riguarda la valorizzazione dei nostri prodotti, sia per la messa in
evidenza della qualità, sia per la commercializzazione.
L'organizzazione futura quindi è legata alla nuova programmazione
del Piano di sviluppo rurale prossimo, salvo i grossi obiettivi,
quelli delle risorse naturali, agenzia del territorio, nuova
organizzazione del Corpo forestale.
Si dà atto che dalle ore 10,09 presiede il Vicepresidente
Nicco.
Presidente - La parola al Consigliere Tibaldi.
Tibaldi (CdL) - Ringrazio l'Assessore perché ci ha dato un'ampia
descrizione di quello che è stato fatto e di quello che intende
fare, ma dicevo in fase di illustrazione che questo è un po' un
tema libero e, se posso utilizzare una metafora scolastica, lei,
per realizzare tale tema libero, ha compilato una decina di fogli
protocollo copiando gli appunti del suo predecessore. Questa è un
po' la sintesi. Abbiamo apprezzato la descrizione di alcuni
passaggi salienti dell'Assessorato, perché questo comunque si fonda
sui 3 comparti: agricoltura, zootecnia e risorse naturali, che
hanno tutto un insieme di problematiche, che devono essere
affrontate nel rispetto di una legislazione europea sempre più
rigida. Lei ha riepilogato quello che è stato fatto negli ultimi 2
anni, peraltro non era richiesto, ma lei ha fatto un riepilogo
puntuale di quello che era stato fatto dal suo predecessore,
esprimendo un giudizio positivo su quello che ha fatto il suo
predecessore e sottolineando la bontà degli interventi fatti.
Constatiamo e auspichiamo che l'avvento di Isabellon
all'Assessorato dell'agricoltura possa apportare anche un approccio
culturale diverso nei confronti del comparto agricolo e zootecnico.
È vero che è difficile sganciarsi da una logica del contributo a
fondo perso della legge n. 30/1984, quando qualsiasi iniziativa di
investimento o di esercizio nel settore agricolo aveva il
contributo della Regione. Da allora ad oggi si è inserita l'Unione
europea, che ha reso molto più selettivo l'intervento pubblico in
economia ed è naturale che certi assistenzialismi oggi siano più
difficili da erogare, ma è anche più difficile comprendere la nuova
metodologia da parte di coloro che erano fino all'altro ieri
beneficiati da questi contributi.
Lei ha fatto un riepilogo, dicevo, dell'attività già iniziata
dal suo predecessore e si predispone ad essere un prosecutore di
quanto già fatto. Non ci pare di rilevare particolari spunti
innovativi rispetto al passato, se non quello che sarà l'aspetto
più significativo, di dover predisporre il Piano di sviluppo rurale
2007-2013. Per questa predisposizione dovete aspettare la
valutazione dell'impatto che ha avuto il precedente Piano di
sviluppo rurale sul comparto agricolo e sull'ambiente...
(interruzione dell'Assessore Isabellon, fuori
microfono)
... ce l'avete già? Avete nominato anche un consulente - perché
non manca mai una buona consulenza nella nostra Regione - per
cercare di comprendere gli effetti di questa azione
amministrativa.
Per quanto riguarda gli spunti innovativi, non ne abbiamo colti
rispetto al passato, l'unica vera novità è quella della persona: si
è sostituito l'Assessore Vicquéry con l'Assessore Isabellon.
L'attività amministrativa la valuteremo "in passato"; sappiamo che
ciò che ha ispirato il cambiamento della Giunta, con il sacrificio
di Perrin alla Presidenza e l'innesto del nuovo Assessore nella
"Giunta Caveri" è solo una logica di potere e questo è confermato
dalla sua risposta, che ripercorre l'opera del suo predecessore e
che lei ha confermato nel suo giudizio positivo. A livello di
organigramma, anche qui non troviamo particolari novità. Che la
Protezione civile fosse stata destinata al Presidente della Regione
lo sappiamo dal 4 luglio, perché il Presidente Caveri ce lo aveva
accennato all'epoca, dal punto di vista di "maquillage" estetico,
abbiamo alcune denominazioni che cambiano per quanto riguarda le
direzioni, forse questo è il primo "colpo di pennello" che si vuole
dare, per togliere un po' di "ruggine" sottostante ma, di fatto,
cambia solo lo "smalto" superficiale.
Come abbiamo detto, questo è per noi il test di ingresso, che
teniamo nel cassetto; le volontà dichiarate, che sono volontà
pregresse, verranno verificate in corso d'opera e, ripeto, non
possiamo far altro che registrare questa sua "entrée" con queste
premesse che sono null'altro che una ricopiatura di quanto è stato
fatto dal suo predecessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK