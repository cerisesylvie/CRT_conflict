Consiglio Regionale della Valle d'Aosta - Oggetto del Consiglio n. 2213 del 25 ottobre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2213 del 25 ottobre 2006 - Resoconto
OGGETTO N. 2213/XII - Studio per la costituzione di un
soggetto giuridico privato per la commercializzazione dei prodotti
artigianali. (Interrogazione)
Interrogazione
Premesso che:
- la Giunta regionale con deliberazione 2809 del 29/09/2006
ha conferito un incarico finalizzato alla costituzione di un
soggetto giuridico privato per la commercializzazione dei prodotti
artigianali;
- le funzioni ipotizzate per tale nuovo soggetto giuridico
attualmente sono svolte dall'IVAT istituito con L.R. 10/85;
- il recente commissariamento dell'IVAT;
i sottoscritti Consiglieri regionali
Interrogano
Il Presidente della Regione e gli Assessori delegati per
conoscere:
1) se il soggetto giuridico di cui in premessa prelude ad una
soppressione dell'IVAT;
2) se alla ipotizzata veste giuridica privatistica
corrispondono capitali pubblici minimi o, invece,
maggioritari;
3) se sono state coinvolte nel percorso di cui alla
deliberazione sopra indicata le rappresentanze delle categorie
interessate.
F.to: Frassy - Lattanzi
Président
- La parole à l'Assesseur aux activités
productives et aux politiques du travail, La Torre.
La Torre (FA)
- L'interrogazione giunge opportuna, nel
senso che probabilmente la deliberazione non è stata ben
interpretata, quindi questa interrogazione mi permette di spiegare
ai Consiglieri il vero senso.
Credo che la posizione del mio Assessorato, enunciata già
parecchi mesi fa, cioè quella di creare dei momenti di sostegno
alle imprese, trovi in questo caso una delle sue espressioni,
tant'è vero che questa deliberazione va proprio in questo senso,
perché getta quei presupposti di preparazione di eventuali
possibili scelte che le imprese, che in questo caso sono quelle
citate nell'interrogazione, potranno poi effettuare.
Cosa stiamo cercando di fare? Tra l'altro questo era anche uno
degli obiettivi dirigenziali che erano stati dati nell'Assessorato,
quello di creare una serie di opportunità, una serie di valutazioni
supportate dalla Regione, da offrire alle imprese che devono
commercializzare i prodotti. Questo è lo spirito della
deliberazione: creare con uno studio sostenuto e pagato dalla
Regione un percorso di opportunità, un ventaglio di ipotesi su cui
le aziende, che sono alla ricerca di nuovi mercati e di ampliare le
loro possibilità, possano verificare se esistono le convenienze per
associarsi e mettersi insieme. Questo non vuol dire che la Regione
presuppone la nascita di un nuovo soggetto; mette semplicemente a
disposizione degli imprenditori con le sue risorse, in questo caso
uno studio, ma è obiettivo del nostro Assessorato di fare numerosi
di questi studi, dei percorsi che loro valuteranno e su cui
decideranno come meglio muoversi in funzione dei risultati dello
studio. Questo poi è enunciato con chiarezza negli obiettivi
dirigenziali che mi sono preoccupato di farvi avere; quindi non c'è
alcuna volontà da parte della Regione di andare a creare nuovi
soggetti giuridici, poi se i privati vorranno intervenire e se lo
vorranno fare con i loro capitali, perché c'era una domanda che
forse faceva riferimento all'ipotesi di capitali, qui evidentemente
tutte le decisioni vengono rimandate alle imprese private, che
saranno libere di decidere come meglio credono. Questo credo sia un
compito del nostro Assessorato: creare occasioni di sviluppo,
supportarle con degli studi concreti, questi studi a volte le
imprese non li fanno perché non hanno sufficienti capitali, né
energie da investire in quelle direzioni, questo lo dobbiamo fare
noi, e poi lasciare al libero arbitrio delle imprese valutare se
attraverso quegli studi e quelle opportunità che creiamo ci siano
delle possibilità per conquistare dei mercati nuovi.
Non c'è quindi assolutamente l'ipotesi di un nuovo soggetto
giuridico, né tantomeno la soppressione dell'IVAT, perché invece è
nostra intenzione, avendo finito il commissariamento e avviandoci
al rilancio dell'istituto IVAT, assolutamente non c'è alcuna
intenzione né di ridurne la portata, né di andarlo a sopprimere
quanto meno; non ci sono capitali pubblici, quindi assolutamente da
parte della Regione c'è solo presa in carico dei costi dello
studio; per quel che riguarda il coinvolgimento delle categorie
interessate questo è un processo che era già stato iniziato con le
categorie, quindi lo studio già era qualcosa che all'interno era
stato trattato con il coinvolgimento delle categorie interessate.
Poi anche con la documentazione che ho predisposto e che vi
fornirò, credo che la mia spiegazione possa aver fatto comprendere
come non ci sia niente dietro questa deliberazione, se non la
volontà di aiutare gli imprenditori.
Président
- La parole au Conseiller Frassy.
Frassy (CdL)
- Assessore, lei ci è particolarmente
simpatico, di conseguenza non vogliamo infierire più di tanto, però
penso che lei possa contribuire a risolvere il problema dei suoi ex
compagni di partito di "Stella Alpina", perché il nuovo Assessorato
è il suo. Il suo è l'Assessorato del "funambolo", il suo è un
Assessorato che sta al di sopra della politica valdostana. Non so,
ma era giugno di quest'anno e lei era già Assessore; rispose a una
nostra iniziativa e ci disse: "da qui a 30 giorni posso impegnarmi
a portare tale legge modificata e rinnovata". È questo che vorremmo
sapere: quale legge? La legge a cui lei faceva riferimento era la
legge istitutiva dell'IVAT che è la legge n. 10/1985. La questione
dell'IVAT mi sembra che le stia sfuggendo di mano; so che lei ha
mani ampie e riesce sempre ad agguantare le situazioni, ha fatto
così con la legge n. 19, sta facendo così con gli "Euro 0"...
(interruzione di un Consigliere, fuori microfono)
... si, la legge n. 19 è quella a cui andrà a mettere mano
successivamente, perché si era impegnato rispondendo ad un'altra
iniziativa, sulla legge n. 6.
Nel momento in cui abbiamo scritto questa interrogazione,
avevamo raccolto una serie di preoccupazioni che giravano
nell'ambiente degli artigiani o, meglio, di quei soggetti che sono
sinergici con l'IVAT, cioè artigiani della tradizione della
produzione regionale, artigianato di tradizione come si suol dire,
e allora lei dice: "no, questo soggetto giuridico non prelude alla
soppressione dell'IVAT". Ebbene, siamo contenti di apprendere che
oggi, a fine ottobre, ci sia questo convincimento, perché a giugno
il convincimento era diverso: nelle more di quel commissariamento
che era stato adottato, fra i vari problemi c'era quello di
individuare una forma diversa per gestire ciò che gestiva
l'IVAT.
Oggi prendiamo atto che l'IVAT rimane e prendiamo atto che quei
30 giorni che sono scaduti 90 giorni fa, non hanno portato ancora a
nulla di concreto. Prendiamo atto che oggi l'IVAT rimane;
probabilmente la legge istitutiva verrà modificata e nel frattempo
viene dato un incarico, affinché dei soggetti privati possano fare
delle cose private. Si chiama "distrazione di fondi
pubblici"...
(interruzione dell'Assessore La Torre, fuori
microfono)
... come no? Lei mi dice: facciamo delle cose che riguardano i
privati e riguardano i privati ... come no? Lo ha scritto in
deliberazione! La deliberazione dice:
"la costituzione di un
soggetto giuridico"
, lei diceva
"nessun soggetto
giuridico"
- c'è scritto qui -
"che interpreti le esigenze
per gli aspetti promozionali e commerciali"
, perciò ribadisco
"distrazione di fondi pubblici a fini personali", personali delle
persone che ne beneficiano, non personali suoi, sia chiaro!
Dopodiché il problema dell'IVAT rimane, Assessore, e penso che sul
problema sarebbe bene fare una riflessione, perché quando questo
Consiglio, sul finire della scorsa legislatura, approvò la legge n.
2/2003, "Tutela e valorizzazione dell'artigianato valdostano di
tradizione", avevamo espresso un giudizio negativo sul disegno di
legge, perché avevamo detto che andava ad irrigidire in maniera
eccessiva quel settore dell'artigianato tradizionale che ha avuto
la capacità nei secoli di mantenersi, ma evolvendosi senza essere
imprigionato nei rigidi binari di un atto normativo, come quello
che voi nel 2003 avete voluto fare.
Oggi il problema dell'IVAT nasce da questa difficoltà di
conciliare l'artigianato di tradizione con le esigenze di conto
economico, di commercializzazione e di innovazione che anche
nell'ambito dell'artigianato tradizionale possono trovare spazio.
Le persone che si sono dimesse erano fiduciari vostri, fra i 3
dimessi 2 erano fiduciari su nomina della Giunta e dovevano dare
interpretazione a quella che era la legge, in particolare la legge
del 2003 e alle deliberazioni attuative di quella legge. Allora il
problema - prima ancora che dell'IVAT - è politico, ed è per questo
che ritengo la sua risposta insufficiente. Il tempo è scaduto;
presenteremo per il prossimo Consiglio un documento di
indirizzo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK