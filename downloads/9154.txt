Consiglio Regionale della Valle d'Aosta - Oggetto del Consiglio n. 3676 del 20 aprile 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3676 del 20 aprile 1988 - Resoconto
OGGETTO N. 3676/VIII - ASSICURAZIONE PER LA RESPONSABILITÀ
CIVILE DEL PERSONALE SANITARIO DELL'U.S.L. IN CASO DI DANNI SUBITI
DA CITTADINI.
(Interrogazione).
PRESIDENTE:
Do lettura del testo dell'interrogazione
presentata dal Consigliere Sandri:
INTERROGAZIONE
VENUTO A CONOSCENZA che l'U.S.L. della Valle d'Aosta è stata
citata in giudizio perchè l'assicurazione per la responsabilità
civile del personale sanitario non ha pagato, in base ai massimali
stabiliti (lire 75.000.000), i danni subiti da un cittadino
valdostano;
PRESO ATTO che, è stato chiamato a difendere l'U.S.L. non
l'abituale avvocato consulente, ma un avvocato che tutela
usualmente la compagnia di assicurazione;
RITENUTO INGIUSTIFICATO un comportamento tanto trascurato da
danneggiare ulteriormente chi ha già subito danni per colpa della
U.S.L.;
CONSTATATO che tali danni sono stati causati da una Unità
Operativa di cui si è richiesto più volte il potenziamento e
l'aggiornamento a livello di strutture, personale e
attrezzature;
il sottoscritto Consigliere regionale
INTERROGA
l'Assessore alla Sanità ed Assistenza Sociale per
conoscere:
- quale fosse al 31.12.84 la Compagnia Assicuratrice che
tutelava per la responsabilità civile l'U.S.L. e per quale importo
massimale per sinistro;
- che provvedimenti l'U.S.L. ha preso nel frattempo perchè si
evitino, nella Unità Operativa in questione, tali deplorevoli
incidenti;
- chi siano stati i consulenti legali dell'U.S.L. nei
procedimenti giudiziari del 1986-1987-1988 (con l'indicazione del
numero di cause per ciascun avvocato);
- quali provvedimenti abbia adottato l'U.S.L. per tutelare i
propri interessi e quelli del danneggiato.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Di questo problema è stato interessato
anche l'Assessorato, per conoscenza, viste le lamentele fatte
dall'interessato.
In risposta al Consigliere Sandri devo dire che al 31.12.1984 la
compagnia di assicurazione per la responsabilità civile dell'U.S.L.
era la compagnia Toro di Torino, con un massimale di 75
milioni.
Su interessamento dell'U.S.L., la prima volta la compagnia di
assicurazione aveva detto che il massimale era di 25 milioni, ed
avendo l'U.S.L. evidenziato che non era di 25 milioni, ma di 75, ed
avendo chiesto quindi all'assicurazione di pagare quanto era
dovuto, l'assicurazione ha detto che il massimale era giustamente
di 75 milioni, ma che c'era un contenzioso con il privato in quanto
la assicurazione ha fissato il danno in una cifra non superiore ai
25 milioni e invece la parte lesa chiede 75 milioni. L'U.S.L. è
intervenuta presso l'assicurazione perchè a questione fosse
definita al più presto.
Per quanto riguarda i provvedimenti dell'U.S.L., a parte gli
aggiornamenti e i concorsi fatti ultimamente per completare la
pianta organica, ci sono stati richiami al personale, perchè queste
cose non devono più succedere.
Per quanto riguarda chi siano i consulenti legali dell'U.S.L.,
il consulente legale è l'Avv. Giardini di Torino.
Quando si chiede l'indicazione del numero di cause per ciascun
avvocato, l'U.S.L. mi ha chiesto una precisazione che rivolgo al
Consigliere Sandri per poterne dare in seguito, se cioè si
intendono tutti i contenziosi avuti dall'U.S.L. in questi anni,
oppure se si intendono i contenziosi che riguardano questi
casi.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Mi dispiace che l'Assessore non mi abbia
voluto rispondere su questa interrogazione, perché vorrà dire che
qualche risposta gliela dovrò dare io.
In risposta alla prima domanda ha detto che l'assicurazione era
la TORO di Torino, del Gruppo Fiat, e che il massimale al 31.12.84
era di 75 milioni, per cui l'U.S.L. spendeva circa 120 milioni
all'anno di premi per avere un massimale per sinistri di 75
milioni.
Sembra che dopo questa vicenda, che delineerò più chiaramente in
seguito, il massimale sia stato aumentato a circa un miliardo per
evento. Questo fatto è già testimone della coda di paglia
dell'U.S.L., che si è resa conto con un bel po' di ritardo che i 75
milioni per ogni evento sono molto meno di quanto non si richieda a
ciascuno di noi come cittadino quando guida un'automobile, perché
il massimale è di 300 milioni per persone, cose e terzi.
Siamo già in una situazione di estrema disattenzione da parte
dell'U.S.L., e nei confronti dei dipendenti che dovrebbe tutelare
con questa azione, e nei confronti dei cittadini che purtroppo ogni
tanto capita che siano danneggiati da eventi sanitari.
Che provvedimenti ha preso l'U.S.L. nel frattempo perchè si
evitino tali deplorevoli incidenti? Lo sappiamo cosa è successo nel
frattempo: sono stati ridotti i posti letto in ortopedia; sono
state fatte tutta una serie di modificazioni in altri settori, ma
l'ortopedia non ha avuto niente in termini di personale, in termini
di attrezzature, in termini di concorso, ed ancora oggi il concorso
da primario di ortopedia e traumatologia è un qualcosa che non si
sa dove sia. Sono anni che chiediamo questo concorso e
l'Assessorato e l'U.S.L. non si muovono, dopo di che si scopre cosa
succede quando non si fanno le cose per bene. Non si può tenere per
due o tre anni una unità operativa senza un primario di ruolo.
Questo è uno solo dei segnali e noi sappiamo quante volte qua
dentro sono state presentate interpellanze da parte del PCI, PSI,
PSDI e da altri partiti di minoranza su questo problema: è una
situazione conosciuta e noi ancora oggi siamo senza nessuna
iniziativa da parte della Giunta regionale. Dell'ortopedia ne
parleremo più diffusamente nel pomeriggio, quando discuteremo delle
mozioni.
La cosa grave è che l'U.S.L., in questo particolare caso di cui
stiamo parlando, ha preso una decisione indegna: l'U.S.L. paga 62
milioni nel 1987 all'avvocato Giardini di Torino per difenderla
dopo di che, quando deve difendere gli interessi di un cittadino
valdostano, dà incarico all'avvocato dell'assicurazione. L'U.S.L.
doveva citare in giudizio l'assicurazione, perchè non aveva difeso
i suoi interessi nei confronti di un cittadino valdostano: invece
siamo arrivati all'assurdo di ribaltare completamente la
situazione.
Com'è possibile che una causa che interessa un cittadino
valdostano venga data all'avvocato della parte avversa? Non si è
mai vista una cosa simile su questa terra, non si è mai vista
ovviamente nei casi in cui le persone hanno la coscienza
tranquilla. Qui non c'è la coscienza tranquilla, perchè abbiamo
sentito che il massimale era di 75 milioni per tutti gli
eventi.
Non c'è stato un contenzioso, Assessore Voyat, sull'entità della
somma cui questa persona aveva diritto per i suoi danni; c'è stato
un contenzioso perchè la segretaria dell'assicurazione ha sbagliato
ed al posto di scrivere 75 milioni ha scritto 25 milioni: un errore
"solo" di 50 milioni, cioè dei due terzi della somma dovuta. Questo
è il vero contenzioso.
In questa situazione l'U.S.L. difende chi? Difende
l'assicurazione, che le "frega" 120 milioni all'anno, o difende gli
interessi di un cittadino valdostano? Questo è quanto vogliamo
chiedere all'Assessorato e che l'Assessorato ovviamente non ha
voluto accettare.
Adesso siamo andati per vie giudiziarie: l'U.S.L. ha ancora
tutto il tempo per cambiare posizione, cioè al posto di difendere
gli interessi di questa assicurazione, che per altro "foraggia" in
maniera estremamente abbondante, deve mettersi a difendere i propri
interessi, che sono quelli della cittadinanza. Se un assistito ha
avuto un danno e questo danno è stato accettato e dichiarato anche
da chi l'ha fatto, questo cittadino deve essere difeso; ma deve
essere difesa l'U.S.L. stessa, perchè è stata danneggiata dal
comportamento scorretto di un'assicurazione.
Questo atteggiamento scorretto dell'assicurazione non può essere
difeso dallo stesso avvocato dell'assicurazione, quindi bisogna che
l'U.S.L. cambi avvocato, bisogna che l'U.S.L. citi in giudizio
questa assicurazione, perchè non ha ottemperato ad un suo impegno.
Non si possono pagare 120 milioni per avere un'assicurazione per
75, dopo di che vengono pagati solo 25 milioni per il sinistro.
Questa cosa la dico all'Assessore con molta cortesia, ma anche
con molta decisione: se questa situazione non verrà modificata, per
quanto mi riguarda mi riservo di prendere altre iniziative anche
nei confronti dell'Assessore, perchè a questo punto era ben edotto
di come stavano le cose.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK