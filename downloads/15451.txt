Consiglio Regionale della Valle d'Aosta - Oggetto del Consiglio n. 2310 del 28 novembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula
Oggetto del Consiglio n. 2310 del 28 novembre 2001 - Resoconto
OGGETTO N. 2310/XI Lavori di sistemazione della pista
dell’Aeroporto Corrado Gex. (Interpellanza)
Interpellanza Richiamata la propria interrogazione
"Interventi di sistemazione della pista Corrado Gex di
Saint-Christophe", discussa in occasione del Consiglio regionale
del 3/10/2001;
Appreso che i lavori che paralizzano lo scalo valdostano,
sarebbero ancora fermi alla realizzazione dei canali di drenaggio a
bordo pista;
Appreso altresì che i lavori di illuminazione della pista non
solo non sarebbero iniziati, ma non sarebbero ancora neppure
autorizzati, né dall'ENAC (Ente Nazionale Aviazione Civile), né
dall'ENAV (Ente Nazionale Assistenza al volo);
Ritenuto quindi che la chiusura dell'aeroporto si protrarrà
ancora per lungo tempo;
i sottoscritti Consiglieri regionali
Interpellano
l'Assessore competente per sapere:
1) se corrisponde al vero che l'ENAC e l'ENAV non abbiano ancora
autorizzato i lavori di illuminazione della pista;
2) come intende attivarsi per superare i significativi ritardi
accumulati (e ulteriormente prevedibili) nell'esecuzione dei lavori
in corso;
3) se è soddisfatto di come la Giunta ha gestito e sta gestendo
il problema aeroporto.
F.to: Curtaz - Squarzino Secondina
PresidenteGli interpellanti ritengono che non sia necessario
illustrare l’interpellanza.
La parola all’Assessore al turismo, sport,
commercio e trasporti, Lavoyer.
Lavoyer (SA) Alla prima domanda:
"se corrisponde al vero che
l'ENAC e l'ENAV non abbiano ancora autorizzato i lavori di
illuminazione della pista"
, abbiamo avuto più volte occasione
di ribadire che sia l’ENAC che l’ENAV
sono state ampiamente informate di tutti i lavori; che vi siano
tutte le autorizzazioni necessarie, lo abbiamo anche ribadito in
commissione consiliare competente a seguito di un'ampia e
articolata audizione sull’argomento?
(interruzione del Consigliere Curtaz, fuori
microfono)
? dicevo, sul fatto che vi siano le autorizzazioni da parte
dell’ENAC e dell’ENAV, più volte ciò
è stato ribadito, in senso positivo, cioè nel senso che ci sono, lo
abbiamo anche ribadito in commissione consiliare a seguito di
un'ampia e articolata audizione.
Per quanto attiene l’affermazione in premessa:
"che i lavori di illuminazione della pista non solo non
sarebbero iniziati, ma non sarebbero ancora neppure
autorizzati"
, sono affermazioni, non so se le ha lette sui
giornali, ma sono affermazioni che non hanno nessuna attinenza alla
realtà dei fatti. Prova ne è che basterebbe andare a guardare i
verbali agli atti della Direzione opere edili
dell’Assessorato al territorio, in base alla
consegna dei lavori relativi all’appalto in
questione, che è avvenuto il 18 giugno 2001,
all’impresa Troiani e Ciarocchi, per poter procedere
all'esecuzione dell’opera nel rispetto del progetto
di illuminazione.
Mi pare che su questo argomento si faccia più o meno volutamente
tanta confusione su quelli che sono i lavori
dell’Aeroporto, su quelle che sono le problematiche
relative all’impianto di illuminazione e sugli altri
aspetti legati, invece, più alla sicurezza, derivanti da normative
e circolari, che sono state emanate dopo gli avvenimenti
dell’11 settembre a seguito del tragico incidente di
Linate. Cercherò quindi di ripercorrere le tappe fondamentali,
brevemente, perché il dossier è talmente corposo e mi pare che in
commissione io abbia risposto in modo più che dettagliato su questo
argomento.
Vorrei poi chiarire una volta per tutte la differenza fra ENAC e
ENAV: il primo è l’ente nazionale e il secondo
l’ente regionale. L’Assessorato ha
rapporti con l’ENAC, successivamente
l’ENAC usufruisce della struttura decentrata per gli
adempimenti burocratici del caso. Fatta questa premessa, dobbiamo
dire che tutto quanto è comunicato all'ENAC, viene comunicato per
conoscenza anche all'ENAV; la prima autorizzazione
all’impianto risale comunque al 1994; la lettera di
risposta del Ministero dei trasporti sul progetto fa riferimento al
1994 sia ai lavori di allungamento e ristrutturazione della pista,
che a quelli dell’impianto di illuminazione.
Sulle problematiche dell’impianto di
illuminazione bisogna distinguere quelli che sono gli interventi di
creazione di pozzetti, di modificazioni, di scavi per far passare
l’impiantistica stessa, e quella che, invece, è la
tecnologia relativa ai corpi illuminanti: infatti,
l’unico aggiornamento per il quale qualcuno diceva
che mancavano le autorizzazioni, che poteva configurarsi come una
modifica nel progetto originario, ma che è un aggiornamento
tecnologico, è relativo solo ai corpi illuminanti. Anche per quanto
attiene a questo tipo di problematica, abbiamo ampie lettere, dove
si dice:
"visti gli elaborati progettuali e successivi
aggiornamenti inviati?"
, eccetera, eccetera,
"? si esprime,
per quanto di competenza, parere favorevole alla realizzazione
delle opere di cui trattasi"
.
Poi ci sono alcune brevissime prescrizioni: ad esempio, che le
fasce antipolvere abbiano una larghezza minima di 3,5 metri a
partire dalla fascia di bordo pista, che venga verificata la
portata dei canali di raccolta delle acque meteoriche e delle
relative griglie in funzione del carico critico
dell’area tipo che opera su detto Aeroporto, che la
segnaletica venga eseguita in conformità alle prescrizioni di cui
all’annesso 14 della normativa ICAO. Queste sono
lettere dell’ENAC, che danno
l’autorizzazione; la prima lettera è
dell’11 marzo 1994, poi ve ne sono di successive al
mese di giugno, al mese di luglio, di agosto, di novembre, fino ad
arrivare all’ultima lettera del 22 novembre, questa
dell’ENAV visto che abbiamo scritto
all’ENAV, per capire come mai dei funzionari
dicevano di non aver visto nulla.
Ci risponde l’ENAV:
"In merito alla vostra
richiesta di ricevere notizie sull’iter procedurale
relativo ai progetti di impianto AVL, la informo che gli stessi,
come appurato personalmente, sono all’attenzione
degli uffici interessati presso la nostra sede centrale. Firmato,
il dirigente: Giulio Giovannini".
Loro stessi confermano che
c’è tutto e ricordo che l’ENAC ha
sempre fatto riferimento all’ENAV.
L’ultima lettera poi è relativa alla nomina del
collaudatore sulle opere in argomento e qui mi collego al secondo
punto del quesito, quindi mi pare di aver illustrato ampiamente che
sono informati di tutto.
Il secondo punto è quello che chiede:
"come intende attivarsi
per superare i significativi ritardi accumulati?"
; anche qui,
bisogna distinguere una volta per tutte quelli che sono i lavori
appaltati e quelli che sono i lavori e gli interventi programmati
successivamente alle note vicende legate alla sicurezza, da una
parte, e alle norme antiterrorismo, dall’altra. Per
quanto attiene i lavori, già il 4 ottobre 2001, quindi nel pieno
rispetto della tempistica che avevamo previsto di chiusura
dell’Aeroporto, che era prevista per
l’ultima settimana di agosto e per il mese di
settembre, abbiamo richiesto la nomina del collaudatore delle opere
in argomento, perché le opere erano ultimate. Le opere per le quali
era stato inizialmente chiuso l’Aeroporto, erano
state ultimate già il 4 ottobre; prova ne è che adesso, a seguito
di quella richiesta, è stato nominato il collaudatore e, in base
alla comunicazione ufficiale, pensiamo che a giorni venga il
collaudatore e collaudi questi interventi, dopo di che
l’Aeroporto, per quanto di competenza, potrà essere
riaperto. Quindi abbiamo rispettato in toto i tempi.
Dov’è che sono subentrati ulteriori ritardi che
non potevano essere prevedibili? Consigliere Curtaz, qui leggo
"ulteriormente prevedibili"
; ma se siamo seri, non possiamo
dire che questi erano ritardi prevedibili, perché questi sono
ritardi che nascono da tre circolari, la prima della Polizia di
Stato, Sezione Polizia di frontiera, la circolare della Questura di
Aosta trasmessa anche all’Ufficio di Presidenza, del
23 ottobre 2001, dove, a seguito delle note vicende
dell’11 settembre e quelle di Linate, ci sono stati
degli inasprimenti dal punto di vista delle norme di sicurezza. Il
31 ottobre, successivamente a queste comunicazioni, sono stati
fatti immediatamente dei sopralluoghi congiunti con la Polizia di
Stato, che faceva riferimento al Ministero
dell’interno, e con la Questura, per verificare
quali dovevano essere gli interventi da fare. Gli interventi che
sono stati previsti sono: completare e sostituire alcuni tratti
della recinzione; rinforzare la parte superiore di alcuni tratti
con filo spinato; sostituire le serrature di tutti i cancelli
perimetrali ed eliminare le catene con lucchetti di chiusura.
Inoltre, i cancelli perimetrali controllati a distanza devono
essere sorvegliati da telecamere a circuito chiuso; doveva inoltre
essere attivato un sistema per la verifica di accesso attraverso
appositi pass per equipaggi, passeggeri, personale dipendente della
società di gestione, utenti in generale, ivi compresi i diversi
fruitori dell’Aeroporto, Aeroclub, scuola di
paracadutismo, Protezione civile, Comando Vigili del fuoco, imprese
esecutrici di lavori.
È stato fatto un sopralluogo congiunto, successivamente sono
stati presentati degli schemi, senza chiamarli progetti, degli
interventi e, in base a questa documentazione, l’8
novembre il Ministero dell’interno rispondeva
dicendo:
"In riferimento alle richieste di parere sulle proposte
di intervento che ci sono state sottoposte, si esprime parere
favorevole con le seguenti precisazioni: provvedere al ripristino
della recinzione?"
cioè tutte le precisazioni in base a quanto
era stato previsto.
Questi lavori già sono stati avviati, sono in fase di
realizzazione, quindi non sono lavori complessi dal punto di vista
dell'entità, sono dei microinterventi che comunque richiedono
tempo, soprattutto per quanto attiene la problematica della
sorveglianza con telecamere fisse, che prevede un impianto
tecnologicamente complesso nella realizzazione, però, in tempi
brevissimi, anche questi ulteriori lavori saranno ultimati.
Per riassumere, per quanto attiene la chiusura
dell’Aeroporto relativa ai lavori
dell’appalto, già il 4 ottobre questi lavori erano
ultimati ed avevamo fatto richiesta al collaudatore per venire a
fare il relativo sopralluogo. Gli ulteriori ritardi
dell’apertura sono legati a questi interventi, che
non potevano essere prevedibili, ma non interessano solo
l’Aeroporto di Aosta, interessano tutti gli
aeroporti! Come l’interpellante sa, anche aeroporti
importanti hanno dovuto chiudere per mettersi a norma in questo
senso.
Per rispondere all’ultimo quesito, non
c’è nulla da rimproverare all'azione amministrativa
della Giunta in questo senso. Anzi, devo fare anche i complimenti
alle strutture dell’Assessorato per come si stanno
muovendo con la massima attenzione, solerzia e impegno su questo
argomento.
Presidente
La parola al Consigliere Curtaz.
Curtaz (PVA-cU)
Devo esprimere un po' di disagio
personale, perché credo che l’Assessore dica il vero
quando lamenta che su questo tema c’è confusione,
però ho l’impressione che ad alimentare una certa
confusione siano anche le risposte che vengono date
dall’Assessore in quest’aula a
proposito di questa tematica. Faccio alcuni esempi.
Lei, Assessore, ha elencato tutta una serie di impegni, di
lettere, di lavori, che non hanno attinenza gli uni con gli altri.
Noi abbiamo fatto un'interpellanza che riguardava le problematiche
specifiche dell'illuminazione e quindi anche le ultime opere, che
sono riferite alle esigenze determinate dagli eventi
dell’11 settembre e dell’incidente di
Linate concordate con la Questura, sono tutte cose che non hanno
niente a che fare con le opere di illuminazione?
(interruzione dell’Assessore Lavoyer, fuori
microfono)
? sì, proprio a proposito delle opere di illuminazione, però
anche qui, se non ho capito male - perché forse è un mio problema
di comprensione - a proposito delle opere di illuminazione, alla
domanda specifica:
"se corrisponde al vero che l'ENAC e l'ENAV
non abbiano ancora autorizzato i lavori di illuminazione della
pista"
, l’Assessore mi ha detto che è tutto
autorizzato ed è tutto a posto.
Me lo sono fatto ripetere, perché a me risultava che non fosse
così. Ma non potendo avere accesso alle fonti dirette, mi sono
limitato a fare quello che fa qualsiasi cittadino, cioè a leggere i
giornali. Allora se diversi giornali, anche attraverso giornalisti
di una certa serietà e prestigio, riprendono temi relativi
all’illuminazione dicendo che non ci sono le
autorizzazioni, ho chiesto che venisse ripetuta la risposta perché
non avevo inteso bene. Dopo di che, nel corso della lunga risposta
dell’Assessore è stato detto che per quanto riguarda
la tecnologia dei corpi illuminanti - per me è difficile
addentrarmi su questi problemi tecnici -
l’autorizzazione non ci sarebbe, sarebbe stata
richiesta, ci sarebbero delle cose?
(interruzione dell’Assessore Lavoyer, fuori
microfono)
? allora io non ho capito, l’ho premesso, allora
il 19 novembre anche su questo ultimo punto ci sarebbe stato un
parere favorevole. Ne prendiamo atto! Ancora, quando ci si riferiva
alla prevedibilità, non si fa riferimento agli eventi che sono
successi, ma si fa riferimento a quanto avverrà da oggi in poi, e
qui non possiamo più dire che è imprevedibile perché ormai i fatti
sono successi e le richieste che sono state avanzate a vari livelli
di maggiore attenzione ai fini della sicurezza, sono dati ormai
acquisiti! La prevedibilità quindi si riferisce al futuro ed è per
questo che si chiedeva se ci saranno, oltre ai ritardi accumulati,
altri ritardi oggi prevedibili in riferimento alle opere nuove da
fare! Prendo atto che l’Assessore è soddisfatto di
come la Giunta ed egli stesso stanno portando avanti questo
problema.
Penso che non possiamo esprimere analoga soddisfazione,
soprattutto non la possono esprimere quegli utenti, invero forse
pochi, che ormai da mesi non possono utilizzare
l’Aeroporto valdostano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK