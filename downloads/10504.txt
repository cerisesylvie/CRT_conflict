Consiglio Regionale della Valle d'Aosta - Oggetto del Consiglio n. 1497 del 18 ottobre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1497 del 18 ottobre 1990 - Resoconto
OGGETTO N. 1497/IX - Disegno di Legge: "Istituzione della
Cassa rurale ed artigiana Monte Bianco - Società cooperativa a
responsabilità limitata".
Presidente - Ha chiesto di parlare il Consigliere Mafrica, ne ha
facoltà.
Mafrica (PCI)
- La legge 196 del 16 maggio 1978 relativa
alle norme di attuazione, ha trasferito alla Regione le funzioni
amministrative in materia di istituzione di enti di credito di
interesse locale.
Nel gennaio 1986, anche alla luce dei risultati che erano stati
ottenuti dalla Cassa Rurale e Artigiana di Gressan, il Consiglio
regionale aveva discusso uno studio sulla possibilità di procedere
alla istituzione di nuove casse rurali e quello studio aveva
individuato dei poli attorno ai quali l’istituzione
di una Cassa Rurale avrebbe migliorato le possibilità di servizi di
credito per gli utenti.
Con il passare degli anni questo studio si sta man mano
realizzando: sono già state istituite le Casse Rurali di Fénis e di
Saint-Christophe. Con questo disegno di legge si istituisce la
Cassa Rurale del Monte Bianco, mentre è iniziato
l’iter per l’istituzione della Cassa
Rurale del Gran Paradiso.
Questi strumenti risultano utili ai soci e permettono di avere a
disposizione dei servizi bancari per attività interessanti in zone
altrimenti poco servite. Chiedo che il Consiglio si esprima
favorevolmente a favore alla istituzione della Cassa Rurale e
Artigiana Monte Bianco.
Presidente
- Ha chiesto di parlare
l’Assessore alle Finanze Lavoyer, ne ha facoltà.
Lavoyer (ADP)
- Vorrei integrare brevemente con alcune
considerazioni quanto già esposto dal relatore.
Ritengo infatti che il progetto che tale iniziativa tende a
realizzare, avrà un impatto altamente positivo nella realtà sociale
ed economica dell’area interessata
all’intervento.
Pur essendo il turismo l’asse portante
dell’economia della zona, sono tuttavia presenti e
vivi settori economici più tradizionali quali
l’artigianato e l’agricoltura. La
tipologia attuale dei servizi, soprattutto nel settore del
terziario superiore, inibisce però il pieno sviluppo economico ed
il necessario coordinamento fra le varie iniziative promosse a
livello comprensoriale. In tale contesto riteniamo che
un’azienda bancaria locale costituirebbe sicuramente
il volano non solo utile, ma necessario ed indispensabile per
l’affermarsi di una economia di per sè estremamente
efficiente e produttiva, economia che però necessita di supporti
finanziari e di consulenza che una Cassa Rurale ed Artigiana
potrebbe fornire, contribuendo a rivitalizzare un tessuto
demografico rurale e una struttura economica spiccatamente
turistica e commerciale.
Si ritiene, infatti, che una adeguata offerta di servizi e di
finanziamenti costituirebbe un valido incentivo sia per
l’insediamento sul territorio di nuove imprese, sia
per lo sviluppo di quelle già esistenti, creando nuove opportunità
di occupazione. Siamo quindi particolarmente soddisfatti di essere
giunti all’atto finale relativo alla istituzione
della Cassa Rurale ed Artigiana del Monte Bianco. La sede sarà
localizzata nel Comune di La Salle, frazione Le Pont, nei locali
dell’ex albergo Miravalle posto nella statale vicino
al bivio per La Salle, per una superficie complessiva di circa 220
mq.
Informo inoltre il Consiglio che la Cassa stessa ha aderito alla
iniziativa assieme alle altre casse rurali per un programma di
formazione professionale per il personale, con la selezione di tre
candidati residenti nel comprensorio interessato.
Presidente
- Ha chiesto di parlare il Consigliere Vallet,
ne ha facoltà.
Vallet (UV)
- Seulement pour me féliciter avec le
promoteur et avec tous ceux qui ont oeuvré pour porter à une bonne
issue cette initiative. Initiative qui, comme il a étè déjà
souligné, s’inscrit dans un cadre plus vaste de
gestion de l’épargne et du crédit fait à niveau
local et géré directement par les mêmes acteurs de
l’activité du monde économique.
Presidente
- Ha chiesto di parlare il Consigliere Voyat,
ne ha facoltà.
Voyat (UV)
- Innanzitutto vorrei anch’io
precisare che questa banca purtroppo non potrà fruire, almeno nel
Consiglio di amministrazione, dei rappresentanti del Comune di
Pré-Saint-Didier. Infatti il comitato promotore, pur avendo
previsto che questa banca avrebbe dovuto essere formata fra il
Comune di Courmayeur, La Thuile, Pré-Saint- Didier, Morgex e La
Salle, la Banca d’Italia ha posto il suo veto e
chiesto che il Comune di Pré-Saint-Didier fosse stralciato da
questo progetto in quanto, non è comune limitrofo al Comune di La
Salle in cui ha sede la banca.
Qui c’è stata una grande discussione, che ha
interessato la banca costituenda, quella del Gran Paradiso.
C’è una diversità di visione e di interpretazione di
questa legge, in quanto la Banca d’Italia considera
come limitrofo solo il comune confinante, invece noi diciamo che
può essere considerato comune limitrofo anche un comune non
confinante ma che abbia un certo peso sull’economia
del comune che istituirà la banca.
Speriamo che al più presto si possa risolvere e meglio
interpretare questa legge per dare la possibilità al Comune di
Pré-Saint-Didier di entrare direttamente nel Consiglio di
amministrazione e nella organizzazione di questa banca.
Per quanto riguarda i locali, in cui avrà sede la banca, ho
sentito che dovrebbe essere acquistato l’albergo
Miravalle. Vorrei chiedere se l’acquisto viene fatto
direttamente dal consiglio di amministrazione di questa banca o se
dal comune oppure dalla comunità montana, visto che ce ne sarebbe
la possibilità.
Avevo chiesto in Commissione se era possibile sapere - però
chiedo scusa all’Assessore perchè ero un
po’ disattento, può darsi che ne abbia già parlato -
con quanti dipendenti intenderebbero partire, e soprattutto se
questa banca ha aderito al programma che era già stato avviato
alcuni mesi fa per un corso di formazione per i primi dipendenti di
questa banca e con quanti dipendenti.
Se i dati non mi possono essere dati oggi, chiederei che mi
vengano dati in futuro.
Presidente
- Dichiaro chiusa la discussione generale. Ha
chiesto di parlare l’Assessore alle Finanze Lavoyer,
ne ha facoltà.
Lavoyer (ADP)
- In fase di illustrazione avevo già
sottolineato il fatto che questa Cassa Rurale ha aderito alla
iniziativa di quei corsi di formazione organizzati. Già è stata
fatta la selezione, sono stati inseriti tre candidati della zona
interessata dalla Cassa Rurale per questo corso di formazione.
Per quanto concerne l’organigramma del personale,
non sono ancora in grado di dare delle risposte precise; mi riservo
in seguito di farle avere.
Presidente
- Si passa all’esame
dell’articolato. Do lettura
dell’articolo 1:
Articolo 1
1. E’ istituita la Cassa Rurale e Artigiana Monte
Bianco, Società cooperativa a responsabilità limitata, come da atto
costitutivo di cui al rogito notaio Marcoz in data 27 marzo 1990,
repertorio n. 87819.
2. Ai sensi e per gli effetti del secondo comma
dell’articolo 23 della legge 16 maggio 1978, n. 196,
("Norme di attuazione dello Statuto Speciale della Valle
d’Aosta") la Società è autorizzata ad iniziare le
operazioni di istituto per l’esercizio del credito e
del risparmio.
Presidente
- Pongo in votazione l’articolo
1.
Esito della votazione:
Presenti, votanti e favorevoli: 28
Il Consiglio approva all’unanimità.
Presidente
- Do lettura dell’articolo
2:
Articolo 2
1. Fatte salve le disposizioni di legge, le eventuali modifiche
dello Statuto sono di competenza dell’Assemblea dei
soci, previo parere favorevole della Giunta regionale.
Presidente
- Pongo in votazione l’articolo
2.
Esito della votazione:
Presenti, votanti e favorevoli: 28
Il Consiglio approva all’unanimità.
Presidente
- Do lettura dell’articolo
3:
Articolo 3
1. La presente legge è dichiarata urgente ai sensi del terzo
comma dell’articolo 31 dello Statuto Speciale ed
entrerà in vigore il giorno successivo a quello della sua
pubblicazione nel Bollettino Ufficiale della Regione.
Presidente
- Pongo in votazione l’articolo
3.
Esito della votazione:
Presenti, votanti e favorevoli: 28
Il Consiglio approva all’unanimità.
Presidente
- Pongo in votazione la legge nel suo
complesso.
Esito della votazione:
Presenti, votanti e favorevoli: 29
Il Consiglio approva all’unanimità.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK