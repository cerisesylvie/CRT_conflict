Consiglio Regionale della Valle d'Aosta - Oggetto del Consiglio n. 103 del 1° ottobre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CASA DA GIOCO
Precedente
Successivo
Resoconto integrale del dibattito dell'aula
Oggetto del Consiglio n. 103 del 1° ottobre 2003 - Resoconto
OGGETTO N. 103/XII - Piano di sviluppo della Casa da gioco di
Saint-Vincent. (Interpellanze)
Interpellanza
Appreso che verso la fine dello scorso mese di luglio la
società di gestione del Casinò de la Vallée ha depositato presso
l'Amministrazione regionale il Piano di sviluppo della Casa da
Gioco di Saint-Vincent;
Atteso che finora poco o nulla è trapelato sui contenuti di
detto Piano il cui obiettivo dovrebbe essere quello di rilanciare
l'attività del Casinò che versa in evidente stato di crisi;
Ritenuto necessario conoscere le linee strategiche del
documento elaborato dalla Casinò S.p.A. e gli intendimenti della
Giunta regionale;
i sottoscritti Consiglieri regionali
Interpellano
l'Assessore competente per sapere:
1) quali sono le linee strategiche di fondo contenute nel
Piano di sviluppo elaborato dalla società di gestione del Casinò de
la Vallée;
2) quando tale documento sarà reso pubblico;
3) quali sono gli intendimenti dell'Amministrazione regionale
circa l'acquisizione dei beni "accessori" alla Casa da Gioco
(quelli che determinano il cosiddetto accerchiamento) e le scelte
strategiche proposte dal Piano di sviluppo;
4) come si pensa di recuperare il tempo perduto e quando il
Piano verrà approvato ed attuato.
F.to: Curtaz - Squarzino Secondina
Interpellanza
Premesso
- che la Regione Valle d'Aosta, possedendo il 99 percento del
capitale sociale, è l'azionista di riferimento della Casinò
S.p.A.;
- che, secondo quanto appreso dall'ad della Casinò S.p.A., il
Piano di sviluppo della casa da gioco valdostana è stato consegnato
a fine luglio al super-assessore del Bilancio, delle Finanze, della
Programmazione e delle Partecipazioni regionali;
- che, a distanza di quasi due mesi, si sa solamente che il
Piano giace intonso sulla scrivania del super-assessore;
- che, tuttavia, i vertici della Casinò S.p.A., benché non
sappiano se il Piano sarà accolto, modificato o respinto, hanno
reclutato - con straordinaria tempestività - un architetto per il
coordinamento del Piano di sviluppo, assumendolo con contratto a
tempo determinato dal 1° agosto 2003 al 31 luglio 2006;
- che i risultati economici del Casinò di Saint-Vincent
evidenziano un'inarrestabile discesa, in termini di presenze e di
proventi;
tutto ciò premesso, i sottoscritti Consiglieri
regionali
Interpellano
il Presidente della Regione o l'Assessore delegato per
sapere:
1) se i contenuti del Piano di sviluppo appartengono ancora
all'esclusiva conoscenza del super-assessore o se sono già di
dominio della Giunta regionale: in questo caso, se ci sono
determinazioni in merito;
2) se era così necessaria e indilazionabile la decisione dei
vertici della Casinò S.p.A. di incaricare, all'indomani della
consegna del Piano, un professionista per il coordinamento di uno
strumento pianificatorio, i cui contenuti non hanno nemmeno
ricevuto una sommaria valutazione da parte dell'esecutivo
regionale;
3) per quali ragioni la durata dell'incarico "temporaneo" è
triennale e qual è il compenso previsto;
4) se i componenti del cda della Casinò S.p.A., alla luce dei
risultati economici finora collezionati, sono considerati dalla
Giunta regionale idonei alla missione di rilancio della casa da
gioco valdostana.
F.to: Tibaldi - Lattanzi - Frassy
Président - La parole au Conseiller Curtaz.
Curtaz (Arc-VA) - Come il Neo-Assessore saprà, non siamo
innamorati del Casinò, perché non condividiamo i valori che
sottendono all'attività del gioco di azzardo, perché pensiamo che
la Valle d'Aosta "debba", "possa", forse "avrebbe potuto"
indirizzare diversamente il proprio sviluppo turistico. Ci
dobbiamo, tuttavia, occupare del Casinò, pragmaticamente, perché
oggi la casa da gioco occupa quasi 1.000 persone e quindi è dovere
di ogni amministratore regionale seguirne le vicende, capirne
l'evoluzione, proporre delle soluzioni. È compito di chi sta
all'opposizione, in particolare, stimolare e, quando è necessario,
criticare l'operato dell'Amministrazione.
In IV Commissione, qualche giorno or sono, il massimo Dirigente
della casa da gioco ha detto:
"Il Casinò è un malato grave"
.
Oggi ho letto, come credo ciascuno di noi, delle preoccupazioni del
Sindaco di Saint-Vincent in un'intervista a "La Stampa", il quale
evidenzia fra le criticità del suo paese un pericolo: quello
dell'assenza di decisioni rispetto al problema della casa da gioco.
Credo che sia proprio questo il punto da cui deve partire la
riflessione. Ormai da anni ogni iniziativa strategica sul Casinò è
paralizzata: è stata per lungo tempo paralizzata da un lungo
contenzioso sul quale, per quanto ci riguarda, non abbiamo mai
speculato, nel senso che abbiamo sempre sostenuto che in quel
contenzioso la Regione, più che protagonista attivo della vicenda,
è stata purtroppo una vittima. Un protagonista quindi, per certi
versi, passivo, costretto ad inseguire le continue iniziative
giudiziarie della controparte e, in quel quadro, si giustificava
come inevitabile l'impossibilità di intervenire in qualche modo.
Nel frattempo, però, è successo un fatto importante e positivo: il
contenzioso è finito, con una chiusura della vicenda, dal punto di
vista quanto meno formale, favorevole all'Amministrazione
regionale.
Voglio fare un passo indietro per dire cose forse perfino
banali, ma le ripeto perché servono per contestualizzare la
discussione. In tutto il tempo in cui il Casinò è stato fermo, a
quello che si dice, quel mondo è cambiato; per usare un termine
molto in voga, il mercato delle case da gioco è cambiato. È
cambiata addirittura - lo riferiva sempre il Dirigente del Casinò -
la psicologia del giocatore, in quanto si è passati da un giocatore
patologico - quello che aveva il vizio del gioco e che veniva nella
casa da gioco all'insaputa della famiglia, telefonando allora dalla
cabina, non essendoci ancora i cellulari, per dire alla moglie che
era rimasto a Milano per lavoro, invece era lì a giocare - ad un
giocatore meno preoccupato del suo vizio. Oggi pare che i casinò
siano frequentati da famiglie e nessuno si vergogna più di dire
alla moglie o alla famiglia che va a giocare al Casinò. Non so dire
se questo sia meglio o peggio, forse è peggio, però è una mia
valutazione personale. Preferivo quando la gente andava al Casinò,
ma si vergognava di andarci.
È cambiato quel mondo anche per una concorrenzialità aumentata:
oggi gli amanti del gioco trovano che siano più emozionante i
biglietti dell'Enalotto oppure i piccoli appassionati delle slot
machines trovano queste macchinette nel bar sotto casa; un mondo
dunque in evoluzione. Mentre questo mondo cambiava, il Casinò di
Saint-Vincent è rimasto fermo; è stato fermo, come dicevamo, per un
lungo periodo a causa di questo lunghissimo contenzioso, ma oggi è
fermo per inerzia della politica regionale, è questo il punto!
Ormai non vi sono più alibi, non vi è alcuna giustificazione che
renda ammissibile il procrastinarsi di una situazione che, per
dichiarazione degli stessi dirigenti, si è fatta grave. Da qui
questa interpellanza, che vuole portare all'attenzione di questo
Consiglio e dell'opinione pubblica soprattutto un punto.
Nell'interpellanza si fa riferimento alle "linee strategiche"; in
parole povere vogliamo sapere cosa si pensa di fare del Casinò,
cosa ne pensano gli Amministratori della "Casinò S.p.A." e
soprattutto cosa ne pensa la Giunta regionale.
Il Casinò è sostanzialmente pubblico, opera attraverso una
società di carattere privato, ma il capitale è pubblico e chi
sceglie gli amministratori è pubblico, ossia la Giunta regionale.
Sappiamo che quanto meno una bozza di un piano strategico - che poi
viene chiamato diversamente: piano di sviluppo o qualcosa del
genere - circa il futuro aziendale del Casinò è stato depositato.
Scopo dell'interpellanza è quello di far conoscere anche a noi cosa
si propone, non si vuole andare nel dettaglio, ma è necessario
conoscere quel piano, in modo che ciascuno di noi, e anche
l'opinione pubblica, possa farsi un'idea di cosa pensa di fare
l'Amministrazione regionale, coadiuvata dagli Amministratori della
casa da gioco per far uscire il Casinò da questa crisi che
l'attanaglia.
Le domande che vengono poste, peraltro, sono a mio giudizio
relativamente semplici e chiare, chiediamo all'Assessore di avere
la bontà di risponderci con altrettanta chiarezza.
Président - La parole au Conseiller Tibaldi.
Tibaldi (CdL) - Prendo spunto da un'affermazione rilasciata
qualche tempo fa dall'allora Presidente del Comitato di gestione
della Gestione straordinaria, Arrigoni, una delle ultime volte, se
non l'ultima, che abbiamo avuto l'occasione di vederlo in IV
Commissione. Riferendosi al rilancio del Casinò, disse
testualmente:
"Ora non vi sono più alibi"
. Gli atti sono a
disposizione di chi ha voglia di cimentarsi nella lettura. Parlando
di assenza di alibi, si riferiva: primo alla controversia con il
"gruppo Léfèbvre" per l'affidamento della gestione, che ormai era
stata definita da una pluralità di sentenze che davano ragione alla
Regione; secondo, eravamo all'indomani della sentenza della Corte
costituzionale che legittimava l'impostazione giuridica della
"Casinò S.p.A.", quindi, anche da quel punto di vista, anche se noi
politicamente l'abbiamo contestato e continuiamo a contestarne
l'impostazione, la Consulta aveva riconosciuto la legittimità di
questo artificio societario; terzo, anche per quanto riguarda la
rottura dell'accerchiamento, visto che eravamo in prossimità della
scadenza dell'accordo sessennale sempre con il "gruppo Léfèbvre"
per quanto riguarda il Grand Hôtel Billia, si profilava una volontà
positiva nel definire tale questione. L'assenza di alibi è però
rimasta dichiarata ed è rimasta una citazione celebre, che adesso
possiamo leggere, ma di fatto non ha trovato alcuna
concretezza.
Abbiamo sentito un'altra citazione celebre, come ricordava chi
mi ha preceduto, in IV Commissione, il 16 settembre scorso, da
parte dell'Amministratore delegato della "Casinò S.p.A.", che ha
definito la casa da gioco "malato grave". Ci ha fatto piacere
anzitutto che si sia accorto che è un "malato grave", dopo dieci
anni che lo cogestisce! Pensavamo poi che chi l'ha definita "malato
grave", nella fattispecie l'amministratore delegato, fosse preposto
a individuare e a somministrare una cura; di fatto ci siamo resi
conto che, più che assistere un paziente che sta declinando, ha
contribuito ad aggravarne le condizioni.
Siamo arrivati poi al 24 settembre scorso quando, con uno stato
di agitazione che non ricordo abbia precedenti - ha coinvolto tutto
il personale della casa da gioco -, è stata proclamata una giornata
di sciopero ed è stato mandato un segnale forte e chiaro
innanzitutto all'azionista, cioè a tutti quanti noi. È vero che
nell'ambito dell'azionariato vi sono maggiorenti e azionisti che
hanno un minor peso specifico, però è opportuno che tutti colgano
questo messaggio forte e chiaro e si sia in grado di elaborare e
comunicare una risposta.
In IV Commissione, il 16 settembre scorso, abbiamo appreso,
quando abbiamo avuto la visita dell'amministratore delegato e
abbiamo ascoltato le sue personali suggestioni sul futuro del
Casinò, che il piano di sviluppo è stato depositato in Regione,
nelle mani dell'Assessore Marguerettaz, prima della fine di luglio,
ovvero nel rispetto di quei termini che sono sanciti dall'articolo
14 del disciplinare. L'amministratore delegato naturalmente ha
detto:
"Di più non posso dirvi, perché le determinazioni ora
sono di competenza dell'Esecutivo e siamo in attesa di queste
determinazioni"
. Ne prendiamo atto. Tuttavia, abbiamo anche
constatato, con straordinaria sorpresa, che, malgrado la Dirigenza
della casa da gioco attenda le determinazioni politiche ed
economiche dell'azionista, cioè della Regione - e in particolare
della Giunta - in merito, i vertici della "Casinò", benché non
sappiano se il piano sarà accolto, modificato o respinto, hanno
reclutato con straordinaria tempestività un architetto per il
coordinamento del piano di sviluppo. "Incarico temporaneo", fra
virgolette, perché ha durata triennale e, guarda caso, l'incarico è
stato affidato il 1° agosto 2003, due o tre giorni dopo la consegna
del piano nelle mani dell'Assessore. Vogliamo sapere chi "ciurla
nel manico": se il problema è in capo alla parte politica che non
riesce a decidere, perché inerte ed inerme, oppure se i vertici
della casa da gioco si stanno burlando di noi, dell'azionista, nel
senso che aspettano determinazioni, però hanno già individuato chi
dovrà procedere per l'attuazione del piano di sviluppo.
Noi ci rivolgiamo a lei, Assessore, chiedendole alcune cose in
maniera molto puntuale, visto che sulla sua scrivania giace un
piano e la Dirigenza della casa da gioco, a suo dire, attende delle
determinazioni. Sono trascorsi due mesi dalla consegna del piano,
più che parole e buone intenzioni non abbiamo letto. Il 13 luglio
scorso una sua intervista su "La Stampa" sembrava addirittura
"proiettata" alla prossima adozione di un piano e a un rilancio
concreto della casa da gioco. In realtà, siamo ancora nelle more di
una procedura che sembra piuttosto vischiosa ed evidenzia una
sostanziale distonia tra la parte politica e quella che dirige la
casa da gioco. L'azionista però siamo noi e, di fronte alle
maestranze riunite che chiedono un incontro con l'azionista,
sarebbe interessante sapere se oggi l'azionista ha risposto
qualcosa o le maestranze sono ancora in attesa di risposta, ma
soprattutto vorremmo sapere se i contenuti di questo piano di
sviluppo prima o poi usciranno dalla conoscenza esclusiva
dell'Assessore e approderanno sul tavolo della Giunta, della IV
Commissione, di questo Consiglio, affinché si abbia la possibilità
di esprimere riflessioni, determinazioni, che poi verranno scelte
secondo un criterio numerico, come è giusto che sia, ma che non
rimangano sottovalutate o invischiate su tavoli e non procedano
nella direzione di una soluzione, una soluzione che peraltro è
richiesta ormai a viva voce da tutti quanti.
Vi è poi da chiedersi - e due domande della nostra interpellanza
sono rivolte a questo caso del consulente nominato - se un
azionista si possa permettere di accettare passivamente la
situazione contingente di fronte a un calo vistoso ed inconfutabile
di proventi e di introiti, ovvero la nomina di un professionista
pur rispettabile e pur stimato che sia, ma senza che il piano sia
stato definito. Fino a che punto vogliamo accettare situazioni di
questo tipo? In questi cinque anni ne abbiamo viste di tutti i
colori e anzi sarebbe il caso di verificare - ed è la nostra quarta
domanda - se i componenti del Consiglio di amministrazione della
"Casinò" hanno i requisiti morali e professionali per governare
l'atteso rilancio della casa da gioco. Assessore, se vuole, può
fare una rapida rassegna stampa oppure verificare, bilanci alla
mano, i risultati tangibili e vedrà senza troppi dubbi che questi
risultati sono estremamente negativi. Se noi fossimo azionisti di
una società privata, li cacceremmo, e non solo, chiederemmo loro i
danni. Dovremmo addirittura nominare una commissione di inchiesta
per valutare il loro operato, anche se magari domani, per volontà
numerica di una maggioranza, costoro verranno titolati a governare
quello che viene definito il "rilancio" e che sarà contenuto in un
piano di sviluppo. Se fossimo una società autenticamente privata,
un consiglio di amministrazione di questo tipo, che ha dimostrato
questa incapacità, verrebbe cacciato e verrebbe chiamato a
rifondere i danni all'azionista!
Assessore, visto che lei è commercialista e di conti se ne
intende, verifichi se questi componenti hanno la levatura morale e
professionale - non sto parlando di fiducia politica, che si
ottiene solo pigiando un pulsante o scrivendo un nome -, per il
compito del rilancio. Qui ci vogliono dei manager e, secondo noi,
queste persone non hanno dimostrato di avere tali requisiti.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Credo che la mia risposta, con delle
premesse così autorevoli che hanno spaziato dalla morale al diritto
commerciale, sarà difficile, però cercherò di partire non da un
trattato di diritto commerciale, ma cercando di riprendere le
funzioni all'interno di una società: cosa fa un consiglio di
amministrazione, un'assemblea, l'azionista? Credo che in alcuni
passaggi qui siamo andati oltre, perché le scelte dell'azionista
sono delle scelte che danno mandato a un organo esecutivo di
perseguire degli obiettivi; il mandato di questa società è definito
all'interno dell'oggetto sociale della "Casinò S.p.A.". A questo
punto abbiamo una società, creata il 1° gennaio 2003, che, di
fronte ad un contesto innegabilmente difficile, deve cercare di
avere dei risultati che dobbiamo definire "risultati migliori
possibili", non "migliori in assoluto", cioè dobbiamo vedere qual è
l'attività e quali sono le conseguenze.
Tutta la discussione in corso in quest'aula è "generata" dal
piano di sviluppo. All'interno di un disciplinare ad un certo punto
abbiamo introdotto l'obbligo da parte della "Casinò S.p.A." di
presentare un piano di sviluppo; piano di sviluppo che è un piano a
medio-lungo termine, qui facciamo confusione fra risultati a breve
e risultati a medio-lungo termine.
Per dare un contributo a questa Assemblea, vado a riprendere la
mia comunicazione alla IV Commissione, che mi ha chiesto il piano
di sviluppo, piano consegnato il 31 luglio al sottoscritto e al
Presidente, piano che è stato distribuito alla Giunta - così via
via rispondo alle domande poste dall'interpellanza - e quindi non è
nei cassetti dell'Assessore, ma è patrimonio della Giunta che sta
facendo delle valutazioni. Dicevo, il piano di sviluppo è, per
ammissione degli amministratori, un documento preliminare, un
documento che è stato consegnato, ma - cito -:
"La brevità dei
tempi di attuazione previsti dal disciplinare, i costi necessari ad
un approfondimento della progettazione e all'analisi della
fattibilità di ogni singolo intervento hanno al momento orientato
l'azienda alla predisposizione di un documento preliminare di
indirizzo da sottoporvi, al fine di consentirvi di individuare e
valutare le strutture ritenute condivisibili ed idonee, i tempi e i
costi di massima previsti per la loro realizzazione"
.
Il piano di sviluppo ha cercato di mettere in chiaro quali
possono essere le possibilità per la "Casinò S.p.A." e per la
comunità di avere delle prospettive. È chiaro che all'interno di
questo piano abbiamo il "nodo Grand Hôtel Billia", che non è di
nostra proprietà, ma di un gruppo che, malauguratamente, ha ancora
un contenzioso non da poco, quindi il contenzioso è parzialmente
chiuso. All'interno di questo piano di sviluppo si fanno delle
ipotesi, una parte importante non prescinde dalla proprietà, anzi
insistono proprio sulla proprietà attualmente "SAAV" e
successivamente delle altre due società. Capite che questo piano di
sviluppo è un documento preliminare che, ad oggi, non ha la
possibilità di essere esecutivo, ma necessita di valutazioni. Ora,
ho fornito degli elementi in aula durante lo scorso Consiglio,
dicendo che la proprietà precedente non è più la proprietà attuale,
abbiamo avuto un trasferimento che ha interessato altre due
società: una con sede ad Alessandria e una con sede a Roma. Di
questo passaggio, probabilmente, l'altro giorno, quando ho citato
il decreto legislativo n. 490/1999, citandolo ma non entrando nello
specifico, a qualcuno sono sfuggite le implicazioni. Questo
passaggio e la sua notifica all'Amministrazione regionale comporta,
per l'Amministrazione regionale, la valutazione dell'esercizio di
una prelazione, perché il Grand Hôtel Billia e le aree accessorie
sono inserite direttamente nell'elenco dei beni con valenza
monumentale e artistica. Il trasferimento di questi beni deve
essere notificato o al Ministero o - nel nostro caso il vincolo è
stato posto dalla Regione - alla Regione e noi dobbiamo fare una
valutazione su questo. Dovete però considerare che questa è una
valutazione che, per legge, è prevista in due mesi, valutazione che
verrà fatta dagli uffici dei Beni culturali e non dagli uffici
delle Finanze. In una situazione del genere, però, il quadro è
tutt'altro che definito; ovviamente, sono sollecitato da voi ad
esprimere una valutazione su un piano di medio-lungo termine ma, ad
oggi, non abbiamo la disponibilità delle aree e dei beni. Se questi
beni non fossero disponibili, dovremmo immaginare un piano di
sviluppo completamente diverso da quello contenuto nel piano;
bisognerebbe pensare in una fase evolutiva a un casinò nuovo,
perché chi può immaginare di andare a fare un progetto su dei beni
altrui? Chiedo agli illustri colleghi di fare un progetto per la
casa degli altri: impensabile, impossibile! Ecco perché questo è un
piano di sviluppo che necessita di approfondimenti, ma
approfondimenti oggettivi, non soggettivi, bisogna sciogliere delle
pregiudiziali.
Sempre rimanendo nell'ambito del diritto commerciale, e in
qualche modo sulle competenze di quest'aula, chiedo se il Consiglio
regionale si deve interessare dell'assunzione di una persona
all'interno di una società controllata; domando a quale concetto
del diritto commerciale ci affidiamo per chiedere all'azionista se
è stata assunta o meno una persona. Credo che qui andiamo oltre:
non abbiamo una posizione per la quale il Consiglio regionale deve
andare a verificare puntualmente se le pulizie le facciamo fare
direttamente o a una società, e via dicendo. Non voglio sottrarmi,
comunque, e quindi è un'informazione che ho
reperito… perché il consiglio di
amministrazione non è che va a chiedere al Presidente della Regione
o all'Assessore se può assumere una persona: qui c'è un
disciplinare, un regolamento, la parte A e la parte B, per la parte
B vi sono dei concorsi e per la parte A è competenza del consiglio
di amministrazione assumere o dare degli incarichi. Questa persona
è stata assunta per gestire tutta la problematica degli appalti,
delle forniture di beni e servizi e anche pulizie, nel senso che
abbiamo una società pubblica e quindi non si può sottrarre alle
regole degli appalti pubblici, ma credo che questo sia competenza
del consiglio di amministrazione. Anziché dare un incarico, quindi
qui abbiamo tutta una serie di professionalità che possono essere
reperite in loco, vi è la possibilità di dare degli incarichi
professionali, vi è la possibilità di fare assunzioni a termine;
hanno scelto l'assunzione a termine, ma non entro nel merito di
questo tipo di problematica.
Le linee strategiche del piano di sviluppo: lì possiamo
permetterci di fare delle valutazioni perché, forse lo avrà detto
l'amministratore delegato, nello sviluppare un piano di sviluppo si
parte dall'assunto che, come dice il Consigliere Curtaz, il mondo
cambia, cambiamo i costumi, i vizi, e quindi ci troviamo di fronte
all'offerta di un casinò - questo almeno nelle parole del consiglio
di amministrazione, ma poi sarà discrezione della Giunta
condividerlo o meno - che è inserito all'interno di un villaggio
globale, dove offriamo aree fitness per i familiari, per gli sport,
cioè cerchiamo di integrare un'offerta turistica. Tutti gli
investimenti prospettici quindi sono rivolti a dotare l'area
circostante del Casinò e il Casinò stesso di tutta una serie di
spazi che vanno a completare questo tipo di offerta. Ripeto: questa
è la riflessione che è stata fatta dal consiglio di
amministrazione, siamo qui a valutarla; è chiaro che questo poi ha
dei riflessi nell'ambito degli investimenti, perché si immaginano
parchi acquatici, piuttosto che tiri a volo, piuttosto che altre
questioni, però i principi, le linee guida di questo piano di
sviluppo sono questi. Si tratta di un'offerta completamente diversa
rispetto all'offerta attuale, dove il giocatore, il cliente del
Casinò vive lontano dal tempo e dalle cose quotidiane, per
inserirsi in un contesto "oro rosso", dove le ore non passano, dove
vi è una certa attività che qualcuno potrebbe anche non
apprezzare.
Il fatto di rendere pubblico il piano, lo faremo, ripeto, nel
momento in cui avremo un documento che potrà essere considerato un
documento su cui esprimere un "sì" o un "no", perché di questo
passo, alla fine, non si capisce più di chi è la responsabilità e
il consiglio di amministrazione deve proporre un piano che possa
essere valutato con un "sì" o con un "no", non un documento
interattivo dove la Giunta o il Consiglio vanno a dire delle cose.
Il piano di sviluppo è un piano che deve essere presentato dal
consiglio di amministrazione, ma dobbiamo distinguere; così per
esempio con i sindacati: non si è mai visto in una società normale
il sindacato interloquire con l'azionista, il sindacato normalmente
interloquisce con gli amministratori, non può interloquire con
l'azionista. Se la Giunta darà audizione ai sindacati, lo farà in
quanto ente pubblico, che ovviamente ha un interesse nel valutare,
ma non potrà entrare nei meriti del contratto, perché sovvertiamo
le regole, non si capirà più nulla. Da quel punto di vista, quindi,
la nostra presenza deve essere una presenza istituzionale, non può
essere una presenza come azionisti.
"Quali sono gli intendimenti dell'Amministrazione regionale
circa l'acquisizione dei beni "accessori""
: l'ho detto prima,
abbiamo oggi un quadro completamente diverso, prima di tutto
bisogna dire se esercitiamo la prelazione, e qui abbiamo dei tempi
precisi - sono due mesi dalla data di notifica -, abbiamo già
avviato le procedure legali e tecniche per avere elementi di
giudizio e dovremmo esercitare o non esercitare questo nostro
diritto.
"Come si pensa di recuperare il tempo perduto"
: ho avuto
modo di dire che il piano di sviluppo è un piano che darà delle
prospettive di medio-lungo termine; chiediamo e abbiamo dei
confronti con gli amministratori per delle iniziative immediate e
quindi il "tempo perduto" è "perduto" nel momento in cui, se posso
scegliere, non scelgo, ma se non posso farlo, non è "tempo perduto"
e, oggi come oggi, non siamo nella condizione di poter scegliere,
perché ci mancano degli elementi. Nell'immediato, però, chiediamo
iniziative, che sono in corso, e riflessioni, ma soprattutto stiamo
acquisendo dati per poter valutare quello che fino ad oggi è stato
fatto. Voi capite che, ad oggi, la S.p.A. ha approvato un documento
solo: un budget redatto all'inizio del periodo; adesso dobbiamo
verificare se questo budget è stato rispettato oppure no e, se non
lo è stato, perché. Questo è l'approccio aziendale, perché non
abbiamo ancora dei bilanci della S.p.A., non abbiamo nulla: abbiamo
un esercizio in corso ed è quello che abbiamo
fatto… abbiamo chiesto riscontro
dicendo: "Avete approvato un budget, avete iniziato un'attività,
come siamo messi?" Ci è stata consegnata una cospicua
documentazione e la stiamo valutando, quindi da lì vi saranno tutte
le valutazioni del caso…
(interruzione del Consigliere Tibaldi, fuori
microfono)
… esattamente contenuta nella frase
che ho appena esplicitato… cioè
"i
componenti del Consiglio di amministrazione della "Casinò S.p.A.",
alla luce dei risultati economici finora collezionati, sono
considerati dalla Giunta regionale idonei alla missione di rilancio
della Casa da gioco valdostana"
... dobbiamo valutare questi
risultati per cui, ad oggi, abbiamo un consiglio di amministrazione
che è entrato in carica il 1° gennaio e che sta conducendo
l'azienda… cioè dobbiamo distinguere:
il consiglio di amministrazione è nato il 1° gennaio 2003, ma credo
che ipotizzare delle soluzioni sia - non offendetevi -
semplicistico e possa essere un'analisi superficiale.
È chiaro che poi, dicendo 10.000 cose, magari tra di loro in
contraddizione, alla fine qualcuno può alzarsi e dire: "Ma io lo
avevo detto!"; qui è facile dire: "Lo avevo detto!", quando si
spazia a tutto campo! Il problema non è avviare una discussione
all'interno di quest'aula, è avere un'azienda che funziona, che
continua a dare delle risorse alla Regione, a permettere il
pagamento di circa 1.000 stipendi, perché con la speculazione
politica non si va da nessuna parte! Le aziende vanno condotte come
tali e mi fa specie che proprio i "portatori" della
liberalizzazione e dell'aziendalismo puro facciano dei discorsi
come quelli che ho sentito in quest'aula: le aziende vanno trattate
come aziende, quindi vanno valutati i numeri, non i
ragionamenti… certo, sono costretto a
dirlo a voi!
Da questo punto di vista, credo di aver risposto un po' a tutto,
quindi tranquillizzo il Consigliere Tibaldi, ho già detto che
quelle, di norma, non dovrebbero essere delle domande da porre
all'interno di un'interpellanza, perché andiamo oltre le
competenze. Mi potrei trincerare dietro il discorso: "Non è una
questione di mia competenza, né di competenza del Consiglio
regionale". Vi ho risposto dicendo che quelle sono funzioni
acquisite per gestire gli appalti e tutte le procedure pubbliche; a
fronte di questo, è una scelta del consiglio di amministrazione
dare un incarico professionale o assumere a tempo determinato un
professionista.
Président - La parole au Conseiller Curtaz.
Curtaz (Arc-VA) - Ho trovato la risposta dell'Assessore assai
deludente - lo dico con rispetto per la sua persona -, anche se
riconosco quanto meno due attenuanti: una, che è Assessore da poco
tempo e si è trovato sul tavolo una "patata" piuttosto calda; la
seconda, che la materia è di una "qualche complessità", sarebbe
disonesto da parte nostra non riconoscere che si tratta di
problematiche complesse. Tuttavia, ciò che mi ha deluso è il
rilevare una certa confusione, che non ritengo sia una confusione
addebitabile alla persona dell'Assessore, ma addebitabile
all'intera Amministrazione, nel senso che si ha ogni volta
l'impressione che la Giunta non sappia che "pesci prendere" e che
vi sia questa continua esigenza di rinviare il problema alla
prossima occasione. Quello che emerge dalla risposta è la mancanza
della politica, della decisione, della scelta amministrativa sulla
questione, non vi è niente da fare! Questa mancanza di idee chiare
anche nell'ambito contrattuale ha degli effetti nefasti, perché vi
è in questa vicenda chi fa il gatto - ed è la proprietà - e chi fa
il topo - ed è l'Amministrazione regionale - e l'ultima iniziativa
del gatto è quella di trasferire in maniera fittizia una parte
delle proprietà ad un'altra società per obbligare l'Amministrazione
ad esercitare o meno il diritto di prelazione. Se stessimo giocando
a poker, si direbbe che è "un modo per andare a vedere", perché, a
questo punto, l'Amministrazione dovrà prendere una decisione o
potrebbe pure non prenderla. Peraltro, io prevedo questo: in linea
con quanto ci avete detto finora, potreste pure non prenderla e poi
andare a trattare con la nuova società. Avremmo perso altri mesi,
noi faremmo altre interpellanze ancora, voi sareste sempre lì a
dire: "Il problema è se acquisire questi immobili o non
acquisirli". Lo abbiamo capito tutti che è questo il problema, ma è
un problema che dovete risolvere voi, perché siete voi che avete la
responsabilità di una scelta, non può essere demandata ad altri! È
questa la scelta politica mancante! Non è impossibile, questa
dell'impossibilità è una boutade! Si possono fare delle altre
scelte che possono essere condivise o meno, ma nulla è impossibile,
soprattutto non è impossibile operare una scelta politica forte
rispetto a questa situazione. Di sicuro si ha l'impressione
negativa che la scelta politica attendistica ad oltranza non abbia
portato finora risultati per l'Amministrazione regionale e la
comunità valdostana, perché vediamo che il Casinò si sta
depauperando anche per la non volontà o capacità di operare scelte
politiche. Questo è il tema di fondo! Che poi il piano di
sviluppo… e qui, Assessore, non è che
noi fossimo interessati a sapere cosa c'era dettagliatamente
scritto del piano di sviluppo. Non è che ci occupiamo solo del
piano di sviluppo: ci occupiamo del Casinò perché "fa acqua da
tutte le parti"!
Vi è un piano di sviluppo depositato e nessuno sa cosa dice, si
chiede di conoscerne le linee fondamentali per vedere se vi è la
volontà di uscire dalla situazione è uno stimolo ulteriore che vi
diamo di affrontare in maniera seria questo problema, anche perché
ci arrivano già le avvisaglie di conti non molto brillanti. Fra
l'altro, proprio l'altro giorno, un collega ha fatto rilevare,
giustamente, che i bilanci 2002, qui, non si sono ancora visti e
siamo alla fine del 2003. Non vorrei che capitasse, come è successo
stamani per "l'ABIT", che fino alle elezioni tutto andava bene -
non so se vi ricordate quali erano le rassicurazioni della Giunta
circa le finanze e gli obiettivi di questa società: ci si diceva
che andava tutto abbastanza bene -, e oggi, invece, è in
liquidazione - evidentemente questo crollo si è avuto durante
l'estate -, non vorremmo scoprire che i conti del Casinò, con le
conseguenze sull'occupazione, fossero disastrosi. Sarebbe stato
anche il caso, Assessore, che lei avesse fatto un cenno a questa
problematica, è già stata sollecitata l'altra volta, oppure
dobbiamo fare una mozione in cui il Consiglio impegna la Giunta a
presentare i conti del Casinò 2002? Se vuole, la presentiamo, ma mi
sembra una cosa inusuale visto che è un atto dovuto.
Voglio fare un'ultima osservazione, che potrebbe non riguardarmi
direttamente, ma è opportuno puntualizzare una cosa: non sono per
niente d'accordo quando lei dice che un qualsiasi atto di una
società a partecipazione regionale non riguarda questo Consiglio.
Ritengo che tutti gli atti, ancorché amministrativi o di pura
gestione, riguardino questo Consiglio perché, dal punto di vista
formale, la cosa si può discutere ma, dal punto di vista politico,
le ripeterò una cosa - con cui forse nella precedente legislatura
ho annoiato i colleghi - che mi sembra piuttosto preoccupante sotto
il profilo della democrazia in questa Regione. L'Amministrazione
regionale è il maggiore imprenditore in Valle, investe soldi
pubblici in maniera consistente. L'attività pubblica economica
viene esercitata attraverso società per azioni: "Casinò S.p.A.",
"Finaosta S.p.A.", "Deval S.p.A.", eccetera, in cui la Regione è
un'azionista di maggioranza o addirittura, a volte, unico
azionista. Se valesse quanto dice lei, il Consiglio regionale
potrebbe "andarsene a casa", perché questa è tutta attività
formalmente privatistica. Come consigliere ho diritto di chiedere,
ai sensi dell'articolo 116 del Regolamento, della documentazione
all'Amministrazione regionale, ma non la posso chiedere a una
S.p.A.! Se non posso neanche più chiedere alla Giunta conto
politico di iniziative fatte dagli amministratori nominati dalla
stessa, capisce che il ruolo di controllo del Consiglio regionale è
ridotto allo zero! Possiamo chiudere se non esercitiamo più neppure
un ruolo di controllo, altrimenti si verificherebbe la situazione
in cui il Consiglio fa una legge di istituzione di una S.p.A. e non
ne sa più nulla. Voglio sperare che da parte della Giunta vi sia
una pacata riflessione su questo punto e non si voglia,
contrariamente a quelli che sono stati gli auspici in occasione
della presentazione del programma elettorale, svilire ulteriormente
il ruolo di questo Consiglio che mi pare già abbastanza ridotto
nelle sue competenze effettive.
Président - La parole au Conseiller Tibaldi.
Tibaldi (CdL) - Vede, Assessore, noi abbiamo colto un certo
smarrimento nella sua risposta, ci sembra un po' Cappuccetto Rosso
che si trova nel bosco che impaurito si guarda intorno, siamo alla
vigilia della notte, è lì che accarezza un animale per farsi
accompagnare alla casa della nonna, ma non si rende conto che
questo animale è il lupo. Certe sue risposte potranno anche
apparire come lezioni di diritto societario e commerciale, però, di
queste lezioni sono pieni gli annali del Consiglio regionale, ne
abbiamo sentite per 10 anni! Siamo sbalorditi innanzi alla
concezione aziendalistica che ha lei del consiglio di
amministrazione, dell'assemblea, del ruolo dell'azionista e di
quello che è il concetto di azienda. Ci sembra che sia stata
"violentata" l'impalcatura giuridica del diritto privato, perché ci
sembra un diritto-dovere di qualunque azionista rendersi conto di
quello che accade nella propria società, dove ha versato del
capitale per poter conseguire dei risultati e sembra quasi che oggi
si abdichi a questa funzione; sul perché, qui il quadro è ancora
indefinito.
Noi siamo qui da diversi anni e conosciamo bene la cronologia
degli eventi che ha caratterizzato il Casinò. Sappiamo che la
"Casinò S.p.A." è nata del 2003, la ringraziamo per avercelo
ricordato, noi c'eravamo, lo sappiamo, e lei se n'è accorto anche
perché, non appena lei si è insediato, la prima cosa che la "Casinò
S.p.A." ha fatto è venire a chiederle 1,5 milione di euro, ai sensi
delle nuove aliquote di ripartizione dei proventi. Assessore, il
ragionamento dell'azionista è semplice se fatto con i soldi degli
altri; vorremmo che recuperasse il ruolo del vero azionista, visto
che lei è il maggiorente di questo capitale sociale qui
rappresentato, che quanto prima Lei arrivasse a qualche
determinazione.
Rifiutiamo categoricamente di non avere risposte; ci sono
mancate quanto ai punti nn. 2 e - soprattutto - 3: per quali
ragioni è stato nominato un consulente e qual è il compenso
previsto. Noi abbiamo il diritto-dovere di porre queste domande e
lei ha il diritto-dovere di dare una risposta, perché questi sono
atti pubblici e non possiamo ignorarlo! Non sarà la prima o
l'ultima volta, ma noi vogliamo delle risposte e riproporremo la
questione con un'altra interrogazione, anche perché se lei decide
di avallare supinamente un metodo comportamentale che non è più
tollerabile, perché il tempo non lo permette più, perché la "Casinò
S.p.A." andrà in liquidazione prima della Gestione straordinaria se
va avanti così… anche perché qualsiasi
atto che abbia una rilevanza economica e che comporti il dispendio
di denaro pubblico deve avere una giustificazione qui dentro.
Il paradosso è che non esiste il piano di sviluppo o, meglio,
non vi è alcuna determinazione, ma abbiamo già il consulente che
deve darne attuazione, e questo ci fa riflettere. Il fatto che
l'Assessore glissi su un comportamento di questo genere ci
preoccupa, perché il casinò è un patrimonio comune della comunità
valdostana. Non possiamo permetterci un approccio di quel tipo. Il
fatto che lei ci dica che adesso il piano di sviluppo è patrimonio
comune della Giunta non aggiunge nulla di più alle nostre
conoscenze, perché patrimonio comune della Giunta devono essere gli
intenti e sarebbe auspicabile che vi siano intenti comuni e
condivisi anche all'interno della Giunta, cosa che non sembra
emergere da quello che ci ha detto.
È sconcertante il fatto che siamo vincolati alla definizione di
un piano di medio-lungo periodo dal nodo del Grand Hôtel Billia.
Domanda: se il Grand Hôtel Billia non viene acquistato, o
nell'attesa di acquistarlo o meno, il Casinò cosa fa? Va a fondo? E
lei guarda il Casinò che affonda perché non sa se comprare o non
comprare il Grand Hôtel Billia, perché non sa se il prezzo è
congruo o meno, perché non sa se definisce o meno il contenzioso
con il "gruppo Léfèbvre"? Cosa fa? Il piano di sviluppo non deve
avere una concezione unicamente urbanistica, ma anzi, stante il
dettato dell'articolo 14 del disciplinare, deve avere una
concezione precipuamente aziendalistica, perché il nostro primo
problema come azionisti non è quello di sapere se dobbiamo comprare
o meno un immobile qual è il Grand Hôtel Billia, ma è quello di
rilanciare un'azienda che si chiama "casa da gioco" e quindi
cercare di porre rimedio a quel calo di proventi e di clienti che
si sta verificando inconfutabilmente in questi mesi ed esiste un
fenomeno di questo genere da anni.
Il piano di sviluppo, quindi, Assessore - questo glielo diamo
come consiglio -, non deve elaborare una serie di progetti
strutturali o infrastrutturali di carattere
architettonico-urbanistico e fermarsi là: serve una dirigenza che
sia capace di portare di nuovo gente a Saint-Vincent, perché se lei
fa un giro a fine settimana si rende conto qual è la clientela che
oggi frequenta questo sito. Vi sono casalinghe che arrivano con le
ciabatte, entrano e vanno a giocare, scaricate da pullman
semivuoti, ma non è la clientela di "élite patologica" - come ha
detto anche l'amministratore delegato in IV Commissione - che
frequentava le sale dieci anni fa e, con questa patologia - ci
piaccia o no -, arricchiva le casse dell'azienda e della nostra
Regione. Il quadro è preoccupante, è tutt'altro che definito,
perché la preoccupazione promana non solo dalle nostre parole o dal
nostro "percepito", ma soprattutto dalla situazione che vive chi
lavora lì dentro e chi ha a che fare con la casa da gioco.
Sappiamo che un piano di sviluppo è di lungo respiro e deve
avere una prospettiva di medio-lungo termine, ma è dal 1994 che
sentiamo dire queste cose: da un commissario monocratico prima, da
un comitato di gestione, da un triumvirato poi e le persone, che
hanno composto prima il comitato di gestione e oggi il consiglio di
amministrazione, sono le stesse! Non capisco quali valutazioni
dobbiate fare ancora!
Spero che abbiate una sintesi dei bilanci con i risultati, mi
chiedo se come azionista vi garbi il fatto di sapere che il gestore
bandisce concorsi per assumere personale nonostante la contrazione
verticale di volumi produttivi. Non so se un'azienda privata, a
fronte della riduzione di volumi produttivi, assume personale; non
dico di tagliare posti, perché vi è la funzione sociale da
mantenere, ma non andiamo ad assumere in questa fase nuovo
personale. Qual è il significato di questa scelta? O anche qui è
tabù e non se ne può parlare? Queste scelte sono scellerate!
Assessore, chieda delle giustificazioni all'amministratore delegato
o ai consiglieri di amministrazione o al Presidente del consiglio
di amministrazione, come mai si decide di assumere in questa fase.
Non mi sembra che le casse siano così "rigogliose" da potersi
permettere ulteriori sprechi, come si fa con un consulente in
funzione di un piano di sviluppo fantasma- non per le pulizie come
ha detto l'Assessore -, perché la decisione del consiglio di
amministrazione "parla" chiaramente di piano di sviluppo, un
consulente che dovrà adottare un piano che neanche esiste. Sono
soldi! Noi azionisti rappresentiamo del capitale pubblico, non
soldi del suo portafogli, Assessore, sono soldi di tutti! Forse i
Valdostani non hanno un'immediata perdita, perché non si rendono
conto, come succedeva nel 1999, che, con una legge speciale, per 39
miliardi, sono stati ripianati diversi esercizi in rosso
clamoroso.
Oggi però non mi sembra che vi siano i prodromi per un rilancio
auspicato, un rilancio richiesto anche da chi lavora presso il
Casinò e si è reso conto - aggiungeremmo: finalmente tutti quanti -
che la casa da gioco così gestita non ha un grande futuro. Nel
medio-lungo termine, quindi, si va ad aggiungere il peggio al
peggio, se permane questo lassismo e questo temporeggiare di un
Assessore, che auspichiamo, essendo super, abbia più coraggio delle
sue azioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK