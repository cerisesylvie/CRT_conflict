Consiglio Regionale della Valle d'Aosta - Oggetto del Consiglio n. 1704 del 6 dicembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Sanità veterinaria
Precedente
Successivo
Resoconto integrale del dibattito dell'aula
Oggetto del Consiglio n. 1704 del 6 dicembre 2000 - Resoconto
OGGETTO N. 1704/XI Iniziative di controllo del fenomeno della
"mucca pazza". (Interpellanza)
Interpellanza Visto che il fenomeno della cosiddetta "mucca
pazza" ha creato allarme anche nella nostra Regione;
Ritenuto che la vicenda meriti attenzione sia per i riflessi
emotivi che può provocare un’insufficiente
informazione, sia soprattutto per le gravissime conseguenze
sanitarie che il morbo effettivamente provoca;
Creduto opportuno avere informazioni sul rischio di diffusione
del morbo, in ordine agli strumenti di controllo e di tutela della
salute pubblica, e in riferimento alla prevenzione del
fenomeno;
i sottoscritti Consiglieri regionali
Interpellano
l’Assessore competente per sapere:
1) quali tipi di controllo si stanno effettuando nella nostra
Regione e se si possono escludere rischi per i consumatori di carni
bovine;
2) se è stato verificato nella nostra Regione
l’uso di mangimi animali per i bovini e se è
intenzione dell’Amministrazione assumere
provvedimenti di controllo preventivo al riguardo.
F.to: Curtaz – Beneforti
PrésidentLa parole au Conseiller Curtaz.
Curtaz (PVA-cU)
Come l’Assessore sa, questa
interpellanza si è sovrapposta ad altra interpellanza presentata
dal gruppo di Forza Italia e discussa qualche giorno fa nel
Consiglio precedente. Credo comunque ci sia spazio per ulteriori
elementi, penso che l’Assessore potrà aggiornarci
sulla vicenda e soprattutto rispondere a una domanda specifica
della nostra interpellanza che non era contenuta in quella del
gruppo di Forza Italia ed è la domanda relativa
all’uso di mangimi animali per bovini nella nostra
Regione.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
In effetti ci sono elementi nuovi proprio
perché la materia è in costante evoluzione e, come concordato con
il Consigliere Curtaz, mi limiterò a dare le informazioni
dell’ultima settimana riservandomi di aggiornare nel
prossimo futuro perché, come vedrete, ci sono alcuni punti
assolutamente non chiari.
In data di ieri, a firma del sottoscritto, è stata emanata una
disposizione alla Direzione della Circoscrizione doganale
dell’autoporto di Pollein, al Direttore
dell’Ufficio veterinario adempimenti di Pollein,
alla guardia di finanza, al settore polizia di frontiera, al
comando gruppi carabinieri, al comando carabinieri per la sanità,
alla sezione polizia della strada e per conoscenza al Presidente
della Giunta, all’Assessore
all’agricoltura e al Servizio sanità animale del
Dipartimento di prevenzione, disposizione che dice:
"In
considerazione del perdurare della situazione di estrema gravità
determinatasi anche in Svizzera a causa dell'epidemia di
encefalopatia spongiforme bovina, il Ministero della sanità ha
adottato nei confronti di questo Paese misure di protezione per
quanto riguarda l’importazione in Italia di animali.
Per prevenire l’insorgenza di malattie infettive,
diffusive degli animali, meglio nota come malattia della mucca
pazza, che può comportare rischi anche per la salute pubblica, si
chiede alle SS.LL. di intensificare i controlli al fine di impedire
l’importazione clandestina di capi bovini dalla
Svizzera, in particolare di vitelli di pochi giorni, i quali
essendo di mole ridotta potrebbero essere introdotti in Valle
d’Aosta anche con automezzi non adibiti a trasporto
bestiame. Le eventuali irregolarità riscontrate dovranno essere
immediatamente segnalate all’Ufficio veterinario di
confine di Pollein, località autoporto"
.
Questa circolare a firma mia è stata emessa dopo un incontro a
livello tecnico fra i funzionari del Servizio veterinario regionale
dell’USL e del Servizio regionale di confine.
In data 1° dicembre si è tenuta una riunione a Roma, presenti i
funzionari veterinari del Ministero della sanità, i rappresentanti
di tutte le regioni italiane, i responsabili degli istituti
zooprofilattici e sperimentali e dell’Istituto
superiore della sanità; in quella sede i rappresentanti governativi
hanno fatto presente che a partire dal 1° gennaio 2001 il
monitoraggio previsto dal D.M. 7 gennaio 2000 sarà considerato a
livello comunitario solo accessorio rispetto a quello principale
incentrato sull’esame di animali macellati
d’urgenza o morti in azienda.
Il D.M. 7 gennaio 2000, che come si sa è il sistema nazionale di
sorveglianza epidemiologico della BSE, sarà quindi modificato -
questa è la notizia del 1° dicembre - sulla base della nuova
decisione della Commissione CEE in via di pubblicazione sulla
Gazzetta ufficiale.
Alla luce dei recenti sviluppi della situazione BSE a livello
comunitario il consiglio ha infatti invitato la commissione a
presentare in primo luogo una decisione che estenda il test a tutti
i bovini di età superiore a 30 mesi a rischio; in secondo luogo, e
questa è un’altra novità, il test sembra che dovrà
essere esteso ai bovini di oltre 30 mesi che non presentano sintomi
clinici e che sono stati macellati per consumo umano. Il numero di
animali da controllare nella seconda fase potrà essere modificato
in base ad esiti statistici confortanti risultati dal controllo
degli animali a rischio.
In quella sede sono stati poi richiesti dati relativi ai capi di
età superiore ai 30 mesi macellati in ogni regione per verificare
il numero di campioni e quantificare l’attuale
potenzialità di analisi dei dieci istituti zooprofilattici
sperimentali.
A fronte di 640.000 campioni da analizzare nel 2001, di questi
ad esempio 200.000 in Lombardia, 200.000 in Emilia Romagna, 90.000
nel Veneto, 50.000 in Piemonte, è emerso che la possibilità di
garantire con la necessaria tempestività gli esiti degli esami di
laboratorio sono molto ridotte per la mancanza di strutture, di
personale in possesso della necessaria formazione e di attrezzature
senza contare che i Kit necessari per
l’effettuazione dei test rapidi sono forniti al
momento soltanto dalla Svizzera, per di più in quantità
ridotte.
Per esempio, l’Istituto zooprofilattico del Lazio
ha proposto il ricorso al test Elisa come screening anziché al
Prionics test, però questo tipo di analisi non è attualmente
utilizzabile in quanto non ancora validato.
Molti direttori degli istituti zooprofilattici hanno chiesto,
non avendo la copertura finanziaria per attivare i nuovi
laboratori, al Ministero della sanità precise garanzie per mettere
in funzione nuove strutture. I costi per nuove strutture dotate
delle attrezzature e del personale necessari sono infatti molto
elevati (oltre i 100 milioni l’uno), cifra che può
variare in base al numero dei campioni che il nuovo laboratorio è
in grado di analizzare.
Tutti gli istituti sono stati invitati dal Governo a fornire i
dati relativi alla loro potenzialità di analisi e al numero delle
strutture necessarie per far fronte ai campionamenti previsti dalle
regioni di competenza.
Il dato che è emerso è che tutti i direttori degli istituti sono
stati concordi sull'impossibilità di esaminare il 100 percento dei
campioni; i funzionari ministeriali hanno preannunciato addirittura
un'ispezione comunitaria in alcune regioni per verificare
l’effettiva applicazione delle norme in vigore.
Come si vede la situazione è comunque in evoluzione
tant’è che altre riunioni tecniche sono state
programmate in queste settimane per ulteriormente approfondire la
tematica.
Per quanto riguarda il secondo punto dell'interpellanza circa
l’uso dei mangimi, devo dire che il 12 novembre 1997
vi è stata una segnalazione del veterinario regionale del Piemonte
in merito alla presenza di farine di carne in mangimi destinati
all'alimentazione di ruminanti commercializzati dalla ditta Morando
di Andezeno di Torino.
In sintesi questa segnalazione inviata al Servizio veterinario
della Regione Valle d’Aosta diceva testualmente:
"Per l’adozione dei provvedimenti di competenza
si comunica che in seguito agli accertamenti di laboratorio svolti
dall’Istituto zooprofilattico di Torino è stata
evidenziata la presenza di farine di carne in due mangimi prodotti
dalla ditta in oggetto denominati NF 48 e V 42 Record. Dai
successivi controlli sulle fatture di vendita dei citati mangimi
negli anni 1996-97 si è potuto risalire alle aziende di allevamento
che hanno acquistato e utilizzato gli alimenti zootecnici
irregolari. Due di queste sono presenti sul territorio valdostano e
hanno acquistato nel 1996 rispettivamente 600 e 1.800 chilogrammi
di mangime V 42 Record"
.
Cosa si è fatto da allora? Questa segnalazione ha comportato la
tempestiva adozione da parte del veterinario regionale della Valle
d’Aosta di provvedimenti urgenti e in seguito da
parte del Presidente della Giunta regionale di un'ordinanza con la
quale sono state messe in atto misure di protezione e di
prevenzione della BSE nei due allevamenti che avevano utilizzato i
mangimi prodotti dalla suddetta ditta.
Ma l’ordinanza del Presidente della Giunta,
datata 4 febbraio 1998, va ben oltre perché dopo aver citato tutta
la normativa di riferimento e avendo premesso:
"? Vista la
necessità di adottare misure di protezione nei confronti
dell'encefalopatia spongiforme bovina negli allevamenti che hanno
utilizzato i mangimi prodotti dalla precitata ditta, precisato che
le misure hanno carattere preventivo?"
, il Presidente della
Giunta disponeva:
"? - il censimento da parte dei servizi veterinari
dell’USL della Valle d’Aosta degli
animali presenti nei vari allevamenti a cui sono stati
somministrati i mangimi vietati;
- l’obbligo per l’allevatore di
segnalare ogni spostamento dall’azienda degli
animali di cui al precedente punto;
- la sorveglianza epidemiologica con obbligo per
l’allevatore di comunicare ai servizi veterinari del
Dipartimento di prevenzione dell’USL
l’eventuale comparsa di qualsiasi sintomo
neurologico in bovini di età superiore ai 20 mesi;
- costante sorveglianza clinica nei riguardi di sintomatologie
neurologiche rilevabili in bovini di età superiore ai 20 mesi;
- accertamenti diagnostici post mortem limitati ad animali con
sintomi neurologici riferiti al sospetto di BSE;
- previo accordo con il laboratorio dell’Istituto
zooprofilattico di Torino le carcasse degli animali devono essere
poste sotto vincolo sanitario in attesa del referto di
laboratorio;
- il prelievo e la distruzione degli organi a rischio: cervello,
occhi, midollo spinale di tutti i bovini degli allevamenti
segnalati inviati alla macellazione;
- l’obbligo nel caso di spostamento degli animali
per scopi diversi dalla macellazione di mantenere le misure di
profilassi precedentemente descritte.
Dai provvedimenti precitati sono esenti i nuovi nati in azienda
e i soggetti per i quali si può escludere il consumo di mangimi
irregolari. Questi capi, se inviati al macello dal 1° aprile 1998,
saranno comunque vincolati al rispetto delle disposizioni che
riguarderanno tutti i bovini di età superiore ai 12 mesi, prelievo
e distruzione dei materiali a rischio specifico, articolo 6: la
distruzione delle carcasse di tutti i soggetti di età superiore ai
12 mesi nel caso di bovini che abbiano consumato il mangime
irregolare e muoiono in azienda per cause comuni; per gli animali
di età inferiore non ci sono restrizioni. La presente ordinanza è
notificata?" eccetera.
Come si vede nel 1998 si andava già oltre le disposizioni che
sono state poi inserite in queste settimane perché
all’epoca si parlava dei bovini di età superiore ai
20 mesi pur essendo per fortuna solo due le aziende segnalate.
Tutti i bovini degli allevamenti (175) in cui sono stati
distribuiti i mangimi risultati positivi alla ricerca di proteine
per mammiferi in Piemonte, tutti i mangimi contaminati provenivano
dal mangimificio Morando che ho citato, sono stati a seguito del
censimento posti in vincolo e quindi sono sotto costante
sorveglianza clinica da parte dei veterinari competenti per
territorio per verificare l’eventuale insorgenza di
sintomatologie neurologiche e a tutti i bovini degli allevamenti in
vincolo inviati alla macellazione sono stati prelevati e distrutti
gli organi specifici a rischio.
A questo proposito faccio presente che almeno 40 dei campioni di
tronco encefalico su 50 sinora effettuati, di cui ho parlato la
settimana scorsa, dai veterinari dell’USL sono stati
prelevati volutamente dai bovini alimentati con mangimi contenenti
proteine derivanti da tessuti animali e provenienti dal
mangimificio che ho citato prima pur essendo per fortuna gli esiti
di laboratorio tutti negativi.
Aggiungo che con nota del Ministero in data 28 agosto 2000, che
ha integrato il D.M. 7 gennaio 2000, è stato statuito
l’obbligo di campionare tutti i bovini da
riproduzione che hanno avuto accesso a mangimi contenenti farine da
carne.
Questa è la situazione ad oggi. Da quanto ho potuto leggere
rispetto alla riunione del 1° di dicembre, domani ce ne sarà
un’altra, c’è molto scetticismo da
parte dei tecnici e dei direttori degli istituti zooprofilattici
sulla possibilità tecnica di effettuare le indagini richieste a
gran voce dal Ministro Veronesi e questo la dice lunga sullo
scompenso che c’è troppe volte in Italia fra dire e
fare.
Come sapete, la Valle d’Aosta fa parte
dell’Istituto zooprofilattico Piemonte, Valle
d’Aosta e Liguria, abbiamo una sezione in Valle
d’Aosta, ma gli esami vengono effettuati a Torino e
l’Istituto zooprofilattico Piemonte, Valle
d’Aosta e Liguria è l’istituto di
riferimento per tutta Italia riguardo alla BSE, pertanto siamo a
diretto contatto con coloro che devono prendere dei provvedimenti.
Ripeto, la situazione è in evoluzione perché è evidente che da qui
al 1° gennaio è assolutamente impossibile attrezzare molti istituti
zooprofilattici sia per carenze di strutture sia per carenze di
risorse umane e il rischio è che come succede spesso ai proclami
non seguano i fatti.
Président
La parole au Conseiller Curtaz.
Curtaz (PVA-cU)
Prendo atto con soddisfazione delle
risposte dell’Assessore che mi sono sembrate
complete e rassicuranti, soprattutto prendo atto con soddisfazione
della parte relativa al problema dei mangimi animali perché era un
aspetto che ci aveva preoccupato, perché anche noi eravamo a
conoscenza di questa ditta che aveva commercializzato del mangime
animale in Valle d’Aosta, quindi temevamo che questo
aspetto non fosse stato controllato e che la ditta continuasse
ancora questa attività in Valle d’Aosta.
Il fatto che fosse stata rilevata questa anomalia e che fossero
stati presi i provvedimenti opportuni mi sembra un dato confortante
che voglio riconoscere.
Mi chiedo tuttavia, ed è una domanda che pongo a me stesso, se
in questi casi gli allevatori, che utilizzarono anche se in maniera
modesta questi mangimi, avessero poi subito dei provvedimenti di
carattere amministrativo, cioè se era una pratica lecita, se era
una pratica compatibile con l’allevamento dei nostri
bovini ed eventualmente con la produzione di formaggio tipico?
Questo è un aspetto che non era contenuto nella nostra
interpellanza e andrebbe forse indirizzato
all’Assessore all’agricoltura.
L’unica raccomandazione finale che faccio è che
su queste questioni, la vigilanza rimanga alta, il controllo
rimanga alto perché sappiamo che dietro queste produzioni, questi
consumi pericolosissimi per la salute ci sono interessi economici e
quindi la possibilità di reiterare queste distribuzioni mi sembra
sempre attuale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK