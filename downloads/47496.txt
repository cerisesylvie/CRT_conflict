Consiglio Regionale della Valle d'Aosta - Oggetto del Consiglio n. 3765 del 20 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3765 del 20 giugno 2024 - Resoconto
OGGETTO N. 3765/XVI - Interpellanza: "Realizzazione
dell'ampliamento del campo di golf di Brissogne".
Bertin (Presidente) -
Passiamo al punto n. 40.
Consigliere Aggravi ne ha facoltà.
Aggravi (RV) -
Un'interpellanza che, in realtà, era stata
annunciata già nell'ambito delle audizioni in Commissione sul
disegno di legge 144; vedo che ho già i due Assessori di
riferimento pronti a rispondere, perché giustamente abbiamo due
tipologie di domande con quest'interpellanza, una che riguarda più
la parte dei lavori, quindi del perché e di quello che verrà fatto
con il trasferimento di 2 milioni al Comune di Brissogne per
l'ampliamento del campo di golf e poi, al di là del singolo caso,
anche per fare il punto della situazione relativamente a uno sport
che è legato anche all'attività turistica e di sviluppo
dell'offerta turistica della nostra regione.
In tal senso chiedo agli Assessori competenti "Quali siano le
principali caratteristiche e i principali interventi che si
intendono realizzare per l'ampliamento del campo di golf di
Brissogne", "Con quali modalità tecniche e procedurali si
concretizzerà l'intervento di ampliamento", "Quale sia a oggi la
strategia di promozione e valorizzazione sportiva e turistica dei
golf regionali" e "Se, anche alla luce dell'investimento di cui in
oggetto, sia intenzione del Governo revisionare la strategia di
quel punto precedente e, in caso positivo, in che termini", cioè
cercare di comprendere se al di là del singolo intervento, ci sia
anche una visione più complessiva per lo sviluppo o comunque il
potenziamento della promozione di questo sport.
Presidente -
Risponde l'assessore Sapinet.
Sapinet (UV) -
Rispondiamo in tandem, io per i primi due
quesiti, poi lascerò la parola al collega Grosjacques.
L'intervento prevede l'ampliamento del percorso del golf
esistente, aumentando l'attuale Par del campo da 30 a 33 colpi,
mantenendo invariato il numero di nove buche. In sostanza si
prevede la modifica dell'attuale buca 7, che è un Par 3, allungando
il percorso verso ovest ed ottenendo così un Par 5; la
realizzazione di una nuova buca Par 4, utilizzando i terreni da
acquisire a ovest del lago Grande, con partenza in prossimità del
Green del nuovo Par 5 e il Green in prossimità della sponda
orientale del medesimo lago; la modifica dell'attuale buca 1, che è
un Par 4, allungando il Fairway, utilizzando parte del terreno
attualmente occupato dalla buca 2, con conseguente eliminazione
dell'attuale buca 2 dal percorso.
I lavori comprenderanno anche le opere accessorie, quali:
protezioni verso l'autostrada, recinzioni perimetrali,
delimitazioni rispetto alla pista ciclabile, l'estensione
dell'impianto di irrigazione, la realizzazione di un nuovo locale
deposito e quanto occorre per rendere l'area fruibile ma, allo
stesso tempo, regolamentare nel suo accesso.
Riguardo al secondo quesito, "Con quali modalità tecniche e
procedurale si concretizzerà l'intervento di ampliamento":
l'intervento potrà essere finanziato con risorse messe a
disposizione dalla legge di assestamento di bilancio del 2024, per
una quota pari a 2 milioni di euro.
Dal punto di vista procedurale, si prevede un trasferimento di
risorse al Comune di Brissogne che opererà sulla base di uno
specifico accordo di programma da sottoscrivere con la Regione e
con altri eventuali portatori d'interesse da attivare in fase
preliminare.
Presidente -
Per i minuti restanti, continua nella
risposta l'assessore Grosjacques.
Grosjacques (UV) -
Attualmente i campi di golf presenti
sul territorio valdostano sono sei, tutti omologati dalla
Federazione Italiana Golf, oltre a un campo pratica; più
precisamente: il campo di golf "Courmayeur et Grandes Jorasses",
nove buche; il campo di golf "Golf Club del Cervino", 18 buche; il
campo di golf di Brissogne di cui ha citato le caratteristiche
l'Assessore Sapinet; il campo di golf "Arsanieres" in Comune di
Gignod, 9 buche; il Golf "Gressoney Monterosa" 9 + 3 buche; il
campo di golf "Ayas" 6 buche e il campo di pratica "Driving Range"
di Quart.
Per quanto attiene alle attività di promozione, alle sette
strutture golfistiche presenti sul territorio regionale è dedicata
un'apposita sezione sul portale turistico regionale lovevda.
In tale sezione, per ogni struttura, è fornita una breve
descrizione e sono riportate le informazioni d'interesse per i
fruitori, quali il numero di buche, la lunghezza, la località,
l'altitudine, i servizi presenti, i giorni di chiusura, oltre a
tutti i recapiti.
L'Office regional du tourisme provvede, a sua volta, attraverso
i propri canali anche social, a promuovere tutti gli eventi
sportivi.
Considerato che il gioco del golf, integrato con una
riqualificazione delle risorse turistiche tradizionali e con una
maggiore valorizzazione degli aspetti storico-culturali, può
consentire un prolungamento della stagione turistica e una
complementarietà alle offerte attuali, con nuove prevedibile
aperture di mercato, l'Amministrazione regionale sostiene i gestori
attraverso le misure previste dall'articolo 5 della legge 16/2007
per le spese relative al ripristino funzionale dei terreni di gioco
da realizzare all'inizio della stagione. La concessione dei
contributi in questione è subordinata all'applicazione, da parte
dei gestori, di tariffe ridotte per particolari fasce di utenti,
proprio in un'ottica di promozione della pratica sportiva, in modo
da permettere un avvicinamento alla pratica del golf a una più
ampia fascia di popolazione.
I soggetti gestori degli impianti si sono altresì impegnati, nei
confronti dei residenti della Valle d'Aosta frequentatori dei
propri circoli, ad applicare sulla quota d'iscrizione al circolo
una scontistica che va dal 10 al 65% per una serie di categorie,
quindi: ragazzi; giovani, fino al 22esimo anno; oltre il 22esimo
anno; gli anziani, quindi sopra i 65 anni di età, e sul biglietto
giornaliero per gli affiliati ai club valdostani.
Nel 2024, ai sensi della citata legge 16/2007, sono stati
deliberati contributi per 417 mila euro alle associazioni sportive
dilettantistiche, gestrici dei vari campi.
Vorrei anche ricordare che l'attività sportiva è sostenuta,
ricorrendone i requisiti, con i contributi della legge 3/2004, sia
per l'attività sportiva svolta che per l'eventuale organizzazione
di manifestazioni.
Per quanto riguarda la domanda 4, riteniamo che a oggi gli
interventi messi in campo dall'Amministrazione siano indice di
grande attenzione per lo sport del golf e per le sue
infrastrutture, sia per quanto concerne le somme straordinarie
messe a disposizione, sia per quanto attiene agli strumenti
ordinari e l'intervento descritto dal collega Sapinet, con
riferimento al campo di Brissogne, credo ne sia la
dimostrazione.
Il miglioramento della strategia di promozione non può e non
deve però passare unicamente attraverso lo strumento dei contributi
pubblici, ma attraverso un'azione congiunta e proattiva del gestore
e del territorio, finalizzata a una valorizzazione del campo da
golf - con l'organizzazione di attività sportive di eventi e anche
con l'aiuto, ovviamente, degli strumenti in possesso
dell'Amministrazione - e alla relativa promozione degli stessi, in
modo da poter così generare benefici in termini di presenze
turistiche con ovvie e positive ricadute economiche sulle comunità
locali.
Presidente -
Per la replica, consigliere Aggravi.
Aggravi (RV) -
Ringrazio per la duplice risposta, l'unico
passaggio che forse non ho proprio inteso è quello della risposta
dell'assessore Sapinet, laddove parlava anche della necessità,
viste le descrizioni, dell'acquisto dei terreni.
Solo per capire se i 2 milioni sono anche relativi a quota parte
di acquisto dei terreni. Mi dice di no l'assessore Grosjacques,
quindi il terreno verrà acquisito dai Comuni.
L'acquisizione quindi è da parte del Comune e quindi il Comune
quello lo farà con risorse proprie.
A questo punto ho anche la risposta per quello che riguarda la
parte chiamiamola di promozione, ben vengano poi anche gli
interventi cofinanziati o comunque anche gestiti con realtà
private, non soltanto le associazioni che gestiscono i campi ma
anche chi ruota intorno a questo sport.
Per quello che riguarda invece poi l'evoluzione, ci riserveremo,
quando poi le cose andranno più avanti, di comprendere quale sarà
anche il tenore della definizione dell'accordo di programma, perché
tutto sta lì.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK