Consiglio Regionale della Valle d'Aosta - Oggetto del Consiglio n. 1772 del 10 gennaio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 1772 del 10 gennaio 2001 - Resoconto
OGGETTO N. 1772/XI Ripristino presso
l’Ospedale regionale di camere a pagamento.
(Interpellanza)
Interpellanza A conoscenza del ripristino
all’interno dell’Ospedale regionale
delle camere a pagamento riservate alla libera professione dei
medici;
Vista la disparità di trattamento che si verrebbe a creare nei
tempi di attesa fra gli ammalati bisognosi di cure ed interventi
chirurgici;
il sottoscritto Consigliere regionale
Interpella
la Giunta regionale e l’Assessore competente per
conoscere:
- le cause, i motivi, che nell’interesse degli
ammalati, hanno indotto il servizio sanitario pubblico a
ripristinare le camere a pagamento a suo tempo abolite;
- quali garanzie ritiene di dare ai valdostani che non
sussisteranno disparità di trattamento nei confronti di coloro che,
per ragioni economiche, non possono accedere alle camere riservate
alla libera professione medica.
F.to: Beneforti
Presidente
La parola al Consigliere Beneforti.
Beneforti (PVA-cU)
Poiché i contenuti e i motivi di questa
interpellanza sono ben chiari, non ritengo di dover illustrare
l'interpellanza. Mi riservo di replicare dopo aver conosciuto la
risposta dell’Assessore.
Presidente
La parola all’Assessore alla
sanità, salute e politiche sociali, Vicquéry.
Vicquéry (UV)
Il Consigliere Beneforti mi chiede le cause
e i motivi che nell’interesse dei malati hanno
indotto il Servizio sanitario alle camere a pagamento a suo tempo
abolite.
Rispondo brevemente che l’attività della libera
professione intra moenia è espressamente prevista dalla normativa
statale di riferimento, precisamente dalla legge n. 412/1991,
finanziaria del 1992, articolo 4, comma 7; decreto legislativo n.
502/92 modificato dal n. 517/93, che è la riforma sanitaria; DPR 17
febbraio 1992, "Approvazione della tariffa minima nazionale degli
onorari per le prestazioni medico-chirurgiche e odontoiatriche";
legge n. 724/94, finanziaria 1995, articolo 1, commi 6 e 7; legge
n. 549/95 finanziaria 1996, articolo 2, comma 5, contratto
collettivo nazionale della dirigenza medica e veterinaria, periodo
1994-1997, articoli 67, 68 e 69, del 6 dicembre 1996; contratto
collettivo nazionale della dirigenza non medica, periodo 1994-1997,
articoli 66 e 67; legge n. 662/96, finanziaria 1997; deliberazione
della Giunta regionale n. 3883/1996 in quanto applicabile;
circolare del Ministero della sanità del 24 aprile 1997; decreto
del Ministro della sanità dell’11 giugno 1997;
decreto legge del 20 giugno 1997 n. 175, convertito dalla legge 7
agosto 1997 n. 272; decreto del Ministro della sanità del 31 luglio
1997, "Linee guida dell'organizzazione dell’attività
libero-professionale intra moenia della dirigenza sanitaria del
Servizio sanitario nazionale"; decreto del Ministro della sanità
del 31 luglio 1997, "Attività libero-professionale, incompatibilità
del personale della dirigenza sanitaria del Servizio sanitario
nazionale"; decreto legislativo del 19 giugno 1999 n. 229, seconda
riforma sanitaria (Riforma Bindi), "Norme per la razionalizzazione
del Servizio sanitario a norma dell’articolo 1 della
legge del 30 novembre 1998 n. 419."
Si tratta di un corposo campo normativo, che obbliga le
amministrazioni regionali a ripristinare l’attività
libero-professionale intra moenia.
Inoltre rispetto a quanto citato, l’articolo 1
del decreto legislativo n. 254/2000 prevede che le regioni dovevano
predisporre entro il 31 dicembre 2000 il programma per la
realizzazione delle strutture per l’attività
libero-professionale intra moenia; a tale scopo, il comma 2 del
decreto legislativo citato prevede la possibilità che le regioni
utilizzino a tale scopo un ammontare complessivo massimo di 1800
miliardi nell’ambito delle risorse di cui
all’articolo 20 della legge n. 67/1988.
La Regione Valle d’Aosta ha provveduto nei
termini previsti ad inoltrare la relazione e le schede illustrative
in relazione alla realizzazione di 36 nuovi posti letto, che
corrispondono al 7 percento dei posti letto attualmente
disponibili, per l’attività libero-professionale in
costanza di ricovero, per un ammontare di spesa di lire
2.836.900.000, nonché di opere per lire 646.200.000 per la
realizzazione di spazi dedicati alla libera professione
ambulatoriale.
Pare rilevante precisare che alla data odierna le opzioni per
l’attività libero-professionale, rapporto di
esclusività fortemente voluto dal legislatore, dal Ministro Bindi,
sono le seguenti: medici 220 su 237, veterinari 25 su 27,
farmacisti 4 su 4, biologi 12 su 12, chimici 3 su 3, fisici 2 su 2,
psicologi 8 su 8.
In più rispetto alla seconda parte della domanda presentata dal
Consigliere Beneforti, con cui chiede quali sono le garanzie nei
confronti del cittadino non solvente, è stato emanato proprio in
applicazione della normativa citata, un regolamento per
l’esercizio dell’attività della
libera professione intra moenia, che riguarda le modalità
organizzative dell'attività libero-professionale del personale
medico e delle altre professionalità del ruolo sanitario, che
dettagliatamente descrive come deve essere svolta
l’attività libero-professionale intra moenia, che
non deve essere a discapito dell’attività
istituzionale.
Io cito alcuni articoli principali:
- l’articolo 2, che tratta le modalità di
utilizzo dei posti letto, e cita:
"I posti letto concorrono agli
standard dei posti letto per mille abitanti previsto
dall’articolo 2 della legge n. 549,"
cioè non
sono posti letto aggiuntivi rispetto al 4,5 percento ma sono un di
cui?;
- l’articolo 6, che riguarda le modalità delle
prenotazioni per la tenuta delle liste di attesa e per
l’eventuale turnazione del personale in libera
professione, dice che di norma
"le prenotazioni vengono
effettuate presso un centro di prenotazione opportunamente
strutturato; in attesa dell'istituzione di detta struttura la
prenotazione verrà effettuata presso i singoli dirigenti medici o
in sede da loro indicate, la lista di attesa della sala operatoria
e dei letti di libera professione deve essere gestita direttamente
dalla Direzione sanitaria; a tale lista devono poter accedere tutti
i dirigenti medici interessati"
;
- l’articolo 7, che parla di criteri e modalità
per assicurare l’equilibrio fra
l’attività istituzionale e corrispondente attività
libero-professionale, dice che
"l’orario dedicato
alle attività della libera professione non può superare quello
dedicato alle attività istituzionali, nell’attività
libero-professionale e d’équipe il tempo dedicato
potrà coincidere con il normale orario di servizio, dovrà essere
recuperato dall’azienda secondo pesi
concordati"
;
- l’articolo 8, che tratta della nomina di un
organismo di verifica paritetico fra dirigenti sanitari delle
organizzazioni sindacali e rappresentanti
dell’azienda, e dice che
"la Direzione generale
istituisce una commissione permanente paritetica con funzioni
propositive e di verifica del regolare svolgimento
dell’attività libero professionale"
;
- infine l’articolo 13, che tratta del tempo
dedicato all’attività libero-professionale e recita:
"la libera professione deve essere espletata al di fuori
dell’orario di servizio e non deve coincidere con
turni di pronta disponibilità, qualora, per esigenze di servizio,
l’attività libero-professionale non possa essere
svolta negli orari programmati, la stessa potrà essere recuperata
in altro orario e/o giorno; si possono verificare diverse
situazioni con riferimento alle differenti articolazioni
dell’attività così come individuate
all’articolo 1, e cioè: 1) attività ambulatoriale;
2) attività di diagnostica strumentale; 3) attività di ricovero.
Nel primo caso gli interessati dovranno timbrare il cartellino
marca tempo prima dell’inizio
dell’attività libero-professionale, nel secondo caso
il tempo di debito orario del dirigente o
dell’équipe verrà quantificato in relazione alla
tipologia dell’esame indicato espressamente nel
tariffario; per quanto concerne invece la libera professione in
regime di ricovero si devono distinguere le diverse situazioni
verificabili. Premesso che gli interventi chirurgici espressamente
richiesti come libera professione devono essere sempre effettuati
al di fuori dell’orario di servizio, il tempo che
viene dedicato all’assistenza al paziente solvente
viene parificato a 30 minuti al giorno; pertanto se trattasi di un
unico operatore interessato, l’intero debito orario,
come sopra quantificato, deve essere posto a carico
dell’operatore stesso."
Sono state cioè date tutta una serie di indicazioni precise per
evitare da un lato che ci siano delle commistioni fra
l’attività istituzionale del personale dirigente e
del personale infermieristico di supporto e
l’attività libero-professionale.
Per quanto riguarda l’utente, mi limito a dire
che a livello personale non ritengo che in Valle
d’Aosta l’attività
libero-professionale abbia almeno per l’inizio un
grossissimo successo, perché se è vero che sceglieranno
l’attività professionale i cittadini che ritengono
di avere piuttosto che un comfort alberghiero maggiore, una
prestazione individuale personalizzata e un rapporto di fiducia
paziente-utente, è altrettanto vero che statisticamente si
rivolgono all’attività libero-professionale i
cittadini che posseggono polizze assicurative che gli permettono di
avere il rimborso. E la Valle d’Aosta, sotto questo
punto di vista, oggi è ancora carente.
È di tutta evidenza che il futuro della sanità pubblica è
questo: gli ospedali tentano di trasformarsi nella logica
dell'aziendalizzazione sempre più in cliniche private e di porsi in
concorrenza l’uno con l’altro,
offrendo servizi migliori, perché l’unico modo per
sopravvivere dal punto di vista economico-finanziario da parte
degli ospedali è quello di incassare di più.
Questo lo vediamo già nella pratica corrente, lo vediamo
purtroppo già nella "contrattazione" - uso il termine volutamente -
per la scelta dei medici che si pongono sul mercato e chiedono agli
ospedali - è successo ultimamente a Ivrea - quanto gli viene
offerto nel contratto individuale di lavoro rispetto a quanto gli
viene offerto dagli ospedali vicini.
Auspico che questa aziendalizzazione forzata non perda di vista
la centralità del paziente, che è l’elemento
fondamentale, e che si privilegi invece l’aspetto
economico-finanziario, che è sì importante ma sicuramente
secondario rispetto al primo punto.
Presidente
La parola al Consigliere Beneforti.
Beneforti (PVA-cU)
Ringrazio l’Assessore
della sua dettagliata relazione e delle norme di legge che ha
citato, ma un conto è la libera professione intra m?nia, un conto
sono le camere a pagamento!
Assessore, ammetto anche che ci sia un regolamento, delle liste
di attesa ben precise, ma le norme di legge non prevedono che
debbano crearsi?
(interruzione dell’Assessore Vicquéry, fuori
microfono)
? mi lasci finire il discorso! Dico che un conto è la
professione intra moenia, un conto sono le camere a pagamento! Non
è detto che debbano crearsi all’interno degli
ospedali delle cliniche private a disposizione dei primari?
(interruzione dell’Assessore Vicquéry, fuori
microfono)
? ma dove sta scritto l’obbligo?
C’è un altro obbligo, Assessore: con la riforma
iniziale fu detto che di fronte alla salute tutti i cittadini
dovevano essere uguali, non ci dovevano essere ammalati di "serie
A" e di "serie B", e che, con i soldi o senza i soldi, gli ammalati
dovevano ricevere lo stesso trattamento sia per quanto riguarda la
prevenzione, sia per quanto riguarda la cura, sia per quanto
riguarda la riabilitazione.
Cosa accadeva al nostro Ospedale regionale, se non venivano
aperte le camere a pagamento? Niente! Come non è successo niente in
tanti altri ospedali dove questo non è avvenuto?
(interruzione dell’Assessore Vicquéry, fuori
microfono)
? senta, Assessore, io non l’ho interrotta, lei
mi ricorda sempre la Bindi perché era del mio partito (ce ne
fossero di Bindi in questo Paese, è l’unica che ha
fatto qualcosa per la sanità!) Me le leggo tutte le leggi,
Assessore, le ho tutte, ma nessuna norma dice che chi ha i soldi si
può curare in modo diverso da chi non li ha, questa è la realtà che
si deve comprendere e che voi avete instaurato
nell’Ospedale! Oggi con questo sistema, Assessore,
al centro dell’assistenza sanitaria
c’è più il medico che l’ammalato. Non
so di chi sia la responsabilità, ma ho compreso una cosa: nel
tentativo di coinvolgere i medici, siete rimasti coinvolti voi,
come Assessorato e come USL.
Questa è la realtà, Assessore, perché per combattere le liste di
attesa occorre ben altro che le camere a pagamento!
Non dico che non si debba tener conto del trattamento economico
dei medici; ma le liste di attesa, lei lo sa meglio di me, come si
potrebbero eliminare all’interno
dell’Ospedale!
Il privato in Valle d’Aosta non esiste in
ospedali e cliniche, e quello che c’è non è
temibile, dato che ci si richiama al privato nel prendere questo
provvedimento! Il nostro privato, lo dico chiaramente, sono i
medici. La nostra vera concorrenza sta in quei medici che abbiamo
in casa, al nostro interno, che ottengono ciò che vogliono, e
l’Assessore sa anche il perché. Sa perché abbiamo
certe situazioni: perché tanti medici si sentono sostenuti dalle
lobby o dalle forze politiche di maggioranza, verso le quali
dimostrano di avere più simpatia e attrazione.
Certe situazioni ci sono perché non avete il coraggio di
denunciarle, perché voi come sempre coprite tutto e tutti! Per
rispondermi stamani avete citato un elenco di leggi che faceva
spavento, avete cominciato dal 1900, leggi e norme che tutti
abbiamo nell’Ufficio gruppi, che leggiamo
continuamente e andiamo a verificare, perché seguendo la politica è
chiaro che dobbiamo essere al corrente di tutto questo. Quindi
bisogna avere il coraggio di dare una svolta alla situazione che
esiste.
Mi si dice che non ci sarà differenza di trattamento; vorrei
vedere se ci fosse!
Ho sentito da certe dichiarazioni che è una questione di scelta
dei pazienti, certo, ma è una scelta facile per chi può pagare. Il
cittadino lavoratore, il poveretto con una pensione minima o poco
più, deve aspettare mesi e anni per essere ricoverato, e se
nell’attesa muore poco importa, si dirà che era un
poveretto e ora ha finito di soffrire!
Non ci siamo, Assessore. Dare l’assistenza
sanitaria distinguendo fra chi può pagare e chi no, nel caso della
Valle d’Aosta è vergognoso, l’ho
detto e lo ripeto?
(interruzione dell’Assessore Vicquéry, fuori
microfono)
? è penoso? È penoso il vostro comportamento, che vi siete fatti
coinvolgere dai medici ? al centro della politica sanitaria in
Valle non c’è l’ammalato, ma
c’è il medico, lo vediamo dalle nomine che fate!
Questo dimostra la vostra debolezza, l’incapacità
di gestire un servizio pubblico così importante. Dimostra che i
miliardi dei Valdostani spesi per l’assistenza
sanitaria sono spesi male da chi ha il mandato di gestirli.
Dimostra che le liste di attesa sono il pretesto per ottenere da
parte di certe branche mediche sempre di più di quello che hanno, e
questo lei non me lo può negare, Assessore, perché lei le vive
giornalmente queste cose!
Sarò anche penoso, ma penosi siete voi perché quando
l’ammalato che non ha soldi chiede di andare in una
camera a pagamento, voi non ce lo mandate, e quello che ha i soldi
ha la precedenza sugli altri, ha la precedenza di essere operato e
di andare nella camera a pagamento, mentre chi non ha soldi deve
aspettare anni. E succede oggi, figuriamoci dopo! E voglio vedere
quanta parità di trattamento c'è. Mi ricordo che, quando
c’erano le camere a pagamento
all’Ospedale di Aosta, quando suonava un campanello
della corsia e suonava un campanello della camera a pagamento,
tutti correvano prima alla camera a pagamento e poi alla corsia,
perché i primari portavano gli stessi infermieri ad adeguarsi alla
situazione.
Termino qui e mi auguro che questa situazione sia rivista;
comunque da parte nostra vi "talloneremo" e ogni volta che
capteremo situazioni che si verranno a creare di diversità di
trattamento e di comportamenti estranei alla vita sociale, li
denunceremo in tutte le sedi e in tutti i momenti, caro Assessore!
Se lei interpreta così la sanità, sbaglia; credevo che con la sua
esperienza avesse un diverso modo di organizzare la politica
sanitaria in Valle!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK