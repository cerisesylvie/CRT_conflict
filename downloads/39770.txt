Consiglio Regionale della Valle d'Aosta - Oggetto del Consiglio n. 2848 del 13 luglio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2848 del 13 luglio 2017 - Resoconto
OGGETTO N. 2848/XIV - Interrogazione: "Inizio dei lavori
inerenti la circonvallazione tra Aosta e Quart".
Fosson (Presidente) -
Punto n. 8 all'ordine del giorno.
Ha chiesto la parola l'assessore Borrello, ne ha facoltà.
Borrello (SA) -
Risponderò ai due quesiti proposti dal
collega Rollandin in un'unica soluzione, in modo tale da dare una
spiegazione rispetto al procedimento in corso. I lavori di
riqualificazione del tratto della Strada Statale 26 in argomento
sono il risultato di una collaborazione intrapresa tra Regione e
ANAS, risalente al protocollo d'intesa del 24 marzo 2009 e
concretizzatasi con la sottoscrizione di una specifica convenzione
sottoscritta il 18 gennaio 2012. Sulla base della sopra richiamata
convenzione, l'ANAS ha predisposto il progetto esecutivo delle
opere, che è stato approvato in data 30 giugno 2014 - quindi è
tutto incardinato alla gestione dei procedimenti dell'ANAS - e ha
quindi provveduto ad appaltare i lavori, che sono stati aggiudicati
al raggruppamento temporaneo di imprese formato da COGEPA S.p.A. e
Kopa Engineering S.p.A. di Torino in data 3 febbraio 2016, e
successivamente a consegnare i lavori in data 24 ottobre 2016.
Successivamente alla consegna sono state avviate le attività
preliminari di bonifica che abbiamo potuto vedere sul sito e di
allestimento del cantiere, analizzando parallelamente alcune
ottimizzazioni e miglioramenti chiesti dai Comuni e da alcuni
proprietari interessati dall'intervento. In data 16 maggio, il
Consiglio di Stato con propria sentenza ha rigettato l'appello di
ANAS contro la sentenza del Tar che aveva annullato, sul ricorso di
Black Oils, il provvedimento di ANAS di approvazione del progetto
esecutivo. Il progetto medesimo, secondo i ricorrenti, sarebbe
risultato illegittimo, in quanto adottato sulla base di un atto
presupposto da ANAS che escludeva la verifica di assoggettabilità e
di VIA e che non dava conto della verifica di rischio archeologico.
A seguito di tale sentenza, i lavori sono stati sospesi e ANAS ha
comunicato, con nota del 7 luglio 2017 - quindi è una nota recente
-, che sta valutando in collaborazione con l'Avvocatura dello Stato
le conseguenze della sentenza del Consiglio di Stato sull'andamento
dell'appalto. Tenuto conto di quanto sopra, non risulta ovviamente
possibile a oggi ipotizzare le tempistiche per l'inizio dei lavori,
ma sarà nostra cura, visto anche l'impatto che ha sul territorio,
aggiornare il Consiglio delle evoluzioni, ringraziando sin d'ora
per il continuo aggiornamento che l'ANAS ci fornisce.
Sulle soluzioni migliorative proposte dai Comuni, ANAS ha
dichiarato la propria disponibilità al recepimento delle stesse.
Tuttavia il formale recepimento delle proposte è al momento
sospeso, in attesa della definizione dell'andamento dell'appalto.
Se vuole, collega, le produco anche una copia della risposta
prodotta dall'ANAS.
Presidente -
Ha chiesto la parola il consigliere
Rollandin, ne ha facoltà.
Rollandin (UV) -
Je crois que la question a été posée,
comme vous pourrez comprendre, pour la raison évidente qu'on a
démarrée avec ce projet en 2009 et on est, d'ici peu, au 2019: dix
ans et il n'y a pas encore un euro de travail. Ce tronçon de route
est un des plus importants de la Vallée d'Aoste et un des plus
trafiqués, donc je crois qu'il est dans l'intérêt de tout le monde
de comprendre les raisons pour lesquelles tout est encore là.
C'è il lavoro svolto durante questi anni con l'ANAS
dall'assessorato competente. Sono stati fatti una serie di
interventi con i commercianti, con i Comuni, con tutti quelli che
sono direttamente interessati da questa zona - e sono tanti - per
cercare di mettere d'accordo l'esigenza della strada con le
legittime attese dei commercianti, che a un certo punto si sono
trovati con un progetto iniziale che prevedeva addirittura la
strada vicino alla porta, in quanto si trattava di una carreggiata
di 36 metri. Quindi si è dovuto rivedere tutto il progetto e poi
anche la strada di accesso all'autostrada, con una nuova rotonda e
così via; ci sono state altre sospensioni.
Oggi noi apprendiamo di questa lettera del 7 luglio - io non
sapevo e non ho presentato la mia iniziativa per questo - che dice
di aspettare e vedere cosa succede. Io capisco che ci siano stati
questi ricorsi, che c'è stato un pronunciamento del Tar e il
controricorso. Quello che voglio dire è che, con questo sistema,
quest'opera non la vedremo mai, perché nel frattempo scadranno le
autorizzazioni, si dovrà ricominciare, si dovrà ripartire da zero,
pur con tutte le sollecitazioni possibili, e questo è un fatto
gravissimo. Innanzitutto perché probabilmente verranno tolti i
soldi: l'appalto diligentemente è stato fatto, ma se non comincia
entro un certo periodo, chiaramente i fondi vengono sospesi.
Tutti questi fatti portano a dire che deve esserci un'azione
forte sicuramente nei confronti dell'ANAS - che credo abbia sempre
collaborato nel modo dovuto - ma anche dei Ministeri, perché su
questo tema devono intervenire e farlo immediatamente. Altrimenti -
io lo dico adesso, sperando di essere smentito - questo lavoro non
inizierà né quest'anno, né l'anno prossimo. Il che significherebbe
che non verranno risolti i problemi. Tutti giustamente si
aspettavano per questa strada le migliorie che erano state
concordate, ma invece tutto rimane esattamente come è adesso, con
tutti i problemi: pensiline che non ci sono, sicurezza che non c'è
negli attraversamenti, rischi di persone che sono direttamente
coinvolte. C'è un problema di alta specializzazione che credo
meriti l'attenzione da parte vostra, in modo da avere nel più breve
tempo delle risposte serie, perché dire che ANAS adesso sta vedendo
se e come attivarsi, vuol dire che non sa ancora cosa fare. Questo
è un aspetto molto grave e questa lentezza non è più
sopportabile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK