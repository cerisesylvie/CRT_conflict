Consiglio Regionale della Valle d'Aosta - Oggetto del Consiglio n. 139 del 13 luglio 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 139 del 13 luglio 1970 - Resoconto
OGGETTO N. 139/70 - Concessione all'Associazione Sports
Invernali Valle d'Aosta (A.S.I.V.A.) di un ulteriore contributo per
il finanziamento delle spese relative all'attività sciistica della
stagione invernale 1969/1970.
Milanesio
(P.S.I.)
- Con deliberazione di Giunta
n. 3819, in data 29 ottobre 1969, deliberazione che venne
successivamente ratificata dal Consiglio regionale, si concesse un
primo contributo di lire 15 milioni all'ASIVA (Associazione Sports
Invernali Valle d'Aosta), affinché potesse provvedere al
finanziamento delle spese più urgenti relative allo svolgimento
della propria attività per l'anno sportivo 1969/1970.
L'ASIVA aveva chiesto, in sede di bilancio preventivo, un
contributo di £. 17 milioni per poter fare fronte alle spese
dell'anno 1969/1970.
Per opportuna conoscenza del Consiglio devo ricordare che nel
1968/1969, cioè per la stagione 1968/69 venne da parte della
Regione corrisposto all'ASIVA un contributo di 28 milioni. Perché
28 milioni? Perché in questo contributo venivano inglobate anche le
somme occorrenti per l'organizzazione del Trofeo Perolino che
invece per ragioni tecniche non ha potuto aver luogo
quest'anno.
Le cifre necessarie per il Trofeo Perolino ammontavano allora a
7 milioni di lire, telché il contributo ordinario corrisposto dalla
Regione era di circa 21 milioni.
Ora, evidentemente occorre arrivare a coprire almeno tale cifra;
l'ASIVA ha fatto presente con lettera successiva di aver maggiori
oneri, maggiori costi, nello svolgimento della propria attività; ha
collegato questa sua richiesta all'aumento del costo della vita,
quindi all'aumento dei prezzi di materiali di cui essa si
approvvigiona, e delle prestazioni di cui ha bisogno per la propria
attività.
Io ho proposto alla Giunta regionale e la Giunta regionale è
stata concorde, di concedere un ulteriore contributo di 6 milioni,
portando così da 15 a 21 milioni il contributo previsto per l'anno
1969/1970. Devo doverosamente dire che da parte della Regione vi è
uno sforzo per tentare di contenere determinate spese che sono
certamente utili, sono certamente destinate a buon fine quali
quelle del sostegno degli sports invernali e del reclutamento e
della preparazione e formazione di atleti giovani, di giovani
sciatori che tengono alto il nome della Valle d'Aosta, però noi
notiamo, con preoccupazione, un fenomeno di, diciamo così, di
rincaro, e di rincaro e quindi una maggiore richiesta, una maggiore
pressione da parte di questi organismi per ottenere sempre maggiori
fondi a loro disposizione. Evidentemente, se la Regione cede a
queste pressioni si trasforma in un ente di elargizione benefica e
non sempre riesce ad ottenere da parte di questi sodalizi quelle
prestazioni e quelle attività che invece dovrebbero esercitare e
svolgere. Quindi, nel proporre questi sei milioni e nel portare si
21 milioni il contributo della Regione, noi riteniamo di fare cosa
opportuna anche se sappiamo non sarà accolta troppo favorevolmente
dai dirigenti dell'ASIVA.
Del resto noi riteniamo di aver già raggiunto un plafond
discreto e che pertanto non sia né opportuno, né possibile, in
questo momento, procedere ad ulteriori aumenti.
Pedrini
(P.L.I.)
- Io prendo atto, signor
Presidente e Assessore al Turismo, delle parole con cui l'Assessore
ha voluto frenare diciamo, questo incalzante dilagare di richieste;
però mi sia concesso di dire, e questo non per spirito di parte, ma
perché durante l'inverno vivo parte dei problemi dell'ASIVA, che
effettivamente credo che l'ASIVA sia l'unico organismo che debba
essere aiutato; debba essere aiutato per una infinità di problemi,
così come io criticai due anni fa quella specie di libretto che era
l'obbrobrio dello sci italiano in cui venivano messe le
manifestazioni valdostane, ed era un libretto ciclostilato, dove
non si capiva niente, dove effettivamente davamo l'impressione, noi
Regione Alpina, di essere alla retroguardia delle organizzazioni.
Bisogna dare atto che in questi due ultimi anni è stato fatto uno
sforzo notevole da parte dell'ASIVA, che l'organizzazione è
diventata ottima, che vi sono degli elementi che gratuitamente
prestano e perdono giornate intere e che potrebbero dedicare alla
loro attività personale, per questo sport, e bisogna anche dire che
da parecchio tempo purtroppo sui campi nazionali ed internazionali
i nomi dei valdostani si fanno sempre più rari.
Ora, io vedo il contributo all'ASIVA non soltanto come semplice
somma di denaro data a questa organizzazione, ma vedo anche questo
contributo dato come pubblicità alla Valle d'Aosta, una pubblicità
che evidentemente viene fatta dai nostri atleti, gratuitamente, una
pubblicità che viene portata sui giornali e che quindi
indirettamente rende all'Assessorato al Turismo e dico Assessorato
al Turismo per dire tutta la Regione, dal lato turistico.
Avrei da aggiungere ancora una cosa. Noi siamo, come ha detto
bene l'Assessore Milanesio, una Regione eminentemente alpina; è
evidente che io ritengo il contributo dato non sufficiente ad una
Regione alpina, perché se noi vogliamo guardare qualche altra
Regione autonoma, e non facciamo nomi perché sappiamo tutti qual è,
e ci vogliamo informare, così come io ho voluto prendermi la briga
di informarmi, voi vedrete che le organizzazioni del Trentino Alto
Adige, godono di facilitazioni e al cui confronto i nostri sci club
e le nostre organizzazioni e l'ASIVA scompaiono, sono dei minuscoli
puntini. Però dobbiamo constatare che nei campionati italiani
mondiali, là ci sono i nomi dei grandi campioni. Noi purtroppo, i
nostri campioni, i nostri grandi campioni, li abbiamo persi per la
strada con i Chatrian, i Jammaron, non voglio fare nomi,
Pellissier, eccetera eccetera va bene, li abbiamo persi con l'andar
del tempo e oggi l'ASIVA si sta interessando proprio del vivaio dei
giovani, così come hai detto tu Milanesio, del vivaio dei giovani
che sono quelli che promettono per un futuro imminente il ritorno
sulle scene nazionali ed internazionali dei nomi valdostani e
quindi della nostra Regione.
Io vorrei, so che spendo una parola inutile, vorrei proprio
pregare l'Assessore al Turismo e tramite esso tutta la Giunta di
studiare, di vedere la possibilità, oltre questi sei milioni, di
venire incontro con qualche altra cosa, non so come, cioè, si
potrebbe trovare la soluzione, 6 milioni per quello, non so, compri
la Regione un certo numero di sci, adesso faccio per dire, trovi
una soluzione per intervenire ulteriormente... materiale sciistico,
adesso ho detto sci, per dire, va bene, ma vediamo veramente di
venire, ci sono dei raduni, l'ASIVA fa dei raduni, qualche raduno
per atleti valdostani che si preparano per esempio per i campionati
nazionali, qualche raduno può benissimo essere pagato dalla Regione
e penso che questi raduni vengono poi a costare 300, 400, 500.000
lire al massimo, per 20, 25 atleti, quindi non sono somme folli,
non sono somme mal spese, sono somme che servono per i nostri
giovani per la loro formazione, per la disciplina che deve essere
la primaria, disciplina valdostana e per la nostra posizione
geografica e quindi prego proprio l'Assessore Milanesio di trovare
ancora eventualmente una soluzione, una scappatoia, affinché
l'ASIVA possa essere aiutata nella maniera migliore, e ripeto,
questo non per spirito di parte ma solo ed esclusivamente perché
seguo da vicino, personalmente gli sforzi dell'ASIVA e penso
onestamente che debbano essere aiutati.
Germano (P.C.I.)
- Io non so, forse il Consigliere
Pedrini non è molto informato, perché quest'anno noi abbiamo due
campioni italiani valdostani, quindi non è che non ci sono, ci sono
due campioni nazionali italiani; lo slalom speciale e lo slalom
femminile, slalom speciale maschile e slalom femminile; quindi non
è quello il problema. Io vorrei porre però il problema...
(
voce
) ...va ben, io ti dico, ci sono 8 campioni italiani,
ne abbiamo due come Valle d'Aosta, insomma, non è che possiamo
dire: quest'anno è proprio tutto a catafascio; no, quest'anno è il
primo anno dove c'è qualche cosa, è una realtà, è una realtà
storica... (
voce
) ...forse il Consigliere Pedrini ha solo il
fondo davanti, il fondo ha la sua importanza, però abbiamo due
campioni italiani, una donna e un uomo, quindi, qualche cosa c'è.
Ma quello che interessa a me è questo: come l'Assessorato al
Turismo esercita il suo controllo sull'ASIVA per quanto riguarda la
formazione, chiamiamo così, di masse di giovani, cioè noi, va ben,
ci hanno fatto una spiegazione, invece di 27 ne diamo solo 21,
abbiamo tirato alla riduzione, ma questi soldi vengono spesi
effettivamente, ha il controllo l'Assessorato al Turismo, per
l'educazione di larghe masse di giovani a questo sport? Non si
potrebbe fare meglio? Le società sono tutte considerate alla stessa
stregua? Non vi sono delle società povere che vengono trattate
peggio, o società più benvolute che vengono trattate meglio? Non si
spende troppo per le manifestazioni, piuttosto che per le
permanenze, per la scuola, per la formazione di questi giovani
atleti? Voglio chiedere solo spiegazioni in questo senso
all'Assessore.
Ramera (D.C.)
- Già l'anno scorso, in occasione del primo
stanziamento di 15 milioni avevo fatto osservare che forse lo sci
meritava qualche cosa di più, perché dicevo, soprattutto che il
fenomeno va visto, ci sono due modi di vederlo: se si finanzia lo
sport a carattere sociale, o se lo si finanzia anche a carattere
agonistico. Quindi, ero d'accordo allora, per i 15 milioni, come
sono d'accordo per gli altri 6 di oggi, però effettivamente devo
dare ragione a quanto detto da Pedrini, anche se Germano ha detto
che ci sono due campioni italiani: uno è proveniente dalle fiamme
gialle, anche se nostro, ma praticamente sono dei casi, mentre
invece io pretendevo che proprio perché la Regione finanzia, che ci
fosse una cifra proprio destinata a creare una scuola di sci
agonistico, per creare una scuola dei campioni, perché sta tutto
bene finanziare un sacco di gare, tanto è vero che, vorrei
richiamarmi a quanto diceva stamane l'avvocato Caveri che anche
questo problema dello sport va programmato un pochettino perché
tutti chiedono e i soldi filano, filano in senso rivo, ma però noi
vediamo nei calendari dell'ASIVA... Magari? Un sei gare di fondo?
In sei paesi diversi, vorrei sapere con quale risultato, sì, di far
fare bella figura a quell'Aci Club, a quell'altro di aver
organizzato qualche cosa, ma allora questo è voler finanziare dello
sport a tempo libero e sta bene anche questo.
Però, nelle finalità della Regione abbiamo sentito anche che
l'ASIVA svolge una attività propagandistica a certi fini, io
ritengo che debbono essere proprio stanziate delle cifre per lo sci
agonistico, perché effettivamente l'unica ultima grande campionessa
è stata Giuliana Minuzzo, che non è certo stata un prodotto
dell'ASIVA ma un prodotto personale, grazie ai suoi sacrifici dopo
di ché c'è il vuoto assoluto, mentre il Trentino Alto Adige
fornisce il 90% degli effettivi delle squadre nazionali e si
afferma anche in campo mondiale.
Ora, non stiamo a discutere sui 21 o sui 25, io desidererei
proprio che l'Assessore al Turismo chiedesse o imponesse quasi
all'ASIVA di stanziare un determinato numero di milioni, siano
essi, 3, 4, 5, perché i migliori ragazzi, le migliori promesse
dello sci valdostano vengano avviate e non siano lontani dalla
scuola francese che oggi è la migliore esistente, perché
effettivamente portino poi i colori della Valle d'Aosta, con onore,
sui campi sportivi; quindi d'accordissimo, però desidero prima una
certa programmazione dello sport, e secondo, che il problema venga
esaminato, non solo come finanziamento di sport a tempo libero, ma
anche come sport agonistico.
Savioz
(P.C.I.)
- Io vorrei spendere due parole,
non per contrastare quanto è stato detto prima, ma da altri, ma
vorrei richiamare l'attenzione del Consiglio sul fatto che lo sci,
siccome è una disciplina prettamente alpina e si manifesta in
quelle Regioni dove le condizioni lo permettono, e noi siamo una di
quelle Regioni, a mio modesto avviso lo sci ha principalmente un
aspetto, cioè questo: irrobustire i giovani e prepararli per la
disciplina stessa.
Io non sono molto d'accordo quando si pensa che sia bene
mandare, dare dei contributi all'ASIVA perché l'ASIVA provveda a
fornire dei campioni per lo sci nazionale o internazionale, e non
sono d'accordo perché? Perché a mio modesto avviso noi avremo dei
campioni soltanto quando tutti i giovani delle varie località della
nostra Regione saranno messi nelle condizioni di avere la
possibilità di fare dello sci, ma di farlo sul serio, non di fare
lo sci come si sta facendo in questo momento, tramite alcune
piccole associazioni di carattere locale, dove danno, si e no, un
paio di sci mettono ai piedi e poi, buona notte ai suonatori,
ognuno si arrangia come può; di questo passo qui noi non avremo mai
la situazione del Trentino Alto Adige. Andate un po' a vedere che
cosa succede laggiù; i campioni vengono fuori perché c'è una
preparazione che parte fin dall'asilo, io dico, e continua nelle
elementari e via di questo passo qui, e quando i ragazzi arrivano
ad una certa età vengono selezionati naturalmente, da loro stessi e
i campioni vengono fuori in questo modo. Quindi, non dare dei soldi
perché si formino i campioni, dare dei soldi perché si arrivi a
portare lo sci veramente là dove è necessario portarlo, con quelle
regole deve essere fatto.
Un qualche cosa del genere avevamo tentato e, per metà riuscito
in quel di Champoluc, grazie all'interessamento del Dr. Pinna
Pintor di Torino, era stato portato lo sci nelle scuole, e quindi
non soltanto nel sabato con l'organizzazione di quella che è
l'organizzazione della Regione, ma si era fatto una organizzazione
particolare, dopo l'orario di scuola i ragazzi erano presi,
accompagnati da istruttori, seguiti personalmente anche dal medico,
e quindi venivano fuori effettivamente con una determinata
preparazione.
Se noi continuiamo ad andare avanti come siamo andati avanti
fino adesso, non dobbiamo illuderci di preparare dei campioni, ma
tanto meno dobbiamo illuderci di fare veramente la disciplina dello
sci, perché non è sufficiente mettere gli sci nei piedi, ci vuole
tutto un insieme di cose assieme; questa è la verità.
Io sono rimasto per sette anni l'Assessore al Turismo e ho avuto
occasione di interessarmi, di vedere, non dico a fondo, non è che
mi sia interessato a fondo di questo problema, però a forza di
sentire a destra a sinistra, di vedere gli uni e gli altri ho
finito per capire che se si vuole un qualche cosa in un determinato
modo bisogna dare la possibilità che questo qualche cosa nasca e si
fortifichi e riesca. Mi sembra che questo sia il problema? Qui non
si tratta di fare delle grandi modifiche e delle grandi rivoluzioni
nell'ambito dello sci, però bisogna arrivare al punto che ci sia
una "pépinière" di giovani che fanno dello sci, ma che lo fanno sul
serio; allora vedrete che i campioni vengono fuori, perché i
valdostani sono sempre quelli: campioni ne avevamo una volta, li
abbiamo ancora, è solo che oggi non c'è più quello spirito di
sacrificio che avevano 10 anni fa, 20 anni fa, lavorando e
sgobbando di più, quando si prendevano gli sci si andava su a Pila
a piedi, si faceva una bella sciata lassù, si correva e si tornava
giù. Adesso abbiamo invece che cosa? Impianti di risalita. Cosa
succede nel campo e questo, ripeto parole dette dal medico, dal
competente in materia, da questo Pinna Pintor che segue questo
problema da circa 15 anni, lui mi diceva: "il pericolo di questi
ragazzi è il fatto che le ossa non sono preparate per la disciplina
stessa, perché sono fragilissimi in quanto che tutti gli impianti
di risalita, impianti di risalita è soltanto discesa, slalom, non
c'è più affaticamento, non c'è più irrobustimento degli organi",
cioè delle gambe, in poche parole; e allora, fratture, difficoltà,
cedimenti e via di questo passo qui. Quindi lui diceva: "prima
bisogna rafforzare polmoni e gambe e questo si ottiene soltanto
facendo della vera disciplina dello sci, togliendo di mezzo gli
impianti di risalita"; ecco, questo è il problema, quindi, io non
so, sono d'accordo, si diano pure questi soldi, si veda un po'
questa situazione, ma penso che dovremmo vedere di indirizzarci
verso altri sistemi e altri accorgimenti. Le gare sono delle
bellissime cose, le competizioni sono altre bellissime cose, però
non risolvono questi problemi di cui stiamo parlando.
Andrione
(U.V.)
- Je crois que s'il y a deux
dangers qui menacent la véritable pratique du sport en ce moment
c'est vraiment d'un côté le gigantisme et de l'autre côté un
certain nationalisme que, dans notre cas, du moins à entendre
Monsieur Ramera et Pedrini, devient un petit provincialisme.
Le sport, au niveau où l'on en a parlé est devenu un fait
national, tellement qu'il est parfaitement inutile de penser
qu'avec les fonds que la Vallée d'Aoste pourrait mettre à
disposition des skieurs on puisse obtenir des équipes de valeur
internationale, tant il est vrai que dans tous les pays,
l'Autriche, la France, les Etats Unis, les athlètes sont payés et
organisés par l'Etat au point que des Etats Unis choisissent tous
les 4 ans un nègre, "colored" pour gagner la course des 100 mètres
aux Jeux Olympiques. Après quoi, une fois qu'il a gagné il
disparait dans quelque équipe de football professionnel et il ne
fait plus de sport dans le sens athlétique et agonistique dont on
parle maintenant.
Je crois que notre intérêt, l'intérêt de la Région valdôtaine
est celui d'obtenir que le plus grand nombre de jeunes possible
pratiquent le ski, mais nous ne pouvons pas nous mettre sur la
pente de chercher à tout prix de créer des champions, alors que la
création des champions aujourd'hui est un phénomène médical,
sociologique et financier d'une portée qui dépasse certainement les
moyens de la Région autonome.
Je crois également, et plusieurs conseillers pourraient porter
des preuves à l'appui de ce que nous disons, que trop souvent les
fonds de l'ASIVA sont dépensés d'une façon pittoresque et
folklorique, en repas et en promenades, et autres choses de ce
genre, mais qui ont à que voir assez peu avec la pratique de
sport.
À mon sens nous pourrions chercher à faire quelque chose et cela
a été dit ce matin par plusieurs Conseillers, en créant une équipe
de skieurs, peut-être surtout pour le fond, à l'intérieur de
l'administration régionale, dans le corps forestiers et là
effectivement, en ayant des gens qui sont déjà payés par la Région
nous pourrions obtenir quelque chose, mais avec ce système de
petits subsides nous pouvons au maximum obtenir de maintenir
quelques ski clubs et de faire marcher un peu plus les jeunes, mais
certainement pas de nous mettre au niveau de l'équipe française qui
est évidemment payé par l'Etat et qui coûte, je crois, quelque
chose comme un milliard par an à l'Etat français. Nous ne pouvons
pas suivre l'exemple de la Région sarde qui paye l'équipe du
Cagliari, je crois que personne ne demande cela, cherchons plutôt à
dépenser bien l'argent que nous donnons.
Montesano (P.S.D.I.)
- Il Consigliere Ramera voleva
ancora aggiungere qualcosa.
Ramera (D.C.)
- Io volevo ancora aggiungere questo a
quanto ha detto il Consigliere Savioz, che, oltre ai fondi
dell'ASIVA, l'Assessorato alla Pubblica Istruzione ha proprio il
compito di istruire i ragazzi, e abbiamo visto un dépliant
magnifico, l'anno scorso, dove 1500 studenti, settimanalmente
praticano lo sci, quindi questa è una spesa che va al di fuori dai
compiti dell'ASIVA, quindi ha ragione il Consigliere Andrione,
quando dice che molto probabilmente questi fondi vengono spesi, non
so in che maniera, forse molto pittoresco o folcloristico, ma poco
sportiva.
Quello che chiedo io non è poi una rivoluzione, lo so anch'io
Andrione che non si creano oggi i campioni, si creano da soli forse
o si creano le promesse di un campione, però dobbiamo fare qualche
cosa, abbiamo avuto Eddy Ottoz che naturalmente è diventato quello
che è diventato perché ha avuto una società dietro di lui che lo ha
creato per una certa parte, poi ci ha pensato la Nazionale a dargli
il resto, ma noi questi giovani, queste giovani promesse, diciamo,
dello sci, non è che dobbiamo farne dei Tilly e dei Perriat, perché
questo ci penseranno altri dopo. Però lo stanziare in questa cifra
globale alcuni milioni per raccogliere quella decina o ventina di
giovani promesse, sia in campo maschile che femminile, non credo
che turbino, se ci sarà effettivamente una programmazione da parte
dell'ASIVA nel non farsi la concorrenza campanilistica attraverso
una serie di gare che poi, alla fin fine non portano alcun
risultato, se non la gara dopolavoristica, io la chiamo. Quindi non
è che si voglia creare nulla di particolare, questo non avremmo le
possibilità, questo è certo, si tratta oggi di pensare, dato che
siamo la classica Regione alpina per eccellenza, di dare a questi
giovani la possibilità di iniziare ad emergere, vuole dire che poi
ci penserà il CONI, la FISI, eccetera a crearne dei campioni, se
avranno le doti.
Milanesio
(P.S.I.)
- Dunque, io devo dire che mi
sono attenuto ad una rigida e breve relazione economica e
finanziaria, senza entrare nel merito del problema perché ritenevo
non fosse il caso quest'oggi di farlo. Gli interventi però che sono
stati fatti dal Consigliere Germano, Savioz, Ramera e Andrione, mi
costringono a dire qualcosa di più.
Innanzitutto noi dobbiamo cominciare a decidere che tipi di sci
vogliamo incoraggiare e sviluppare, perché mi pare che da parte dei
Consiglieri siano state avanzate due ipotesi, due linee
preferenziali. A sentire Ramera e Pedrini, per esempio, si direbbe
che lo sci da sviluppare sia lo sci agonistico, cioè lo sci di
prestigio, in poche parole, vorremmo creare un vivaio di campioni
per poter portare alto il nome della Valle di Aosta, il che è una
indicazione. invece a sentire, mi pare, altri Consiglieri, tra cui,
ad esempio, Andrione, Savioz, Germano su questo non si è
pronunciato molto, ma credo anche Germano, si dovrebbe puntare
invece a sviluppare lo sci come sport di massa, come sport che
consenta ad un più vasto numero di giovani di avvicinarsi, di
praticarlo.
Ora, fino ad oggi l'ASIVA ha puntato essenzialmente sulla
seconda soluzione, cioè sulla possibilità data a diversi giovani di
praticare questo sport, con dei risultati che non sempre sono
strepitosi, non sempre sono da prima pagina di quotidiano o da
menzione nelle Olimpiadi invernali.
È certo che per sviluppare una, chiamiamola così, una scuderia
per l'agonismo, per l'agonismo pure, occorrono dei mezzi
ingentissimi e ha fatto molto bene Andrione a ricordarlo prima, in
quanto ormai è diventato una questione di prestigio nazionale. La
Francia, per i giovani sciatori e per gli sciatori sta spendendo
fior di milioni di franchi. L'Italia ne spende un po' meno in
verità e c'è il Canada, che sta spendendo tantissimi soldi in
questa direzione, gli Stati Uniti incominciano adesso, e qui entra
in gioco l'orgoglio e il prestigio nazionale, cosa che non ha fatto
l'Italia in genere, o che ha fatto molto poco, cosa che non può
fare da sola, evidentemente la Valle d'Aosta.
Il torneo del Trentino Alto Adige è anche un problema di
substrato locale, e vi sono anzitutto più abitanti, la selezione
avviene su un numero maggiore di persone e quindi è più facile
estrarre da questo universo, che è più grosso del nostro, un numero
di campioni superiore. Non dimentichiamo, però, che molti altri che
non portano più il colore della Valle d'Aosta o perlomeno di club
della Valle d'Aosta, corrono adesso nella squadra nazionale, nel
fondo anche, mi pare che nel fondo ci fossero, la metà fossero
valdostani, praticamente, non si sono qualificati così, in modo
molto egregio, però una gran parte della squadra di fondo, traeva
origine dalla Valle d'Aosta anche se non portava i colori degli sci
club valdostani. Germano giustamente ha ricordato che il campione
dello slalom gigante è della Val di Gressoney, maschile, slalom
speciale, pardon e dello slalom femminile è una donna.
Ora, questo cosa significa? Significa che l'attività dell'ASIVA,
è un'attività che può essere potenziata, che può essere migliorata,
ma non è certo una cosa, così, da scartare da buttare via, da
criticare eccessivamente.
Occorre fare uno sforzo superiore, e guardate, io ritengo di sì,
però, perché io per il momento non propongo uno stanziamento
superiore? Proprio perché vi sono delle questioni che sono state
sollevate da alcuni Consiglieri e che sono state sollevate da me in
un incontro avuto con i dirigenti dell'ASIVA. Effettivamente io
ritengo che molte spese siano superflue; vi sono forse troppi
pranzi, Andrione le ha chiamate spese folcloristiche, ci sono
troppe spese che attengono di più ad una, così, ad una simpatica e
brava compagnia di giovani, che però non dovrebbero essere caricate
su un bilancio dell'ASIVA, bisognerebbe cercare di puntare di più
ad utilizzare questi denari per l'istruzione dei giovani.
Il problema dei giovani - Io sento anche il problema della
formazione di nuove leve che possono avere, che possono essere
suscettibili di uno sviluppo agonistico pure, il quale non
spetterà, ed ha ragione Ramera, tutto a noi, spetterà in parte, noi
forse dovremo solo sgrossare questi probabili futuri campioni poi
dovrà pensarci la nazionale, tra l'altro. Comunque, dicevo, il
problema si deve porre fin dalle scuole elementari e questo è un
discorso, così, da affrontare, un grosso discorso, perché
effettivamente, a quell'età, preparare un campione significa anche
sottoporre ad un tipo di allenamento, un tipo di vita, che forse
può anche suonare come una costruzione al giovane che non ha ancora
una libertà di scelta, una autonomia di scelta, una capacità,
direi, proprio, di scelta, per quello che deve essere il suo
futuro. Non c'è niente da fare, i francesi oggi, per avere dei
campioni sono costretti a reclutarli nelle scuole elementari, e io
dico, dalla terza elementare in poi, sottoponendoli ad un certo
allenamento, il che, evidentemente modifica anche la crescita
fisiologica del giovane e lo condiziona, devono trasformarlo in una
macchina per correre, insomma, una macchina per correre.
Evidentemente, questo tipo di scelta deve essere anche fatta in
accordo, io ritengo, con la pubblica istruzione, perché? Perché
deve comportare una diminuzione di frequenza, inevitabilmente del
giovane in certi periodi dell'anno, alla scuola. È inevitabile
questo; perché non è sufficiente andare a sciare il sabato o la
domenica, occorre un allenamento, non dico quotidiano, ma quasi, in
certi periodi dell'anno, e in altri occorrono allenamenti in
palestra, con degli sports complementari e preparatori allo sport
dello sci.
Dove invece, io ritengo, si possa puntare ad ottenere dei
risultati più considerevoli, è nella, diciamo così, nella categoria
povera dello sci, cioè nel fondo. Nel fondo effettivamente, in
Valle d'Aosta esiste la possibilità di avere degli elementi capaci,
preparati, abbiamo un corpo di guardie forestali e dobbiamo
cercare, a mio avviso, di incoraggiare la preparazione di costoro e
agevolandoli in tutti i modi possibili ed immaginabili,
essenzialmente reclutando dei giovani capaci e promettenti in
questo corpo di guardie forestali. Ora, lo sport dello sci, nella
specialità del fondo, non richiede grossi mezzi; richiede,
d'accordo una scuola, ma richiede soprattutto dei muscoli forti e
dei polmoni ancora più forti e io credo che non manchino certamente
tra i nostri montanari, ed è in quella direzione che si deve fare
lo sforzo maggiore, perché la discesa, la discesa e lo slalom sono
delle specialità che richiedono molti mezzi e che la Regione non
può avere e quindi non penso che dobbiamo puntare un risultato di
prestigio in quella direzione.
È in questo quadro che io propongo per il momento questo
contributo all'ASIVA, proprio perché ci sono tante cose da vedere
assieme, proprio perché noi, come Regione, mediamente non siamo
soddisfatti del risultato di questa gestione. Questo non significa
che i soldi vengano scialacquati, noi vogliamo semplicemente che
vengano meglio indirizzati e che ulteriori contributi che possono
essere dati dalla Regione vengano dati sulla base di accordi presi
precedentemente e non affidati, così, in bianco, alla gestione
dell'ASIVA, che se è buona per certi aspetti, è discutibile per
altri, e poiché il contributo regionale rappresenta grosso modo
l'85% delle entrate, o comunque l'80% delle entrate dell'ASIVA,
ebbene, io penso che noi dobbiamo poter dire qualcosa sulla spesa
di questi denari. Io, con queste considerazioni, invito il
Consiglio ad approvare questo ulteriore stanziamento di 6 milioni,
e poi prometto al Consiglio, prometto a me stesso che, nella
prossima adunanza in cui si discuterà di questi problemi, vi sarà
un quadro più preciso della situazione, frutto di incontri che
stiamo facendo e di accordi che vogliamo ricercare con lo spirito
di dare allo sport dello sci quell'importanza che merita una
Regione alpina come la nostra, perché più tardi, ad esempio,
discuteremo del calcio, discuteremo del contributo da dare o non da
dare all'Unione Sportiva Aosta. Io devo dire che, a parte il
discorso dell'Aosta, la gran parte del bilancio dello sport
dell'amministrazione regionale è assorbita da un numero infinito di
squadre di calcio che molto spesso nascono, sorgono e vivono solo
ed esclusivamente per il contributo regionale e grazie al
contributo regionale, perché non vi è apporto di volontà e di
operosità da parte dei dirigenti, o perlomeno, questo apporto è
minimo, e quindi la loro nascita e la loro vita non sempre si
giustifica e questo non è un discorso contro il calcio, ma in una
Regione alpina, io penso che gli sports alpini dovrebbero avere la
preminenza, cosa che non accade invece, e quindi è un indirizzo che
occorre un po' alla volta modificare. Non è possibile fare delle
rivoluzioni e almeno in questo caso, perché, poi, tra parentesi,
queste rivoluzioni in Valle d'Aosta, purtroppo sono discutibili,
perché tutti hanno l'amico Consigliere a cui ricorrere e allora
quando si tratta di dare un taglio netto a certe cose, riescono ad
infilarsi, così nella manica di tutti, dalla maggioranza alla
minoranza, quindi bisogna modificare lentamente, quasi senza
darsene ad accorgere.
Montesano (P.S.D.I.)
- Altri interventi? Allora invito il
Consiglio a votare la delibera di cui al n. 6. Chi approva alzi la
mano, contrari? Astenuti? Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK