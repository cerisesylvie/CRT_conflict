Consiglio Regionale della Valle d'Aosta - Oggetto del Consiglio n. 358 del 8 luglio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 358 del 8 luglio 1981 - Resoconto
OGGETTO N. 358/81 - SITUAZIONE DERIVANTE DALLE RECENTI MISURE
GOVERNATIVE, VOLTE AL CONTENIMENTO DELLA SPESA PUBBLICA, CON
RIDUZIONE DEI FONDI ASSEGNATI ALLE REGIONI. (Interpellanza)
Presidente
- Do lettura dell'interpellanza in oggetto
presentata dai Consiglieri Mafrica, Tonino e Péaquin:
INTERPELLANZA
I Consiglieri regionali del Gruppo comunista, Demetrio
Mafrica, Tonino Alder e Sergio Péaquin, interpellano:
l'Assessore alle Finanze per sapere:
1) a quanto ammonta ciascuna delle singole riduzioni di
entrate previste in detto decreto;
2) come la Giunta regionale farà fronte alle spese previste
nel bilancio regionale e finanze attraverso entrate oggi
pesantemente decurtate;
3) quali iniziative abbia preso la Giunta, di concreto con le
altre Regioni, per contrastare una politica governativa di tagli
indiscriminati alle entrate degli Enti Locali.
Presidente
- Illustra l'interpellanza il Consigliere
Mafrica. Ne ha facoltà.
Mafrica
(PCI)
- Nel corso della discussione
relativa al nuovo riparto fiscale si era detto che la nostra
Regione doveva dare il proprio contributo per il contenimento della
spesa pubblica, una delle ragioni adottate per giustificare il
taglio dei due decimi da parte del Governo era che anche la Valle
d'Aosta avrebbe dovuto partecipare a questa solidarietà generale, a
questa opera di risanamento del bilancio pubblico.
A me sembra che questo fatto sia, in realtà, già previsto, come
per tutte le altre Regioni, con i decreti che il Governo Forlani ha
emanato il 28 maggio, cioè lo stesso giorno in cui il Governo si è
dimesso. In quella seduta il Governo Forlani ha emesso 10 decreti
leggi con tagli particolarmente pesanti alla spesa pubblica e con
interventi anche pesanti, ad esempio quello per il pagamento del
ticket sui medicinali, quello relativo al blocco degli organici
dell'Unità Sanitaria Locale e, in particolare, quello per il
contenimento della spesa pubblica dello Stato e delle Regioni.
Uno di questi dieci decreti, il 246, ad esempio, dice
esplicitamente che alla Valle d'Aosta saranno tagliati 7 miliardi.
Ci sono, poi, altri articoli che lasciano indeterminata la qualità
dei tagli da apportare e, quindi, con questa interpellanza il
nostro Gruppo vorrebbe sapere a quanto ammonta ciascuno degli altri
tagli di entrate, in particolare quelli relativi al finanziamento
dei piani di sviluppo, secondo l'art. 8 del decreto, e anche se è
valido anche per la nostra Regione, il contenimento delle spese di
riscaldamento.
Vorremmo poi sapere dalla Giunta come essa farà fronte alle
spese che erano previste prima, e che vengono ridotte in modo
abbastanza considerevole, e se ci sia stata qualche iniziativa
della Giunta regionale, assieme alle altre Regioni, per opporsi o
per modificare questo tipo di orientamenti che sicuramente
impedisce alle Regioni di contare su entrate che erano già state,
in qualche modo, rese certe con i bilanci regionali del 1981 e che,
ad anno già inoltrato, diventano, invece, minori di quanto era
previsto.
Presidente
- Risponde il Presidente della Giunta. Ne ha
facoltà.
Andrione
(UV)
- A prescindere dal fatto che sembra
ormai molto improbabile che questo decreto legge possa ottenere la
conversione delle Camere, vorrei fare alcune precisazioni.
Quando lei ha parlato del riparto io ho detto che tra un'Imposta
generale sull'entrata, che era prevista dal 4%, e l'IVA, che va dal
15 al 33%, c'è una quota di questo aumento che è dovuta alla ben
nota situazione di crisi generale, nella quale lo Stato dovrebbe
avere quelle maggiori entrate che, nei fatti sono diversi,
dovrebbero servire ad iugulare l'inflazione galoppante.
Per quanto riguarda le altre questioni non posso precisare
quello che è il taglio sui cosiddetti piani di sviluppo, perché
trattandosi di quella programmazione settoriale elaborata dallo
Stato in base alla quale si attribuiscono dei fondi alle Regioni
per compiti specifici, credo di avere già detto diverse volte che
abbiamo avuto, una volta 300.000 lire per la forestazione in Valle
d'Aosta e che erano stati assegnati, non ricordo più, se 3 o 5
milioni per combattere la droga. Queste assegnazioni, però, vengono
fatte con decreto del Consiglio dei Ministri e difficilmente è
prevedibile quello che sarà il taglio reale. Da notare che
potrebbero, attraverso i meccanismi del Ministero dell'Agricoltura,
addirittura avvenire dei tagli incrociati sui fondi della CEE.
Questo però, non sembra probabile. La diminuzione del 15% per le
spese di riscaldamento dovrebbe comprendere anche la Valle d'Aosta,
però, per quanto riguarda i palazzi regionali, siamo già molto al
di sotto rispetto a quelle che erano le quote soltanto del '79.
Per quanto riguarda i 7 miliardi di tagli previsti da quel
decreto, devo dire, - e non sono stato il solo perché poi vedremo
quello che hanno detto tutti gli altri Presidenti di Giunta - che
sono assolutamente esterrefatto che sia possibile con un decreto
legge mettere in dubbio delle leggi regolarmente approvate dai
rappresentanti dello stesso Governo con dei fondi già stanziati.
Quali sono questi fondi? Sono quelli ordinari. Per quanto riguarda
la Regione Autonoma Valle d'Aosta, oggi 8 luglio, questi 7
miliardi, o ci vengono chiesti indietro come restituzione, o
altrimenti lo Stato si troverà ad avere dei capitoli che sono
addirittura in rosso. Ma, allora, come farà a ritirarli? Un'ipotesi
potrebbe essere quella che ci venga chiesto di non pagare gli
stipendi del mese di ottobre, novembre e dicembre: questa potrebbe
essere l'alternativa.
C'è stata una riunione specifica di tutti i Presidenti delle
Giunte, anche lì eravamo quasi tutti presenti (per l'Umbria c'era
un vostro Assessore) e questo mi ha fatto piacere perché una volta
tanto il vilipendio non veniva da parte mia poiché la posizione di
tutte le Giunte regionali è estremamente rigida in questa materia.
Abbiamo preannunciato un ricorso comune, firmato da tutti, alla
Corte Costituzionale, però ci sono stati anche dei contatti con i
parlamentari delle varie Regioni, specie quelle a Statuto Speciale,
che hanno dichiarato in aula che si opporranno, qualora dovesse
essere presentato, alla conversione di questo decreto legge. Penso
che già nella discussione in aula per il voto di fiducia al Governo
attuale, verrà fatto cenno, da più di un rappresentante delle
Regioni, a questo problema. È un auspicio, Consigliere Mafrica, non
lo garantisco, ma potrebbe darsi che il nuovo Governo, dichiari già
da adesso di rinunciare a questi tagli nei confronti delle Regioni,
che sono ingiustificati, anche perché - voglio sottolinearlo - non
ha assolutamente nessuna proporzionalità togliere 50 miliardi alla
Sicilia e 7 alla Valle d'Aosta. Qui, proprio, si è lavorato con
l'accetta, senza tener conto di quella che è la realtà delle
differenti Regioni.
Presidente
- Il Consigliere Mafrica intende replicare? Ne
ha facoltà.
Mafrica (PCI)
- Mi dispiace che il Presidente della
Giunta non abbia potuto fornirmi ulteriori elementi sull'entità dei
tagli, ma penso che, forse, se fosse stato presente l'Assessore
alle Finanze qualcosa avrebbe potuto dirmi.
Non capisco come la Regione possa, poi, fare una propria legge
per diminuire, teoricamente, il bilancio in base ai tagli
necessari, senza poter determinare a priori l'entità di questi
tagli.
L'altro elemento su cui non ho avuto notizie - d'altronde l'ho
lette esplicitamente, pensavo ne parlasse il Presidente della
Giunta, è la difficoltà di cassa, il fatto che i fondi questa
volta, non vengono regolarmente attribuiti dalla Tesoreria Centrale
alla Regione, ma vengono attribuiti soltanto in base alla
consistenza, credo, delle casse regionali, di quanto...
(interruzione fuori microfono)
... Occorre richiedere alla
Banca d'Italia ogni tre mesi il nostro fabbisogno, perché la Corte
Costituzionale ha riconosciuto che per quanto riguarda la Valle
d'Aosta la Tesoreria è assolutamente autonoma e devono essere
versati alla Valle d'Aosta e non alla Banca d'Italia.
Concordo, invece, con il Presidente della Giunta, nel ritenere
gravemente lesivo dell'autonomia e anche, in una certa misura, un
attacco alla stessa certezza finanziaria delle Regioni, questo tipo
di provvedimento e, quindi, mi auguro, con lui, prima di tutto che
decada e poi che il nuovo Governo non ripresenti più interventi di
questo genere.
Presidente
- Colleghi Consiglieri, continuando nel
programma di lavoro che abbiamo tracciato questa mattina, vi prego
di riprendere l'ordine del giorno della seduta odierna; pertanto
affrontiamo l'oggetto di cui al punto 7.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK