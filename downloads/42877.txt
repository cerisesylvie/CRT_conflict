Consiglio Regionale della Valle d'Aosta - Oggetto del Consiglio n. 366 del 24 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Enti e Società sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 366 del 24 febbraio 2021 - Resoconto
OGGETTO N. 366/XVI - Interrogazione: "Notizie in merito alla
nuova collocazione delle attività sportive svolte al
Palaindoor".
Sammaritani (Presidente) -
Riprendiamo i lavori. Facciamo
una piccola inversione: anziché l'interrogazione al punto 15
dell'ordine del giorno passiamo al punto 16, perché c'è un momento
di impegno per l'assessore Barmasse. La parola all'assessore
Jean-Pierre Guichardaz.
Guichardaz J. (PCP) -
Grazie ai colleghi Baccega,
Rollandin e Carrel per l'interpellanza che mi permette di chiarire
e mi ha permesso anche di approfondire il prosieguo. Voi chiedete
dove hanno trovato collocazione le società sportive che praticavano
gli allenamenti e le loro attività al Palaindoor. Noi siamo, come
le avevo già detto la volta scorsa e come ho avuto modo di dire ai
colleghi, in contatto costante con il Comune di Aosta per
monitorare la situazione e quindi abbiamo la situazione aggiornata
a oggi rispetto alla collocazione delle società sportive che
gravitavano sul Palaindoor.
L'Atletica Cogne sta usando la pista di atletica in esterno.
L'Atletica Sandro Calvesi usa la pista di atletica in esterno e
quella di Saint-Christophe, quindi le loro attività a oggi sono
direzionate sull'esterno. Il Boxing Team ha rinunciato alla
palestra del Palaghiaccio e pare che abbiano trovato un locale
idoneo alle loro esigenze, così ci è stato comunicato dal Comune.
La ASD Gym al momento ha alcune ore a disposizione presso la
palestra di Via Volontari del Sangue e, a breve, avrà la
disponibilità di un locale di ampia metratura presso il centro
sportivo del Comune di Villeneuve, quindi c'è un accordo, c'è un
processo di interlocuzione, pare che stiano andando in questa
direzione.
Il Tennis Club Aosta: gli atleti agonisti di interesse nazionale
si stanno allenando presso la struttura di Piazza Mazzini e a marzo
potranno riprendere presso i campi esterni del Palaindoor, quindi
utilizzeranno i campi all'esterno.
Le società sportive Club Karate Valle d'Aosta, Shinsekai ASD
Karate Aosta, la ASD Sporting, UISP, il Fenghuang Loyong Scuola
Judo, lo Sci Club Chamolé e Bourgeon De Vie Cooperativa sociale al
momento non hanno ripreso i corsi, in quanto in contrasto con le
norme anti-Covid, ma per ognuno di loro è stata trovata una
collocazione alternativa presso Palaghiaccio, palestra di Via
Liconi e palestre scolastiche.
Per Oasi Vertical, come ho già accennato nello scorso Consiglio,
è in fase di attivazione la richiesta di utilizzare la palestra di
arrampicata presso la Caserma Cesare Battisti. Attualmente,
comunque, si stanno allenando solo gli atleti agonisti di interesse
nazionale, che si dividono tra le strutture sportive di arrampicata
di Ollomont e di Verrès.
Per DISVAL sono stati fatti diversi incontri per addivenire a
una soluzione. Purtroppo, le palestre del Palaghiaccio e di Variney
non avevano le caratteristiche adeguate a ospitare i loro
macchinari di grandi dimensioni di cui hanno bisogno. Le
interlocuzioni sono in divenire e si sta valutando anche la
possibilità di utilizzare degli spazi a uso sanitario, ma la
situazione è ancora da valutare; comunque è in divenire e
abbastanza vicina a una soluzione anche questa. Spero di aver
risposto e di non aver dimenticato nessuno.
La seconda domanda: dove sono stati ricollocati l'ambulatorio di
medicina sportiva e le sedi delle federazioni sportive? Per quanto
riguarda le federazioni che occupavano gli uffici del primo piano
del Comune di Aosta, quest'ultimo ha sentito il CONI che ha
riferito quanto segue: la dipendente lavora in
smart working
e non necessita di sede fissa, e Roma sta valutando una serie di
possibilità. Quindi allo stato attuale pare che non crei dei
problemi, proprio per il fatto che la dipendente al momento
utilizza una modalità di lavoro agile che non richiede una sede
fissa.
La Federazione Pallavolo FIP e la Federazione Tennis FIT hanno
trovato dei locali in Regione Borgnalle adatti alle loro necessità.
La Federazione Atletica Leggera, la Fidal: un dipendente è in smart
working e si appoggiano comunque in un ufficio a Quart. La UISP
utilizza dei locali sopra il Motor America, la Federazione
Ciclistica ha una dipendente in smart working e quindi al momento
non ha necessità di avere una sede fissa. Il Comitato Italiano
Paralimpico CIP, il dipendente anche questo è in smart working e
non hanno al momento la necessità di avere una sede fissa. La
Federazione di Pallacanestro, la FIP, si appoggia con
Mail
Box
presso FIPAV.
Per quanto riguarda la medicina dello sport, abbiamo sentito
l'Assessorato alla sanità e valutato che non ci sono strutture
aziendali disponibili in Aosta o zone limitrofe con i requisiti
strutturali previsti per ambulatori come quello della medicina
dello sport. È intenzione dell'azienda, nel corso della prossima
settimana, procedere a un avviso pubblico per verificare la
disponibilità di strutture private che soddisfino i nostri
requisiti. Al momento, comunque, l'ambulatorio è ancora attivo
presso il Palaindoor.
Poi ci chiedete se le nuove collocazioni per le società sportive
e gli enti di promozione nelle diverse specialità prevedano una
riduzione degli orari di attività e se siano stati cancellati dei
corsi. Al momento ci risulta che solo la ginnastica artistica abbia
avuto una piccola riduzione di orario. In linea di massima, per gli
atleti della arrampicata sportiva non vi sono state modifiche alle
sessioni di allenamento; forse solo in alcuni casi vi è stata una
lieve riduzione, ma come le dicevo prima hanno trovato comunque
luoghi alternativi. Le altre società sportive, mi dicono sempre dal
Comune e dagli approfondimenti che abbiamo fatto noi, che non hanno
riduzione di orari; questo è quanto ci viene detto. Non ci
risultano corsi cancellati, ma corsi mai attivati in quanto in
contrasto con le norme anti Covid-19.
Questo è quanto ci è stato detto perché, ripeto, noi
attenzioniamo la questione, siamo sempre in comunicazione costante
con il Comune, ma non essendo ovviamente una struttura di proprietà
regionale e non avendo noi nessun tipo di azione diretta, ci
dobbiamo attenere a ciò che ci viene comunicato.
Chi fa parte del tavolo di concertazione sopra richiamato? Il
tavolo di concertazione che abbiamo attivato, come da risoluzione
che avevate presentato qualche Consiglio fa e come avevamo già
evidenziato, è così composto: ci sono io in quanto Assessore allo
sport, turismo, beni culturali e commercio, l'assessore Marzi per
la parte relativa alla gestione delle strutture sportive,
l'assessore Barmasse o un suo delegato, poi i due coordinatori
Ferrazzini e Glarey, il dirigente che si occupa della gestione
diretta delle strutture, anche se sono strutture regionali, Rossano
Balagna, il Sindaco e il Vicesindaco della città di Aosta, gli
assessori Cometto e Sapinet del Comune di Aosta e poi abbiamo anche
invitato al tavolo Pio Porretta della Protezione Civile, che al
momento non ha potuto presenziare per impegni precedenti. Questa è
la composizione. Spero di aver risposto nel dettaglio.
Presidente -
Per la replica la parola al consigliere
Baccega.
Baccega (PA) -
Grazie Assessore. Evidentemente la sua
risposta esalta quella che è una situazione di precariato generale
da parte del mondo dello sport, che viveva al Palaindoor in un
unico contesto. Sono tutti alla ricerca di sedi e di opportunità
per fare la loro attività. Io ho concluso ieri un'indagine
personale e ho riscontrato che quasi tutte le società sportive
soffrono la mancanza di spazi adeguati e altre a oggi non hanno
ancora trovato alternative nell'ambito di una ripresa che sarà
prossima, per proseguire l'attività sportiva. Giustamente la DISVAL
non è ancora collocata e sono molto arrabbiati e la medicina
sportiva aspetterà una nuova sede sulla base di un bando che avrà i
suoi tempi.
Il tavolo di concertazione è aperto, ne siamo lieti, siamo lieti
che in parte abbiate riscontrato le iniziative che sono state
presentate nella risoluzione che, insieme ai colleghi della Lega,
Pour l'Autonomie ha presentato nel Consiglio scorso, dove abbiamo
salutato con piacere questa anticipazione che avete fatto sul
documento di economia e finanza regionale che non è stato ancora
approvato dalla Giunta (almeno mi pare) e che prevede un
finanziamento di 5 milioni per la realizzazione di nuove palestre.
Ben vengano, ce n'è bisogno. Avevamo dato indicazione che la
valutazione di modificare l'accordo di programma con il Comune di
Aosta rispetto alla scuola polmone che non si farà più poteva
essere una soluzione. Se avete individuato altre aree va bene, ma
l'importante è che si possa far presto e che si semplifichino i
percorsi di affidamento e di realizzazione. Presidente, se fa fare
un po' di silenzio al Consiglio, ringrazio.
Presidente -
Sì, colleghi per cortesia, vi prego
di...
Baccega (PA) -
Apprezziamo la rincorsa per recuperare un
po' di credibilità nel mondo dello sport. Voglio ancora
sottolineare nel poco tempo che mi rimane che proprio nel
weekend
scorso la staffetta 4 x 400 valdostana è arrivata
quarta e l'atleta Eleonora Marchiando, che ha vinto la medaglia di
bronzo agli italiani assoluti
indoor
, è stata convocata ieri
in nazionale. Quindi un plauso e un merito, perché tutta quella
attività indoor si svolge proprio al Palaindoor. Forse un
ripensamento su questa scelta che ormai avete deciso che è quella
si doveva fare. Abbiamo ancora scoperto in questi giorni che
l'ospedale da campo è completamente vuoto, e capisco perché il
responsabile della Protezione civile valdostana non era presente.
Una Protezione civile valdostana che forse ha avuto una forte
responsabilità rispetto a questa scelta, perché non ha il quadro
generale dei problemi che ha innescato, dei posti di lavoro che si
sono persi, dei grandi disagi provocati, che abbiamo cercato di
denunciare in questa sede, e del malcontento generale che si è
generato rispetto a questa cosa.
Abbiamo ancora visto la delibera di Giunta dei tre punti
sanitari per la vaccinazione. Al Palaindoor è prevista
l'occupazione di una palestra grande e di una palestra più piccola,
oltre agli accessi, quindi gli spazi non sono così enormi e non
necessitavano di tutti quegli spazi che sono indicati in quella
planimetria. Andatevelo a guardare, lo dico anche ai consiglieri di
maggioranza che sono silenti su questo argomento, andate a vedere:
probabilmente per quegli spazi c'erano davvero altre tante
soluzioni per dare una risposta ai vaccini, che sono prioritari e
importanti, ribadisco, non è che li mettiamo in secondo piano
rispetto a questo, ma il mondo dello sport è stato mortificato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK