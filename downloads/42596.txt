Consiglio Regionale della Valle d'Aosta - Oggetto del Consiglio n. 143 del 3 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 143 del 3 dicembre 2020 - Resoconto
OGGETTO N. 143/XVI - Interpellanza: "Organizzazione di visite
medico legali in presenza per i pazienti con invalidità
civile".
Marguerettaz (Presidente) -
Direi che per il punto
n. 29 aspettiamo l'assessore Caveri, passiamo al punto n. 30
all'ordine del giorno. Ha chiesto la parola la collega Spelgatti,
ne ha facoltà.
Spelgatti (LEGA VDA) -
Prendiamo in considerazione una
lettera inviata in data 29 settembre 2020 alla Dirigente della
struttura Disabilità e invalidità civile presso l'Assessorato della
sanità, salute, politiche sociali e formazione da parte del
Presidente della Commissione medico collegiale prevista dalla legge
regionale 7 giugno 1999, n. 11, per l'accertamento dell'invalidità
civile e dell'handicap ai sensi della legge n. 104 del 1992
denominata "Aosta 1" con il seguente testo: "Da oltre due mesi, in
qualità di componente della Commissione Aosta 1, sto ricevendo
richieste da parte di utenti della struttura Invalidità civile in
merito al motivo per cui, a far data dal
lockdown
conseguente alla pandemia Covid-19, la struttura, della quale lei è
responsabile, non si è ancora organizzata per effettuare visite
medico legali in presenza. Mi è stato più volte richiesto altresì
del perché del deplorevole ritardo nella costituzione della
Commissione ciechi e sordomuti, commissione che peraltro si sarebbe
già dovuta costituire dal decreto di ricostituzione, se non erro,
del 7 agosto 2019... e che peraltro portava già un notevole ritardo
di convocazioni anche antecedentemente ad essa. Mi si chiede
altresì del perché sono ancora ferme le commissioni della legge n.
68: "Iscrizione al collocamento". Mi sembra sia doveroso poter dare
agli interessati una risposta chiara e soddisfacente... e non già
una mia semplice risposta evasiva, che peraltro mi mette in non
poca difficoltà di fronte all'interlocutore. Senza dire, peraltro,
che sarei interessato io stesso ad avere una risposta ai suddetti
quesiti".
Letto l'avviso pubblico di selezione, per soli titoli, per
l'individuazione dei componenti di Commissioni medico collegiali
previste dalla legge regionale 7 giugno 1999, n. 11, per la parte
di accertamento dell'invalidità civile (legge n. 295/1990), cieco
civile (legge n. 382/1970), sordomuto (legge n. 381/1970),
portatore di handicap (legge n. 104/1992) e disabile ai fini
dell'inserimento lavorativo (legge n. 68/1999), approvato con
deliberazione della Giunta regionale n. 355 in data 22 marzo 2019,
il quale, all'articolo 1, prevede la costituzione di 10 commissioni
e, all'articolo 2, comma 1, che "le nomine effettuate a seguito del
presente avviso avranno durata dal 1° giugno 2019 al 1° luglio
2022"; visionati i conseguenti decreti n. 287/288/289 del 10 luglio
2019 di ricostituzione rispettivamente delle Commissioni mediche
collegiali denominate "Aosta 1", "Aosta 2", "Aosta 5", il decreto
n. 340 del 7 agosto 2019 di ricostituzione della Commissione medico
collegiale denominata "Aosta 4" e, infine, i decreti n. 367/368 del
23 agosto 2019 di ricostituzione delle Commissioni medico
collegiali denominate rispettivamente "Aosta 4" e "Aosta 3"; preso
atto del fatto che la sottoscritta non ha rinvenuto decreti di
ricostituzione delle Commissioni n. 6 ( Commissione per
l'accertamento delle condizioni di sordomuto civile) e n. 7
(Commissione per l'accertamento delle condizioni di cieco civile);
richiamato l'articolo 2, comma 1, della legge regionale 7 giugno
1999, n. 11, la quale stabilisce che "l'erogazione delle
provvidenze di cui all'articolo 1, comma 1 (provvidenze economiche
a favore di invalidi civili, ciechi civili e sordomuti) è
subordinata all'accertamento dello stato di invalidità civile,
cecità civile e sordomutismo da parte delle Commissioni mediche
collegiali di cui agli articoli 4 e 5; considerato che, per tali
motivi, sembrerebbe che chi ha fatto domanda di riconoscimento per
invalidità per ciechi e sordi non sia mai stato chiamato da data
antecedente a quella del 10 luglio 2019, perché oltretutto parrebbe
che già prima di tale periodo le pratiche, e quindi le chiamate a
visita, fossero in notevole ritardo; considerato in ultimo che
parrebbe che le Commissioni della legge n. 68/1999 ("Norme per il
diritto al lavoro dei disabili", legge che ha come finalità la
promozione dell'inserimento e dell'integrazione lavorativa delle
persone disabili nel mondo del lavoro attraverso servizi di
sostegno e collocamento mirato) siano state sospese, per questo
interpelliamo la Giunta regionale per conoscere: "se corrisponde al
vero il fatto che le Commissioni n. 6 (Commissione per
l'accertamento delle condizioni di sordomuto civile) e n. 7
(Commissione per l'accertamento delle condizioni di cieco civile)
non siano mai state ricostituite in ottemperanza alla deliberazione
di Giunta regionale n 355 del 22 marzo 2019 e quante siano le
pratiche per cecità e sordomutismo in sospeso e, di queste, quante
lo siano da data antecedente alla data del bando di ricostituzione
delle commissioni e quale sia la data più lontana nel tempo; nel
caso in cui effettivamente le commissioni di cui sopra non siano
mai state ricostituite, quali siano le ragioni e come si pensa di
procedere per tutelare i diritti dei richiedenti l'invalidità
civile erogando provvidenze economiche (assegno di accompagnamento)
così fondamentali; come si intenda procedere per effettuare le
visite medico legali in presenza, non essendo accettabile che
provvidenze economiche pubbliche vengano erogate solo sulla base
degli atti prodotti". In ultimo chiediamo: "se corrisponde al vero
il fatto che le Commissioni della legge n. 68/1999 siano state
sospese e che cosa si intende fare per poter consentire alle
persone disabili che ne abbiano fatto richiesta, di poter essere
inserite nelle liste di collocamento mirato".
Presidente -
Ha chiesto la parola l'assessore Barmasse,
ne ha facoltà.
Barmasse (UV) -
Per quanto riguarda i quesiti, si
conferma che le commissioni di cecità civile e sordomutismo civile
non sono state costituite in quanto al momento di accettare alcuni
specialisti che avevano risposto all'avviso hanno rinunciato
all'incarico per incompatibilità.
Al fine di poter ricostituire in tempi celeri le commissioni,
sono state avviate richieste, oltre che nell'ambito dell'Azienda
USL della Valle d'Aosta da cui però provengono gli specialisti
rinunciatari, anche presso Aziende della Regione Piemonte. È un
dato di fatto che la pandemia ha rallentato anche in questo ambito
il reperimento di specialisti.
Le pratiche in sospeso al 15 novembre 2020 sono 27 e la pratica
più lontana nel tempo è pervenuta il 9 ottobre 2019. Per quanto
concerne le visite in presenza, sono state sospese con inizio della
pandemia nel mese di marzo 2020. La ripresa graduale dell'attività
ha riguardato inizialmente la commissione di seconda istanza, la
cosiddetta "Commissione ricorsi", per cui è prevista per legge la
valutazione su base documentale e la Commissione oncologica, per la
quale la normativa nazionale prevede un percorso privilegiato e una
risposta in tempi estremamente rapidi ai bisogni dei pazienti. Tali
commissioni hanno valutato di volta in volta i casi su base
documentale o piuttosto visitando il paziente presso strutture di
ricovero o domicilio ove i pazienti risultavano residenti. In tal
caso la visita era effettuata dal presidente o da un componente
delegato della commissione e del giudizio espresso in seduta
collegiale. Le altre commissioni hanno ripreso i lavori
progressivamente esprimendo valutazione sulla base della
documentazione prodotta, modalità operativa non esclusa dalla legge
regionale n. 11/1999 per quanto concerne l'accertamento di prima
istanza e acquisendo ulteriori pareri specialistici utili al fine
di esprimere un giudizio.
Non si è potuto riprendere ancora l'attività con accertamenti
sanitari in presenza perché, vista la recrudescenza della pandemia,
si è riscontrata l'inadeguatezza in periodo emergenziale della sala
di aspetto delle sale visite della sede di Saint-Christophe. Tale
decisione è stata presa al fine di tutelare la salute degli
operatori, dei medici delle commissioni ma soprattutto dei
visitandi in grande prevalenza soggetti anziani e fragili. Visto il
perdurare del periodo emergenziale, si è provveduto infine a
intraprendere contatti informali con l'Azienda USL per verificare
se nel capoluogo o in zona a esso limitrofo vi siano strutture
ambulatoriali che abbiano i requisiti per ospitare stabilmente in
totale sicurezza le attività delle commissioni invalidi. Siamo in
attesa di un riscontro positivo che ci consentirà di ripristinare
le attività medico legali con procedura ordinaria.
Per gli accertamenti della legge n. 68/1999, che necessitano
anch'essi di una valutazione delle abilità lavorative residue
attuali e quindi dell'accertamento in presenza, si conferma
l'intenzione di procedere in tempi brevi a reperire idonei locali
ove svolgere le visite in presenza.
Si ricordano nuovamente alcuni dati di attività delle
commissioni fornite in altra interrogazione: dal 1° gennaio 2020
sono stati effettuati 3.816 accertamenti, sino al 10 marzo 2020 in
presenza e dal 1° agosto 2020 al 15 novembre 2020 sugli atti, nei
3.816 accertamenti sono ricomprese le istanze pregresse e
attualmente le commissioni stanno procedendo alla valutazione delle
domande pervenute a far data dal 1° luglio 2020.
Presidente -
Per la replica, ha chiesto la parola la
collega Spelgatti, ne ha facoltà.
Spelgatti (LEGA VDA) -
Ringrazio l'Assessore per la
risposta, però questa risposta che le hanno fornito gli uffici mi
preoccupa non poco perché stiamo parlando delle categorie più
deboli in assoluto nella nostra società e quindi venire a sapere e
avere la conferma di quanto mi risultava dalle mie ricerche, cioè
che, nonostante il decreto del marzo 2019, a quasi ormai due anni
di distanza la Commissione ciechi e sordomuti non sia stata
ricostituita è veramente preoccupante, anche perché ci sarebbero
stati mille modi per ricostituirla: il primo che mi viene in mente
è chiedere agli altri commissari delle altre commissioni la
disponibilità per portare avanti il lavoro nel frattempo, mentre si
cercavano altre risorse. Mi sembra difficile immaginare che in 2
anni non si siano trovate altre risorse sostitutive, anche perché
ricordiamo che da queste commissioni parte l'iter per poter
arrivare poi alle provvidenze economiche. Senza questo
riconoscimento e senza fare le visite delle varie commissioni
quindi poi i soggetti destinatari non prendono le varie indennità
necessarie per svolgere la propria vita con la necessaria dignità,
dunque sapere che, a distanza di 2 anni, tutto ciò non è ancora
avvenuto mi preoccupa non poco.
Per quanto riguarda il discorso invece delle visite medico
legali in presenza, che non riguarda le commissioni ciechi e
invalidi che abbiamo detto non essere state ricostituite: primo,
reperire altre strutture dove poter fare queste visite non mi
sembra una cosa così difficile calcolando che abbiamo come
patrimonio regionale parecchie strutture a disposizione; secondo,
forse è un problema solo ed esclusivamente di sala di aspetto? Si
può contingentare l'ingresso come si fa per tutto il resto della
vita civile, anche della pubblica amministrazione, e quindi
cadenzare gli arrivi in maniera tale che si sappia quante persone
hanno legittimamente il diritto di entrare in sala di aspetto
perché devono andare a visita, quindi non creare un
sovraffollamento in sala di aspetto non mi sembra una cosa così
difficile.
Prendo atto anche dell'ultimo punto della risposta, che riguarda
invece la legge n. 68/1999, quindi mi sta dicendo che sono state
sospese anche lì le attività, però ricordiamo che, senza le
attività delle commissioni, le persone disabili non possono essere
inserite nelle liste di collocamento mirato. Ben venga quindi che
adesso ci si stia attivando, però questi ritardi sono incresciosi,
è increscioso il fatto anche che la Dirigente comunque non abbia
dato risposta a un Presidente di commissione che ha sollevato il
problema già da tempo e che non sa neanche cosa rispondere agli
utenti.
Ricordo che i soggetti più fragili sono chiaramente le persone
che devono essere maggiormente tutelate da una società civile e che
quindi non si facciano neanche le cose minime per poter provvedere
alla tutela dei nostri concittadini più in difficoltà mi sembra
veramente non degno di una società civile. Ben venga comunque che
vi stiate attivando, però chiedo veramente di essere il più celeri
possibile perché soprattutto della Commissione ciechi e sordomuti
si sta parlando di quasi 2 anni di ritardo e la mancata risposta a
ciechi e sordomuti mi sembra terribile.
Presidente -
Il Consigliere Segretario mi ha sollevato
una questione che credo sia degna di essere accolta. Sospendiamo
cinque minuti per arieggiare i locali.
La seduta è sospesa dalle ore 11:28 alle ore 11:38.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK