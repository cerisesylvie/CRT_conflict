Consiglio Regionale della Valle d'Aosta - Oggetto del Consiglio n. 872 del 22 settembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
SANITÀ VETERINARIA E ZOOTECNIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 872 del 22 settembre 2021 - Resoconto
OGGETTO N. 872/XVI - Interpellanza: "Previsione nella
disciplina delle aree verdi pubbliche di aree delimitate in cui è
consentito l'accesso ai cani accompagnati dal relativo
proprietario".
Bertin (Presidente) -
Punto n 32 dell'ordine del giorno.
Per l'illustrazione, ha chiesto la parola il consigliere segretario
Distort, ne ha facoltà.
Distort (LEGA VDA) -
Il tema trattato da questa
interpellanza è un tema piuttosto delicato non solo per
l'argomento, ma per la possibilità di interferenza di varie
competenze, tra una competenza regionale e il rispetto
dell'autonomia dei Comuni, però è un tema che va trattato. Cercherò
di trattarlo con la dovuta delicatezza, però nello stesso tempo
anche con completezza e soprattutto con la trasparenza che discende
da una situazione che coinvolge le persone, che coinvolge le
Amministrazioni e che coinvolge il rapporto tra le persone e gli
animali di affezione. Il tema di questa interpellanza riguarda la
possibilità di fruizione delle aree verdi pubbliche a proprietari
detentori degli animali di affezione con chiaramente i propri
animali, allora nasce da alcune segnalazioni appunto di proprietari
di cani in particolare che comunicano, che ci informano del fatto
che in alcuni spazi di aree di verde pubblico è vietato l'accesso
in qualunque modo ai cani anche al guinzaglio, anche con le dovute
attenzioni da parte dei proprietari. Ora, se questo diventa
assolutamente comprensibile, anche indipendentemente dalle
posizioni, e, tra l'altro, diventa comprensibile anche da chi è
possessore dei cani in aree di modeste dimensioni, però, laddove le
aree possono avere dimensioni consistenti, il quesito di queste
persone è quello relativo al fatto di dire: in un'area di grandi
dimensioni si potrebbe anche pensare di collocare delle aree
specifiche legate a chi è possessore di cani dove, ovviamente
regolamentati e disciplinati in qualche modo, possono accedere
anche i proprietari con i loro cani.
Allora a questo punto la riflessione parte da un esempio -
chiaramente preciso che si tratta di un esempio, non voglio con
questo costituire un incidente diplomatico perché io prendo ad
esempio la Grand Place -: la Grand Place che nel comune di Pollein
è disciplinata da un regolamento che è stato approvato dal Comune
di Pollein. Preciso: lo prendo a titolo di esempio, non
interferiscono minimamente con le iniziative del Comune, però
appunto è necessario che una società matura e responsabile affronti
i temi con i dovuti approfondimenti. Allora il tema è questo:
chiaramente nel regolamento dell'area Grand Place, approvato nel
2013 si specifica un divieto di accesso ai cani su tutta
l'estensione dell'area l'area. L'area così a titolo dimensionale ha
un'estensione di circa 10 ettari, significa 100 mila metri
quadrati, quindi un'area che tutti conosciamo e comunque un'area
particolarmente grande, che, tra l'altro, si presterebbe a una
diversa disciplina all'interno dei propri spazi. Ora ho precisato
che il regolamento di disciplina dell'area è del 2013, c'è comunque
una legge regionale che è precedente, del 2010: la n. 37/2010, che
dà delle disposizioni generali su tutto il territorio regionale per
tutta una questione relativa al rapporto con gli animali.
Nello specifico all'articolo 6 della legge regionale n. 37 si
parla di "accesso dei cani ai giardini, parchi e aree pubbliche",
il comma 1 recita: "ai cani accompagnati dal proprietario o dal
detentore è consentito l'accesso nelle aree urbane e nei luoghi
aperti al pubblico, ivi compresi i parchi e i giardini. In tale
luogo è obbligatorio l'uso del guinzaglio e, nei casi previsti
dalla normativa vigente, anche della museruola". Ecco, abbiamo una
disposizione generale che è valida su tutto il territorio regionale
e poi ci sono i vari regolamenti specifici. Ora io pongo il
quesito, fondamentalmente io porgo all'attenzione dell'Aula il
tema, all'attenzione in particolar modo del Governo e
dell'Assessore di competenza in modo tale che possa nascere una
riflessione, come dicevo prima, matura, una riflessione civile, una
riflessione che permetta la comune convivenza di persone che hanno
un rapporto affettivo con i propri animali di affezione che
ritengono di poter condividere con loro in questa dimensione
affettiva gli spazi della vita e i momenti di svago. Tra l'altro,
il tema diventa tanto più sensibile quando in un contesto storico
come questo che viviamo delle restrizioni Covid il rapporto tra la
persona, il possessore dell'animale di affezione e l'animale si è
intensificato, in certi casi situazioni di confinamento e quindi di
solitudine sono stati colmati dalla presenza di un animale di
affezione. Il concetto è questo, oltretutto teniamo conto che, nel
momento in cui uno decide di avere un animale di affezione, lo fa e
lo deve fare con senso di responsabilità. L'abbandono dell'animale
di affezione ritengo che non abbia minimamente spiegazioni
plausibili da nessun punto di vista.
È chiaro che comunque il fatto di creare dei paletti o di
limitare e di incidere con il peso delle limitazioni all'accesso a
certe aree, a certi spazi della vita sociale agli animali
d'affezione, ai cani in particolare, porta a una condotta di vita
dei possessori limitata sotto certi punti di vista e che in ultima
analisi potrebbe anche concorrere a quelle dinamiche che, ripeto,
non sono giustificate ma che poi portano a certi casi di
abbandono.
Allora una società civile è una società che riesce a gestire i
rapporti tra diverse esigenze di diverse categorie di cittadini e
ritengo quindi che il tema valga la pena di avere una sua
attenzione. Si può pensare addirittura che certi regolamenti di
attuazione possano in qualche modo, attraverso un percorso di
sensibilizzazione chiaramente, non di imposizione, essere ripresi
in esame dagli enti competenti per poter avere una sorta di
soluzione ragionevole del problema. Nello specifico i quesiti
dell'interpellanza recitano, il primo quesito: "se in linea con le
finalità della legge regionale n. 37/2010 la definizione del
regolamento di disciplina di utilizzo delle aree verdi pubbliche,
tanto di proprietà regionale quanto di proprietà comunale, non
debba comunque prevedere la possibilità, anche solo delimitata, di
accesso ai cani accompagnati dal proprietario o dal proprio
detentore"; secondo punto: "in caso contrario quali siano le
intenzioni dell'attuale Governo regionale in merito all'iniziativa
descritta dal precedente quesito".
Presidente
- Risponde l'assessore Sapinet.
Sapinet (UV) -
Mi sembra che la questione sia stata posta
in modo molto corretto prendendo anche un esempio: quello di
Pollein, che è un esempio per dimensioni e per spazi che ben può
essere capito e immaginato, evitando magari un confronto tra il
cane, l'animale e il bambino in alcune aree giochi che forse avrei
rischiato di non essere così obiettivo avendo tre bimbi e non
possedendo animali di affezione, però sappiamo bene che il cane
rappresenta sicuramente da certi versi un'opportunità, dall'altra
anche un problema che i nostri Comuni affrontano quotidianamente
per quel che è l'animale del turista, la gestione, quell'invasione
di campo che a volte avviene da parte del turista nel mondo
rurale.
In attuazione alla legge n. 65 del 10 agosto, per rispondere al
primo quesito, la Regione, per il tramite dell'Assessorato
dell'agricoltura e risorse naturali, provvede all'inserimento, alla
cura e alla manutenzione del verde su superfici annesse a immobili
o su aree urbane ed extraurbane di proprietà regionali e
all'installazione e alla cura del verde adiacente ai luoghi di
culto, ai monumenti evocativi di personaggi ed eventi storici di
rilevanza regionale, questo per dire dove noi interveniamo. In data
poi 30 dicembre 2011 la Giunta regionale ha approvato con
deliberazione n. 3167 le modalità di gestione e fruizione delle
aree verdi aperte al pubblico di competenza regionale sul
territorio della Regione Autonoma Valle d'Aosta.
Per quanto attiene appunto alle aree destinate ai cani, la
deliberazione prevede che in tutti i parchi, giardini e aree verdi
aperti al pubblico i cani devono essere condotti, come ha già detto
lei, al guinzaglio e i cani di indole mordace devono essere muniti
di museruola e fatto d'obbligo ovviamente di raccogliere escrementi
secondo le modalità previste dai regolamenti, poi con apposita
segnaletica sono indicate le aree in cui i cani possono essere
lasciati liberi nonché le aree nelle quali è fatto loro il divieto
di accesso. In tutte le aree destinate ai cani gestiti dalle
Amministrazioni i cani possono correre liberamente senza guinzaglio
e museruola purché in presenza e sotto vigilanza di loro custodi o
possessori, anche in tutte le aree verdi destinate ai cani è
obbligatorio raccogliere ovviamente i loro escrementi secondo le
modalità previste. È vietato introdurre cani nei canali, corsi
d'acqua, fontane e gli addetti alla vigilanza e custodia possono,
qualora ravvisino pericolo per la pubblica incolumità, disporre
l'immediato allontanamento dai parchi e giardini pubblici. Nelle
aree verdi di competenza dell'Amministrazione regionale di norma è
consentito l'accesso ai cani tenuti al guinzaglio e, se necessario,
con la museruola. Fanno eccezione i giardinetti dei ragazzi di Via
Festaz e di Via Antica Zecca dove al momento è fatto divieto di
ingresso ai cani in relazione alla numerosa frequentazione dei
giardinetti da parte di ragazzi e bambini. Eguale divieto è
presente presso l'area verde Abbé Henry a Tzamberlet, anche in
questo caso il divieto è stato introdotto stante l'elevata
fruizione dell'area e tenuto conto della presenza appunto
dell'adiacente area cani dov'è possibile lasciare liberi gli
animali.
Detto ciò, pur essendo aree di competenza regionale, il metodo
di gestione va comunque concordata con i Comuni che si occupano
appunto della raccolta rifiuti e della vigilanza mediante la
pulizia locale, spesso abbiamo invece poi delle ordinanze più
stringenti che vietano, come ben ricordava, l'accesso ai cani.
In ragione dell'aumentata sensibilità, e qua andiamo sul secondo
quesito, verso gli animali di affezione, in considerazione del
sempre più frequente numero di persone che posseggono un cane con
cui condividono i vari momenti della giornata, soprattutto quelli
di svago e di riposo, sicuramente bisogna assolutamente valutare la
possibilità di prevedere per alcune aree la fruizione degli spazi
verdi accompagnati dal proprio cane, come ben ha detto, tenuto al
guinzaglio o se necessario con la museruola. Sono considerazioni
che abbiamo già fatto, stiamo facendo insieme al Celva, che
comunque, oltre che essere un nostro interlocutore privilegiato, ha
comunque proposto all'attività delle azioni già concrete ed
efficaci con una serie di infografiche sulle quali stiamo lavorando
insieme proprio per riuscire a dare le stesse informazioni in tutti
i comuni per quel che riguarda appunto la gestione del cane da
parte del turista che viene in vacanza in Valle d'Aosta, oppure
appunto l'ultima che è quella dell'acquisizione di un patentino per
proprietari e futuri proprietari di cani che ha chiuso le
iscrizioni in questi giorni con direi un importante successo
dettato da più di cinquanta domande. Il coinvolgimento dei Comuni è
importante perché poi è in capo ai Comuni la gestione dell'anagrafe
canina e oggi i dati ci dicono che vengono definiti in 21.700 i
cani presenti in Valle residenti, quindi ai quali devono essere
aggiunti quelli stanziali e di passaggio.
Sicuramente quindi queste tematiche verranno portate al tavolo
con Celva, come tante altre proprio per riuscire congiuntamente a
valutare la possibilità di proporre quanto da lei richiesto.
Presidente -
Per la replica, ha chiesto la parola il
consigliere Distort, ne ha facoltà.
Distort (LEGA VDA) -
Grazie Assessore per la risposta,
che, tra l'altro, contiene il fatto che nell'intenzione
dell'interpellanza era proprio creare un'apertura, generare
l'attenzione su un argomento che incide così pesantemente nei
numeri della nostra comunità. Tra l'altro, questo dato relativo a
ventimila cani nel territorio valdostano aveva stupito anche me e
questo dato ci rivela la percentuale di persone che comunque
stabiliscono una relazione con l'animale di affezione, in questo
caso soltanto il cane. Considerato che già rispetto ai
centoventimila abitanti ventimila equivale a un sesto, vuol dire
che la popolazione canina corrisponde al 15 percento della
popolazione dei cittadini valdostani. È un dato molto significativo
ma ancora più significativo se consideriamo che, per quanto
riguarda il possesso del cane, normalmente non è il rapporto 1 a 1,
ma è di una famiglia, è di una coppia, è comunque di un nucleo e
quindi le persone coinvolte in questo rapporto con l'animale di
affezione sono decisamente tante, un numero molto elevato. Questo
ci fa capire la necessità di utilizzare, per una questione di
civiltà, tutti gli approfondimenti possibili per gestire un tema
che in fondo in fondo, al di là dell'affettività, riguarda anche il
campo della libertà. Noi sappiamo che il libero arbitrio è una
chimera, la libertà invece esiste ma la libertà dei confini e i
confini sono quando inizia la libertà dell'altro.
Lei ha citato il caso del suo ruolo di padre di famiglia con dei
bambini rispetto al ruolo del possessore dei cani, sono due ruoli
che potrebbero tranquillamente non aver dialogo, ma che comunque
sono tenuti a convivere in una società dove comunque bisogna tener
conto dei vari aspetti, delle dinamiche e gestire questo non come
conflitti, non come imposizione, non come complicazione delle
procedure burocratiche, ma semplicemente come un'acquisizione di
una maggiore sensibilità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK