Consiglio Regionale della Valle d'Aosta - Oggetto del Consiglio n. 2524 del 12 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2524 del 12 luglio 2012 - Resoconto
OGGETTO N. 2524/XIII - Approvazione di risoluzione: "Invito
ad approfondire nuovamente la situazione dell'Olivetti Jet per un
ultimo tentativo di recupero di tale importante polo
tecnologico".
Il Consiglio
Ai sensi del secondo comma dell'articolo 53 del Regolamento
interno del Consiglio;
Delibera
di iscrivere all'ordine del giorno dell'adunanza in corso la
seguente risoluzione dei Consiglieri Carmela Fontana, Patrizia
Morelli, Salzone, La Torre, Rosset e Lattanzi: "Invito ad
approfondire nuovamente la situazione della Olivetti Jet per un
ultimo tentativo di recupero di tale importante polo
tecnologico".
Presidente
- Procediamo, su richiesta dell'Assessore,
all'iscrizione della risoluzione concordata dalle varie forze
politiche, facendo l'inversione dell'ordine del giorno:
Consiglieri presenti, votanti e favorevoli: 29
Il Consiglio approva all'unanimità.
Risoluzione
Il Consiglio regionale della Valle d'Aosta/
Vallée
d'Aoste
Premesso che:
- Olivetti I-Jet, società specializzata nella stampa ink-jet,
è stata messa in liquidazione da Telecom Italia; Olivetti I-Jet è
una delle 5 aziende al mondo proprietaria della tecnologia di
stampa a getto di inchiostro (thermal inkjet printing) con un
completo ciclo produttivo organizzato nella silicon factory di
Arnad (AO);
- Olivetti I-Jet rappresenta un polo scientifico e
tecnologico che ha tenuto testa per decenni ai colossi del mercato
della stampa a getto di inchiostro;
- il calo del mercato del fax e l'ingresso dei prodotti
"compatibili" ha reso sempre meno remunerativo questo mercato. Per
cui, da alcuni anni, Olivetti I-Jet ha reagito ed ha sviluppato
prodotti alternativi, sempre basati sulla tecnologia ink-jet, ma
indirizzati al mercato industriale;
- oggi Olivetti, pur avendo sviluppato un'alta
specializzazione nelle stampe industriali e vantando prodotti unici
al mondo come le testine di stampa alte un pollice ed ad alta
velocità per il settore del marking & coding, le testine di
stampa con inchiostro a base solvente per la stampa sui materiali
plastici, la stampa su supporti ceramici, la stampa su materiali
alimentari, la stampa sui materiali tessili oltre ad importanti
applicazioni nel biomedicale, si è trovata in forte difficoltà
poiché queste non hanno trovato adeguate condizioni per la
collocazione sul mercato;
- la messa in liquidazione della Società comporta:
a) la perdita non solo per la Valle d'Aosta ma per l'Italia
di uno dei suoi poli di eccellenza tecnologica e il conseguente
impoverimento di competenze e professionalità consolidatesi nel
tempo;
b) l'indebolimento del settore industriale nella Bassa
Valle;
c) il venir meno dei risultati conseguiti nel campo della
ricerca;
Esprime
grande preoccupazione per le scelte operate da Telecom Italia
tramite la controllata Olivetti.
Invita
pertanto il Presidente della Regione e l'Assessore alle
attività produttive:
- ad approfondire ulteriormente la situazione, sentite le
Istituzioni piemontesi, convocando azienda e sindacati ad un tavolo
di lavoro per tentare un recupero di questo importante polo
tecnologico e per minimizzare l'impatto sul tessuto sociale
valdostano e canavesano.
F.to: Carmela Fontana - Patrizia Morelli - Salzone - La Torre
- Rosset - Lattanzi
Presidente
- Procediamo all'esame della risoluzione.
La parola alla Consigliera Carmela Fontana.
Fontana (PD)
- Grazie Presidente. Visto che è un testo
condiviso e di cui abbiamo discusso, lo do per letto, anche perché
tutti siamo d'accordo. Grazie.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Giusto per ribadire la piena adesione di ALPE all'impegno, credo
che l'incontro di ieri abbia confermato quanto avevamo già avuto
modo di apprendere in precedenti incontri, cioè se da un lato lo
stabilimento di Arnad ha una produzione che va ad esaurimento,
dall'altro ha saputo sviluppare una parte di ricerca importante che
può renderlo appetibile per eventuali soggetti che vogliano
rilevarlo. Riteniamo che sarebbe un errore disperdere un patrimonio
di ricerca e di competenze, quindi crediamo che questa sia la via
da percorrere per convogliare tutte le energie della politica,
delle parti sociali e dei lavoratori verso una soluzione che
auspichiamo la più favorevole possibile. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
L'Assessore giustamente ha chiesto l'iscrizione di questa
risoluzione condivisa, perché la logica con cui era stata prevista
l'interruzione della seduta di ieri e l'incontro con i lavoratori,
aveva permesso a tutte le forze politiche di sottolineare la
disponibilità a seguire le situazioni che di volta in volta
purtroppo si vengono a creare non per scelte regionali, ma per
scelte aziendali e questo lo abbiamo sottolineato. Abbiamo
nell'incontro anche evidenziato come c'era una rappresentanza
qualificata dei lavoratori che non erano le parti sociali. In
quella sede l'Assessore, l'Amministrazione regionale tutta aveva
seguito le difficoltà con le parti sociali, con cui avevamo
discusso e cercato di analizzare le prospettive. Oggi ci viene data
questa disponibilità che va nella logica auspicata, soprattutto che
i lavoratori interessati rientrino in quel contesto di analisi e di
prospettive che porta ad avere un interlocutore unico, perché
questo è importante sia per il prosieguo che per l'utilizzo della
struttura. Oggi la struttura è ancora disponibile per Olivetti
I-Jet, che deve poi essere quella che si fa promotrice, che accetta
di discutere con gli eventuali acquirenti e noi ci auguriamo che le
soluzioni prospettate possano avere dei soggetti che siano
interessati a rilevare questa partita e quindi a risolvere il
problema, senza dover arrivare a situazioni di cassa integrazione
oltre quelle già previste per il periodo consentito, cioè
quell'anno, dal momento in cui è stato siglato con le forze
sociali. Grazie.
Presidente
- Pongo in votazione la risoluzione che
recita:
Consiglieri presenti, votanti e favorevoli: 29
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK