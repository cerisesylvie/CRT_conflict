Consiglio Regionale della Valle d'Aosta - Oggetto del Consiglio n. 2278 del 14 novembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula
Oggetto del Consiglio n. 2278 del 14 novembre 2001 - Resoconto
OGGETTO N. 2278/XI Situazione della società "Servizi
previdenziali Valle d’Aosta S.p.A.".
(Interrogazione)
Interrogazione Premesso:
- che la società "Servizi Previdenziali Valle
d’Aosta S.p.A.", costituita nel 1998 e partecipata
per oltre il 50% dalla Regione Autonoma Valle
d’Aosta, ha quale oggetto sociale la promozione e la
costituzione di uno o più fondi pensione a base territoriale
regionale;
- che la Regione Autonoma Valle d’Aosta ha
concesso contributi finanziari per circa 1 miliardo e mezzo;
- che i contributi regionali non possono superare il 70% delle
entrate di bilancio della società stessa;
- che nel corrente anno la regione ha stanziato un primo
contributo di Lire 200 milioni a fronte di un primo bilancio di
previsione che presentava entrate per Lire 377.000.000;
- che ad ottobre è stato erogato un ulteriore contributo di Lire
90.000.000 a seguito di "un nuovo bilancio di previsione preventivo
per l’anno 2001" che evidenzia ricavi e spese per
Lire 509.000.000;
i sottoscritti Consiglieri regionali
interrogano
l’Assessore al bilancio, finanze e programmazione
per sapere:
1) quale sia ad oggi la situazione relativamente ai fondi FOPAVA
e FOPADIVA per i quali erano state avviate le sottoscrizioni;
2) quali sono le aspettative che la Giunta ripone nella "Servizi
Previdenziali Valle d’Aosta S.p.A.";
3) quali sono e a quanto ammontino le nuove voci di entrata
iscritte nel bilancio preventivo presentato a fine settembre dalla
"Servizi Previdenziali Valle d’Aosta S.p.A.".
F.to: Frassy - Tibaldi - Lattanzi
Presidente
La parola all’Assessore al
bilancio, finanze e programmazione, Agnesod.
Agnesod (UV)
Come ho avuto modo di ricordare in precedenti
risposte ad iniziative ispettive consiliari riguardanti questo
tema, la nostra Regione è stata ed è tuttora
all’avanguardia rispetto ad altre realtà regionali
sulla tempestività e concretizzazione delle iniziative riguardanti
il settore della previdenza integrativa. Infatti la Regione ha dato
attuazione ai dettati della legge n. 22/1997 sui fondi pensione,
quindi questi progetti sono stati concretizzati e sono state
offerte le opportunità al mondo del lavoro valdostano, sia a quello
autonomo che a quello dipendente.
La Regione, attraverso la servizi previdenziali, ha predisposto
il materiale e dato corso agli atti necessari per ottenere
l’autorizzazione della commissione di vigilanza;
sono stati predisposti ed approvati i relativi statuti, le schede
informative, i regolamenti elettorali, preparati e concretizzati
nuovi accordi istitutivi fra gli enti promotori, curati i rapporti
con la CO.VI., che sarebbe la commissione di vigilanza.
E qui inizia la risposta alla prima domanda contenuta
nell'interrogazione. Inizio con la situazione riguardante il FOPAVA
di cui avevo già riferito in Consiglio alcuni mesi fa. Il FOPAVA ha
avuto un iter che non è sfociato in una costituzione del fondo e i
motivi sono noti: sono quelli della mancata attenzione da parte dei
lavoratori stessi a questo tipo di iniziativa per le ragioni che
andrò ad elencare in seguito. In data 26 maggio 1999 è stata
ottenuta l’autorizzazione della CO.VI. per il
FOPAVA, successivamente è stata approvata, sempre da parte della
commissione di vigilanza, la scheda informativa e quindi è iniziata
la raccolta delle adesioni.
Occorre dire che, durante i mesi di attesa delle autorizzazioni,
sono state messe in atto da parte del FOPAVA, con la collaborazione
dei servizi previdenziali, attività promozionali consistenti in una
campagna di informazione nei confronti dei potenziali utenti.
In dettaglio e molto brevemente alcune delle iniziative
contenute nel piano di comunicazione: organizzazione di due
seminari; incontri con i presidenti e i direttori delle
associazioni di categoria per organizzare opera di divulgazione
presso i loro associati; supporto personalizzato ed interventi
mirati alle associazioni che li hanno richiesti; apertura di
recapiti settimanali nei mesi di marzo, aprile e maggio del 2000
nei Comuni di Pont-Saint-Martin, Verrès, Châtillon e Morgex;
produzione di materiale informativo, due dépliants diversi per un
totale di 28.000 copie; 24 trasmissioni televisive locali
divulgative sull’argomento; spedizione di 2.500
circolari informative attraverso la Confcommercio a tutti i
titolari di attività alimentare, ristorazione, eccetera.
Successivamente, dopo l’approvazione da parte
della commissione delle schede informative del FOPAVA, sono state
consegnate le schede stesse a tutte le organizzazioni che hanno
costituito il fondo. È stata illustrata l’iniziativa
con la fornitura di dépliants, schede informative, pre-adesione, a
tutti i commercialisti, ragionieri e consulenti operanti nella
regione; è stata organizzata una campagna informativa e di raccolta
agli sportelli delle banche aderenti ad Assocredito, presso la CNA,
l’Associazione maestri di sci; c'è stata la
spedizione a domicilio di circa 2.400 lettere informative a tutti
gli artigiani interessati già precedentemente contattati.
Questa attività è stata sviluppata in seguito alla richiesta
specifica dell’Associazione di categoria dei
lavoratori autonomi di essere coinvolti nel progetto di
costituzione dei fondi pensione a base territoriale regionale,
quindi la Regione ha promosso l’iniziativa, ha
operato per quanto di sua competenza in maniera tempestiva e
completa. Il FOPAVA ha, o meglio aveva, una gestione propria, con
amministratori nominati dall’Associazione dei
lavoratori autonomi costituenti il fondo.
I motivi della difficoltà incontrata, come dicevo prima, sono
diversi. Innanzitutto il FOPAVA si è trovato di fronte ad una
concorrenza pesante di banche e gruppi assicurativi, non negativa
di per sé, ma una concorrenza comunque, con una presenza capillare
ed incisiva sul territorio, questi istituti hanno proposto,
attraverso i loro sportelli e promotori finanziari, prodotti simili
a quelli del fondo.
Non esistendo ancora all’epoca un'adeguata
conoscenza della previdenza complementare, molti potenziali
aderenti sono stati confusi da prodotti similari: piano di accumulo
di risparmio con copertura assicurativa, proposte attraverso il
meccanismo del "multilevel", quindi, nonostante
l’informazione mirata effettuata, c’è
stata poca attenzione da parte degli operatori direttamente
interessati ed inoltre la conoscenza dello strumento "fondo
pensione" viene spesso confuso con polizze assicurative e strumenti
simili.
Un altro motivo della difficoltà incontrata può essere la non
florida situazione economico-finanziaria di molte aziende,
soprattutto quelle più giovani che sarebbero le più interessate e
questo può essere, oltre che un vincolo, un motivo per cui una
decisione di adesione al fondo con benefici a lungo termine viene
vista non in maniera così importante. Infine l'incentivo dal punto
di vista fiscale è venuto a mancare rispetto a quanto era previsto
nella presentazione della "riforma Dini" sulla previdenza
complementare. La scarsa adesione ai fondi da parte dei lavoratori
dipendenti sia a livello nazionale che a quello regionale è
sicuramente da individuare nella scarsa appetibilità fiscale di
questi strumenti.
Attraverso il decreto legislativo 18 febbraio 2000 e successive
modifiche ed integrazioni, lo Stato è intervenuto per modificare la
disciplina tributaria della previdenza complementare, ma soltanto a
decorrere dal 2001, per rendere più vantaggiosa
l’adesione ai fondi pensione e permettere a tali
strumenti di decollare definitivamente, strumenti indispensabili
per permettere in futuro ai lavoratori di integrare il proprio
reddito al momento del pensionamento dato che le pensioni di base
non saranno più in grado di garantire le attuali coperture.
Precedentemente i lavoratori potevano dedurre dal proprio
reddito contributivo i contributi versati ai fondi pensione per un
ammontare pari al 2 percento della propria retribuzione e comunque
per un importo massimo di 2,5 milioni di lire a condizione che
fosse destinato al fondo almeno una quota pari al trattamento di
fine rapporto maturato.
Attualmente tale plafond è stato notevolmente incrementato,
infatti ad ogni lavoratore è stata data la possibilità di dedurre
dal proprio reddito un ammontare massimo pari al 12 percento del
proprio reddito fino ad un massimo di 10 milioni di contributi da
destinare al fondo pensione. In questo plafond inoltre, oltre ad
essere considerati i contributi dei datori di lavoro e dei
lavoratori destinati al fondo pensione di categoria, sono compresi
anche ulteriori contributi che potranno essere versati ad altre
forme di previdenza complementare, anche in favore dei propri
familiari.
Il vincolo di deducibilità dei contributi, condizionato alla
misura della quota del trattamento di fine rapporto destinata al
fondo, permane solo in riferimento ai contributi destinati al fondo
pensione di categoria e anche in questo caso è stato ampliato dato
che i versamenti deducibili possono arrivare fino al doppio della
quota del trattamento di fine rapporto, quindi sono state
introdotte delle normative che vanno nella direzione di migliorare
l’aspetto fiscale dei fondi per renderli più
appetibili.
Ogni lavoratore dipendente è maggiormente incentivato ad
iscriversi al fondo potendo godere dei benefici fiscali sui
contributi versati, anche riguardo alle prestazioni erogate dai
fondi sia sotto forma di rendita periodica che in forma di capitale
una tantum, la riforma attuata attraverso il decreto legislativo n.
47/2000 ha apportato notevoli miglioramenti e ha semplificato il
quadro precedente.
La riforma è basata sul principio di non duplicazione
dell'imposta fra la fase di accumulo dei contributi e di
maturazione dei rendimenti e la fase di erogazione delle
prestazioni. Pertanto, dato che già nella fase di accumulo il
lavoratore gode di vantaggi fiscali su quanto versa al fondo, al
momento dell'erogazione delle rendite o del capitale la componente
di prestazioni derivante dai contributi dedotti sarà sottoposta a
tassazione, mentre la componente relativa ai rendimenti maturati e
ai contributi non dedotti, essendo già stata sottoposta a
tassazione in fase di accumulo, non sarà ulteriormente tassata.
Questo è importante per capire perché ai fondi c’è
stata una così scarsa adesione.
La Valle d’Aosta, come dicevo prima in premessa,
è stata la prima Regione che è partita a mettere in moto queste
forme di pensione integrativa. Che poi, data
l’opportunità, creata l’occasione, i
lavoratori interessati sia autonomi che dipendenti non aderiscano,
non è sicuramente una colpa che va imputata alla Regione. Quindi
anche riguardo ai rendimenti della gestione sono previsti dei
trattamenti più favorevoli rispetto a quelli applicati ad altre
forme di investimento e sui rendimenti è prevista infatti
un'imposta sostitutiva pari all’11 percento in luogo
del 12,5 percento previsto negli altri casi.
Il precedente e l’attuale Governo hanno comunque
individuato fra gli obiettivi prioritari quello relativo alla
definizione di ulteriori provvedimenti in grado di favorire
l’avvio e lo sviluppo della previdenza complementare
e credo che voi ne siate al corrente. Tra le proposte avanzate e in
discussione si possono evidenziare quelle relative a: destinare ai
fondi pensione complementari ulteriori quote di trattamento di fine
rapporto al fine di garantire l’accumulo di
significative risorse sulla posizione individuale di ogni iscritto;
diminuire ulteriormente l’aliquota di tassazione sui
rendimenti finanziari maturati dai fondi pensione; diminuire per i
lavoratori dipendenti le aliquote contributive per la pensione di
base.
A completamento sempre della prima domanda sulla situazione dei
fondi, informo che attualmente il panorama è il seguente. Il fondo
pensione integrativo operante o in fase di avviamento in Valle
d’Aosta comprende tre soggetti: il fondo cessazione
di servizio dei dipendenti regionali, fondo preesistente in via di
trasformazione; il fondo integrativo in favore degli insegnanti
elementari e delle scuole materne, fondo preesistente in via di
trasformazione; il FOPADIVA, fondo pensione in favore dei
lavoratori dipendenti, costituito nel novembre 1998 e in fase di
avvio.
Infatti il FOPAVA, fondo pensione per lavoratori autonomi e
libero professionisti di cui parlavo prima, è stato sciolto nel
settembre 2000 a causa del ridottissimo numero di adesioni e della
constatata impossibilità di raggiungere il numero minimo richiesto
nonostante l’intenso programma di supporto messo in
atto dai servizi previdenziali e l’elenco di quello
che è stato fatto l’ho detto altre volte e ripetuto
di nuovo oggi.
Fondo cessazione di servizio dei dipendenti regionali: numero
iscritti circa 2.400, poi su questo produrrò la documentazione che
il Consigliere richiederà. A seguito dell’emanazione
delle normative nazionali in materia di previdenza complementare la
Regione, per poter garantire i diritti maturati e i trattamenti
relativi all'indennità di cessione dal servizio in favore dei
propri dipendenti, ha proceduto a richiedere
l’iscrizione di tale istituto
all’albo dei fondi pensione quale forma integrativa
preesistente e di conseguenza ad una sua riorganizzazione per
adeguarla a quanto previsto dalle normative vigenti. Il consiglio
di amministrazione provvisorio, nominato a seguito
dell’abrogazione dell’articolo 3
della legge n. 56 istitutiva del fondo cessazione di servizio e
della sottoscrizione in sede di ARRS di un accordo per la
regolamentazione del fondo a partire dal 1° gennaio 1998, è stato
incaricato di dare corso agli adempimenti a ciò necessari.
Con il supporto tecnico dei servizi previdenziali si è quindi
occupato di realizzare un modello di organizzazione e gestione del
fondo cessazione di servizio adeguato alle normative che ha
previsto la trasformazione del fondo da fondo interno della Regione
ad associazione riconosciuta del tutto autonoma dal punto di vista
gestionale, tale passaggio è stato completato con:
l’insediamento della nuova assemblea dei delegati e
la costituzione in forma di associazione riconosciuta
nell’assemblea del 29 maggio 2001; la definizione di
un nuovo statuto del fondo adottato ufficialmente nel corso
dell’assemblea straordinaria del 29 maggio 2001; un
regolamento elettorale che ha permesso lo svolgimento dell'elezione
della prima assemblea dei delegati nel febbraio 2001;
l’affidamento in esterno dei servizi di gestione
amministrativo-contabile delle posizioni degli iscritti e del fondo
stesso finora svolti dagli uffici regionali,
l’incarico è stato affidato alla Servizi
previdenziali che si è inoltre occupata di ricostruire le posizioni
pregresse di ogni singolo dipendente e la gestione degli esercizi
1998, 1999 e 2000; l’avvio della gestione
finanziaria delle risorse del fondo che ha portato a svolgere una
selezione pubblica attraverso la quale sono stati scelti due
gestori fra i più qualificati a livello internazionale: il Crédit
Agricole Indosuez e l’Invesco ai quali, a partire
dal mese di luglio 2001, sono stati affidati i capitali
disponibili, pari a circa 54,5 miliardi di lire;
l’individuazione di una banca depositaria che ha
portato, attraverso una selezione pubblica, a scegliere per tale
ruolo la Banca nazionale del lavoro, già operativa.
Nel luglio 2000 la commissione di vigilanza, verificata la
documentazione prodotta, ha proceduto ad iscrivere il fondo
cessazione di servizio all’albo dei fondi pensione
preesistenti, seconda sezione speciale, fondi privi di personalità
giuridica. Al completamento del processo avviato il fondo
cessazione di servizio ha attualmente una propria personalità
giuridica ed una propria struttura del tutto autonoma da quella
della Regione. Il passaggio successivo, secondo i piani
originariamente previsti, dovrebbe prevedere lo scioglimento del
fondo cessazione di servizio all’interno del
FOPADIVA, una volta che questo sia operativo, al fine di
razionalizzare il panorama dei fondi regionali ed ottimizzarne la
gestione.
Fondo integrativo in favore degli insegnanti elementari di
scuola materna: numero attuale di iscritti 550 pensionati, circa
1.050 in attesa di pensionamento. Come è avvenuto per il fondo
cessazione di servizio, l’Assessorato regionale
della pubblica istruzione ha provveduto ad avviare nei confronti
della Commissione di vigilanza sui fondi pensione le pratiche
previste per l'iscrizione all’albo dei fondi
preesistenti del fondo istituito con la legge n. 2/1968 in favore
degli insegnanti elementari di scuola materna per
l’erogazione di una prestazione previdenziale legata
all'indennità per l’insegnamento della lingua
francese.
La Regione Valle d’Aosta, a far data dal 1°
settembre 1999, ha poi proceduto a sospendere lo speciale regime
contributivo garantendo comunque agli iscritti del fondo alla data
del 31 agosto 1999 l’integrale fruizione dei
benefici spettanti in base alla posizione contributiva da ciascuno
maturata. Attualmente il fondo non è più alimentato da nuove
contribuzioni e si dovrà limitare ad erogare le prestazioni finora
maturate o a trasferire le posizioni presso altri fondi pensione
integrativi ai quali i lavoratori avranno accesso.
Anche in questo caso il consiglio di amministrazione del fondo
si deve occupare di dare corso, con il supporto tecnico della
Servizi previdenziali, a tutti gli adempimenti necessari ad
adeguare la struttura, l’organizzazione e la
gestione a quanto previsto dalle norme in materia di fondi
pensione. A partire dal 1° gennaio 2000 si è proceduto invece
all'esternalizzazione dei servizi di gestione di questo fondo e di
erogazione delle prestazioni in favore dei pensionati che sono
stati affidati alla Servizi previdenziali. È stato inoltre affidato
il mandato di banca depositaria delle risorse del fondo di custodia
e gestione del patrimonio in titoli di Stato alla banca CRT.
Il FOPADIVA, fondo pensione per lavoratori dipendenti pubblici e
privati della Valle d’Aosta, è stato costituito il
23 novembre 1998, come dicevo prima, ed è attualmente amministrato
da un collegio di amministrazione provvisorio composto da 4 membri.
A complemento dell’iter delle normative la
commissione a dicembre 1999 ha autorizzato il FOPADIVA ad avviare
la raccolta delle adesioni con l’obiettivo di
pervenire al numero minimo di 2.000 per poter diventare
operativo.
A gennaio 2000 è stata pertanto avviata, con il supporto
organizzativo, tecnico e finanziario della Servizi previdenziali,
una campagna di promozione informativa che ha previsto, fra
l’altro, un piano promozionale sui maggiori mezzi di
comunicazione valdostani, un programma di assemblee e di interventi
informativi dedicati ai vari settori produttivi, attività di
assistenza alle parti sociali e nelle trattative finalizzate
all'elaborazione di accordi relativi alla previdenza
complementare.
Il numero raccolto di adesioni è ridotto e si pensa di procedere
alla richiesta di deroga al numero minimo di 2.000 originariamente
fissato dalla commissione di vigilanza. La difficile situazione
venutasi a creare a seguito dell'alluvione ha provocato un ostacolo
all'adesione nel settore privato. La volontà già manifestata è
quindi quella di far confluire il fondo cessazione di servizio
all’interno del FOPADIVA, una volta che questo sia
operativo, portando i suoi 2.500 iscritti e il suo patrimonio.
Il numero comunque ridotto di adesioni raccolte finora può
essere dovuto a vari motivi fra i quali: il supporto non adeguato
alle attività di formazione e raccolta di adesioni fornito finora
dalle associazioni dei datori di lavoro e di aziende, nonché da
alcune organizzazioni e categorie sindacali, tali carenze hanno
riguardato in particolare i settori dell'industria,
dell’edilizia, del commercio, del turismo e
dell’artigianato; i problemi incontrati
relativamente alle adesioni dei lavoratori appartenenti a specifici
settori produttivi o aziende per la necessità di individuare
soluzioni ad hoc in grado di conciliarsi con quanto previsto dai
rispettivi contratti; i ritardi avvenuti a livello nazionale nella
definizione delle modalità di applicazione della previdenza
complementare ai dipendenti pubblici e la necessità, sulla base
delle competenze attribuite attraverso la finanziaria del 2001, di
definire le modalità di regolamentazione della previdenza
complementare e del trattamento di fine rapporto per i lavoratori
del comparto unico del pubblico impiego regionale, della scuola e
della sanità.
Nel mese di giugno la commissione di vigilanza ha approvato un
nuovo regolamento relativo alle procedure di autorizzazione che,
pur semplificando notevolmente l’iter previsto per i
fondi che saranno costituiti da ora in poi, ha di fatto congelato
la situazione per quelli già in fase di raccolta, imponendo loro di
completare le procedure entro il 31 dicembre 2001 a pena di revoca
dell’autorizzazione.
Il FOPADIVA pertanto dovrà necessariamente raggiungere entro
tale data il numero di 2.000 adesioni e completare le procedure per
la richiesta di operatività, né potrà far valere la delibera che
prevedeva la richiesta di abbassamento ad un numero minimo da 2.000
a 1.000. Tenuto conto dell’attuale numero di
adesioni e dell’andamento delle iscrizioni che
pervengono dal settore privato e da quello pubblico tale obiettivo
non risulta raggiungibile, quindi il FOPADIVA dovrebbe essere
sciolto. Soluzioni possibili in grado di permettere
l’avvio del FOPADIVA sono che i dipendenti regionali
iscritti al fondo cessazione servizio possano già in questa fase
esprimere la loro volontà di adesione al FOPADIVA,
all’interno del quale trasferiranno la propria
posizione maturata una volta che quest’ultimo sia
operativo, permettendo quindi il raggiungimento del numero di 2.000
adesioni e il completamento delle pratiche di autorizzazione e qui
sono stati già concretizzati alcuni passi importanti per arrivare a
raggiungere questo obiettivo.
Per quanto riguarda la seconda domanda, credo che su questo
argomento?
(interruzione del Consigliere Frassy, fuori
microfono)
? volevo concludere dando alcune informazioni importanti. Le
aspettative che vengono riposte in questo momento nella Servizi
previdenziali S.p.A. sono sempre uguali, cioè la società deve
preparare e predisporre tutti gli atti e le azioni per presentare
ai lavoratori valdostani l’opportunità di aderire ad
un fondo pensioni integrativo.
Evidentemente questo è il compito della Servizi previdenziali,
che opera per conto della Regione, e non può essere addebitata alla
società e tanto meno alla Regione la scarsa o buona adesione dei
lavoratori interessati a questa nuova forma di previdenza che in
futuro sarà sempre più necessaria o addirittura indispensabile per
correggere e riequilibrare le distorsioni attualmente presenti
nella previdenza obbligatoria, quindi questi obiettivi permangono
per il futuro.
Per quanto riguarda la terza domanda, in relazione alle voci
inserite nel bilancio preventivo di gennaio rispetto a quello di
settembre, c’è un ulteriore contributo
dell’Amministrazione regionale di 90 milioni, ricavi
per prestazioni, gestione amministrativa, fondo cessazione di
servizio del 2000 della Regione autonoma Valle
d’Aosta, 48 milioni, poi c’è una
rettifica attività di supporto e assistenza ai fondi per meno 6
milioni.
Si dà atto che dalle ore 12,42 riassume la presidenza il
Presidente Louvin.
Presidente
Prima di dare la parola al collega Frassy, mi
permetterete di segnalare alla vostra attenzione la presenza in
tribuna del collega Presidente del Consiglio regionale della
Calabria, Luigi Fedele, che ringrazio per la sua presenza.
Vorrei ringraziarlo particolarmente, anche a nome dei colleghi,
nel ricordo di quanto fece un anno fa il Consiglio regionale della
Calabria, portando un contributo finanziario a sostegno
dell'operazione di ricostruzione in Valle d’Aosta
dopo l’alluvione dell’ottobre 2000.
Nonostante fosse stata la sua stessa Regione profondamente segnata
da un'analoga tragedia a Soverato, il Consiglio regionale della
Calabria stanziò una somma a favore della Valle
d’Aosta per la ricostruzione. D’altra
parte c'è un legame particolarmente intenso con tutta la comunità
calabrese che è parte eminente della nostra stessa comunità in
questo momento. Vorrei quindi ringraziarlo: grazie, Presidente
Fedele.
La parole au Conseiller Frassy pour la réplique.
Frassy (FI)
Grazie, anche se è difficile poter esprimere
delle considerazioni seppure sintetiche ad una risposta che è stata
di tipo "alluvionale", Assessore, anche perché lei in parte ha
reinterpretato le domande della nostra interrogazione e
probabilmente questo suo eccesso di risposta è servito a
giustificare l’insuccesso di questi due fondi di cui
l’Amministrazione regionale è stata sponsor a prezzi
significativi e ne parleremo dopo.
Ma, al di là di quello che abbiamo scritto, penso che sia
oggetto di riflessione perlomeno da parte del gruppo di Forza
Italia nelle prossime settimane il senso più ampio della sua
risposta sul futuro del FOPAVA, che ormai è stato sciolto, e del
FOPADIVA, e sulle sinergie che l’Amministrazione
regionale può e deve avere con la Servizi previdenziali.
Intanto, Assessore, noi abbiamo due concetti diversi del ruolo
dell’economia e del ruolo della politica e Forza
Italia ha sempre cercato di tenere distinti questi due campi e
semmai di coinvolgere nella politica i settori dell'economia e non
viceversa.
Quando accade, come spesso succede in Valle
d’Aosta, che sia la politica ad entrare
nell’economia, ci troviamo a gestire situazioni che
sono destinate all’insuccesso soprattutto in termini
economici.
C'è del paradosso quando lei, Assessore, dice che siamo
all’avanguardia, che abbiamo concretizzato dei
progetti interessanti, che abbiamo offerto delle opportunità e che
poi se i progetti non sono decollati e le opportunità non sono
state colte, non è colpa della Regione, non è colpa della Servizi
previdenziali S.p.A. che usufruisce dei contributi regionali. Ma di
chi è colpa? È colpa di quei lavoratori autonomi o dipendenti che
non hanno sottoscritto i fondi nelle preiscrizioni?
(interruzione dell’Assessore Agnesod, fuori
microfono)
? Per fortuna! Il problema è che non era obbligatorio perché
quello che lei ha detto nel prosieguo delle sue risposte ci lascia
intendere che stia per scattare un meccanismo pericoloso. Ma su
questo torneremo.
Nel 2000 e nel 2001 dati statistici dicono che ci sia stato il
record di raccolta nel ramo vita. Allora non è vero che
l’alluvione ha congelato in Valle
d’Aosta le risorse, non è vero che il settore in
questione sia un settore in crisi, è vero piuttosto un altro dato e
cioè che i progetti e le opportunità offerte non erano spiegate
bene oppure non erano convincenti per conseguire il risultato delle
adesioni. Allora su questo bisogna ragionare e mi sembra di aver
capito che il fondo cessazione di servizio dei dipendenti regionali
dell’Amministrazione regionale della Valle
d’Aosta molto probabilmente sarà destinato a dare
vita e corpo al FOPADIVA e di conseguenza a creare una forma di
obbligatorietà di adesione dei dipendenti pubblici al FOPADIVA.
Se questo è il senso della sua risposta, siamo preoccupati
perché un progetto che è stato bocciato dal mercato verrebbe
imposto ai dipendenti pubblici. Su questo, Assessore, chiederemo
nelle prossime occasioni degli approfondimenti perché su questo
argomento vogliamo chiarezza, anche perché, fintanto che la Regione
gioca con i soldi suoi, suoi fra virgolette perché poi sono sempre
soldi pubblici, mi riferisco ad esempio a Finaosta, valgono certe
considerazioni, quando invece vuole giocare con i soldi dei propri
dipendenti, penso che la chiarezza vada fatta fin da subito e non
possa essere fatta dopo?
(interruzione dell’Assessore Agnesod, fuori
microfono)
? Assessore, l’ho ascoltata per venti minuti, ho
cinque minuti di replica, vorrei concludere il mio
ragionamento.
Perciò, Assessore, prendiamo atto della sua risposta, siamo
insoddisfatti in quanto riteniamo che la sua "excusatio non petita
sia accusatio manifesta", cioè sia la dimostrazione di come il
progetto FOPAVA prima e FOPADIVA poi sia fallito in quelle che
erano le linee guida che l’Amministrazione si era
riproposta.
Esprimiamo preoccupazione su questo tentativo di rivitalizzare
il FOPADIVA, che non ha conseguito le pre-iscrizioni utili al pari
del FOPAVA, fondo lavoratori autonomi, attraverso il meccanismo di
far transitare nel FOPADIVA il fondo cessazione servizio dei
dipendenti regionali. Esprimiamo poi grossa sorpresa sul fatto che
tutta questa operazione a perdere sia costata 1.500 milioni di
contributi pubblici e che alla fine per gestire il fondo cessazione
servizio dei dipendenti regionali andiamo a mettere in piedi un
meccanismo molto più oneroso di quanto non sia la gestione attuale
del fondo stesso.
Président
Merci pour votre réplique.
Les travaux du Conseil sont suspendus et reprendront dans
l’après-midi à 16 heures.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK