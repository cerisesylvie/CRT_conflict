Consiglio Regionale della Valle d'Aosta - Oggetto del Consiglio n. 4020 del 3 ottobre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 4020 del 3 ottobre 2024 - Resoconto
OGGETTO N. 4020/XVI - Interpellanza: "Revisione della
normativa regionale in materia di locazioni brevi per finalità
turistiche".
Bertin (Presidente) -
Punto n. 51. Ha chiesto la parola
la consigliera Erika Guichardaz, ne ha facoltà.
Guichardaz E. (PCP) -
Cercherò di essere sintetica, ma è
un argomento che con l'Assessore abbiamo già affrontato diverse
volte, un pezzo l'abbiamo già affrontato nel
question time
,
è legato alla questione degli affitti brevi e soprattutto alla
questione della banca dati nazionale delle strutture ricettive.
Come sappiamo, il Ministero ha messo in piedi la banca dati, ci
sono stati durante l'estate diversi comunicati, anche un comunicato
dell'Assessorato del turismo che evidenziava tre questioni
importanti: che la Regione, con il supporto di INVA e con
l'obiettivo di semplificare gli adempimenti per le aziende e i
locatori, operava per trasferire nella banca tutti i dati già
presenti nelle piattaforme regionali e questo, da quello che ci ha
già detto quest'oggi, dovrebbe essere stato fatto, costruire una
rete anche di assistenza per affiancarsi a quella statale e
confrontarsi con le associazioni degli operatori per fornire a
ciascun titolare di strutture ricettive e di alloggi specifiche
istruzioni per le operazioni di acquisizione del CIN. Il Governo
stava anche valutando - questo si annunciava - se e come modificare
la normativa regionale di settore. Dalla compilazione per
l'assegnazione del CIN abbiamo anche appreso che veniva chiesto ai
locatori di dichiarare la presenza di dispositivi di sicurezza e la
presenza anche, oltre che degli estintori, del rilevatore di
monossido. In una precedente interpellanza l'Assessore ci aveva
segnalato che questo sarebbe stato obbligatorio solo per gli
alloggi a uso turistico gestiti in forma di impresa.
Le domande che noi poniamo all'Assessore sono quattro: 1) i
tempi e i modi con cui la Regione, con il supporto di INVA, e con
l'obiettivo di semplificare gli adempimenti per le aziende e i
locatori intende trasferire i dati; 2) lo stato dell'arte della
rete di assistenza che la Regione sta costruendo e che verrà
affiancata a quella statale per fornire tutte le istruzioni per le
procedure di acquisizione del CIN; 3) se conferma quindi che le
misure di sicurezza, quindi estintori e altri dispositivi, sono
prescritte esclusivamente per gli alloggi a uso turistico gestiti
in forma di impresa; 4) le valutazioni e le modifiche che si
intendono apportare alla normativa regionale di settore.
Presidente -
Per la risposta, la parola all'assessore
Grosjacques.
Grosjacques (UV) -
Intanto in premessa è opportuno
evidenziare che in Valle d'Aosta ci sono tra alberghi, residenze
turistico-alberghiere, complessi ricettivi all'aperto e tutto il
settore extra-alberghiero, circa 1.200 strutture
turistico-ricettive, di cui 430 aziende alberghiere e 40 campeggi.
A queste dobbiamo aggiungere quasi 4 mila attività di locazione
breve per finalità turistiche. Abbiamo quindi oltre 5.000 attività
per le quali si applica l'articolo 13ter del decreto-legge
145/2023, convertito con la legge 191/2023, la cosiddetta "Legge
Santanchè". Teniamo anche a evidenziare che la Banca Dati delle
Strutture Ricettive, che ha come acronimo BDSR, ha messo insieme i
dati provenienti da Regioni diverse, ciascuna con la sua
organizzazione e le sue regole. Qualcuna aveva i CIR, altre non le
avevano, altre li hanno solo per alcune categorie. Inoltre non
tutte avevano gli stessi dati e nemmeno le categorie delle attività
ricettive sono esattamente omogenee sul territorio nazionale. Ciò
non solo ha determinato per tutti un lavoro tecnico e informatico
molto complesso, ma ha anche portato ad avere una casistica molto
differenziata. Per questo motivo molte notizie diffuse su Internet
su alcune pubblicazioni e addirittura tramite i canali ufficiali
nazionali sono corrette per alcune realtà regionali, ma rischiano
di essere fuorvianti per altre, ne abbiamo parlato questa mattina
nel
question time
. A titolo di esempio alcuni giorni fa è
stata riportata una notizia che invitava i titolari di
bed &
breakfast
a chiedere il CIR prima di acquisire il CIN, ma
questo per la Valle d'Aosta non è possibile perché nella nostra
regione non è previsto il CIR per le strutture turistico-ricettive,
tra cui ci sono ovviamente anche i
bed & breakfast
.
Questa premessa per far capire che c'è una grande complessità sia
dal punto di vista dei numeri, sia da quello dei contenuti,
rispetto alla quale gli Uffici dell'Assessorato hanno dovuto
costruire un quadro chiaro, condividerlo con i principali referenti
per il mondo delle strutture turistico-ricettive e degli alloggi a
uso turistico e poi costruire una comunicazione mirata per gli
operatori valdostani. Operando in modo diverso, avremmo rischiato
di fornire informazioni non corrette.
Per quanto riguarda le domande, i dati presenti sulle
piattaforme regionali sono stati trasferiti alla banca dati
nazionale tra il 19 e il 21 agosto. In effetti il Ministero del
turismo, il 21 agosto ha ufficializzato, con un proprio comunicato,
la possibilità per gli operatori valdostani di accedere alla
richiesta del CIN. Gli unici dati che non sono ancora stati
trasferiti riguardano circa 90 alloggi a uso turistico, per i quali
i locatori sono cittadini stranieri. In assenza del codice fiscale
che la nostra piattaforma non chiedeva ai locatori stranieri la
banca dati nazionale non accettava viceversa il trasferimento dei
dati. Il problema è stato risolto dal punto di vista informatico la
scorsa settimana e a breve verranno date apposite istruzioni ai
soli locatori stranieri.
Per quel che riguarda la seconda domanda, come accennato in
premessa, era importante fornire informazioni che fossero corrette
e verificate rispetto ai dati delle strutture turistico-ricettive e
degli alloggi a uso turistico valdostani. L'Assessorato, dopo aver
fatto insieme a INVA alcuni test sulla banca dati nazionale e aver
raccolto alcune segnalazioni dei primi operatori che di loro
iniziativa si erano collegati alla banca, si è confrontata con le
principali associazioni di settore per condividere le principali
informazioni e capire quali erano, anche da parte dei loro
associati, le difficoltà e le domande più frequenti. Sulla base
degli elementi via via acquisiti, la Regione ha istituito, sin dal
21 agosto, un indirizzo
mail
a cui rivolgersi per avere
informazioni sui nuovi obblighi: elaborato una serie di FAQ che
sono state pubblicate il 20 settembre sul sito regionale, insieme a
varie informazioni e documenti di riferimento; inviata lo scorso 23
settembre una
mail
per ciascun CIR, che era quello credo al
quale si riferiva lei, presente sulla piattaforma locazioni
turistiche, cui sono state fornite le principali indicazioni per
acquisire il CIN e una serie di riferimenti; inviata lo scorso 23
settembre una mail per ciascuna struttura turistica ricettiva
presente sui
database
regionali, anche in questo caso
fornendo le principali indicazioni per acquisire il CIN e una serie
di altri riferimenti; gestite, a partire dal 21 agosto, le oltre
350 segnalazioni generate dagli utenti sulla banca dati nazionale
la quale inoltre automaticamente alle Regioni; fornito infine
assistenza telefonica direttamente tramite gli uffici e
indirettamente tramite il
call center
gestito da INVA
dedicato a locazioni turistiche.
Per dare un'idea della consistenza numerica, gli uffici ricevono
circa 60 telefonate al giorno, molte delle telefonate e delle
segnalazioni riguardano problemi degli utenti a operare sulla banca
dati nazionale non riuscendo a trovare le proprie strutture, cosa
che la banca nazionale ha attribuito al caricamento lento della
pagina che può verificarsi in momenti di forte carico. È tuttavia
giusto evidenziare che prima del 20 settembre, ovvero quando la
Regione non aveva ancora pubblicato le proprie informazioni e le
FAQ, già il 21% degli operatori era riuscito più o meno
autonomamente ad acquisire i CIN. Al 26 di settembre la percentuale
era già salita al 35% e i numeri stanno aumentando di giorno in
giorno. Per chiudere il punto di risposta, voglio segnalare che
molti utenti si dichiarano soddisfatti dell'assistenza ricevuta
dalla Regione.
Per quel che riguarda la domanda n. 3, gli estintori e i
rilevatori di gas combustibili e del monossido di carbonio sono
obbligatori per tutti gli alloggi a uso turistico e per quelli
destinati alle locazioni brevi. Solo i requisiti di sicurezza degli
impianti sono previsti esclusivamente per quelli gestiti in forma
di impresa, quindi non corrisponde al vero che io abbia fatto
dichiarazioni diverse, perché, se guardiamo il comunicato diffuso
dal Consiglio sulla discussione dell'interpellanza, vi è riportato
che "riguardo alla normativa statale, l'Assessore ha spiegato che
le poche richieste di informazioni dei locatori, riferite alla
normativa statale, hanno riguardato in massima parte la tipologia
di estintore da acquistare e il possesso dei requisiti di sicurezza
degli impianti che è prescritto esclusivamente per gli alloggi a
uso turistico gestiti in forma di impresa. È prescritto, quindi fa
evidentemente riferimento al possesso dei requisiti di sicurezza
degli impianti e non alla tipologia degli estintori. Con
riferimento all'ultima domanda, le valutazioni che stiamo facendo
come Assessorato ci portano a intervenire solo sulla legge
regionale 11/2023, relativa alle locazioni brevi per finalità
turistiche. L'idea è di semplificare gli adempimenti e di evitare
le contraddizioni tra legge regionale e statale. Tra le ipotesi
sulle quali stiamo lavorando c'è quella di evitare l'obbligo di
esporre il CIN, perché è evidente che basta un codice
identificativo per individuare l'alloggio. Dovremmo inoltre capire
come gestire le locazioni turistiche che vanno oltre i 30 giorni
per non creare due binari e due procedure separate.
Contiamo inoltre di recepire sulla legge regionale l'obbligo di
SCIA per chi esercita le locazioni per finalità turistiche nella
forma di impresa. Altri aspetti che stiamo valutando sono se
recepire anche nella legge regionale gli obblighi sugli estintori e
i rilevatori e come trattare l'imposta di soggiorno per le
locazioni turistiche oltre i 30 giorni. Non vorremmo invece
intervenire, almeno questa al momento è la scelta, sulle leggi
regionali che regolano le strutture ricettive alberghiere ed extra
alberghiere, perché sul nostro territorio sono già adeguatamente
censite e riconoscibili, quindi vorremmo lasciare alla sola
normativa statale l'obbligo relativo al CIN e alla sua
esposizione.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Grazie Assessore. Come ha
evidenziato, purtroppo le notizie che si susseguivano su Internet
hanno fatto sì che ci fosse veramente una grandissima confusione
durante l'estate e soprattutto che molte persone si fossero
affrettate a cercare di richiedere il CIN senza in qualche modo
avere delle risposte. Come immaginerà, adesso c'è invece un
problema riferito agli estintori e ai rilevatori di monossido
perché, anche sotto questo punto di vista, non è tanto l'acquisto
dell'estintore in sé, ma, come sappiamo, poi l'acquisto
dell'estintore impone anche tutta una normativa sia per i
controlli, sia per tutto quello che ne consegue. Sotto questo punto
di vista, speriamo che in qualche modo... perché anche le aziende
valdostane forse sono anche in difficoltà rispetto alla quantità di
richieste che hanno in questo momento, quindi forse bisognerà anche
pensare di intervenire in qualche modo per agevolare questo pezzo,
perché sicuramente adesso questo sarà un problema che già si sta
presentando e sicuramente si presenterà nel futuro. Naturalmente è
legato a una norma nazionale, però quello che ci tenevo a
segnalarle è che in questo momento sta diventando un problema anche
per la nostra Regione. Ha continuato a parlare di associazioni di
settore e, sotto questo punto di vista, io non ho ancora ben capito
qual è l'associazione di settore che si occupi veramente di quelle
4 mila case di affitti brevi, perché anche in audizione abbiamo
compreso che giustamente l'ADAVA si occupa di albergatori e
strutture ricettive, l'UPI si occupa di più delle case, soprattutto
di titolarità, dopodiché c'è un universo mondo che ha quelle 4 mila
persone che non lo fanno neanche in forma professionale e forse
hanno anche più bisogno rispetto agli altri di un aiuto. La
speranza è che vi sia una comunicazione puntuale rispetto anche a
quello che ci dicevamo oggi, quindi anche rispetto agli adempimenti
sul CIN, perché sarebbe interessante capire le percentuali attuali,
ma la ringraziamo intanto delle risposte che ci ha dato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK