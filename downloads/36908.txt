Consiglio Regionale della Valle d'Aosta - Oggetto del Consiglio n. 810 del 22 ottobre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 810 del 22 ottobre 2014 - Resoconto
OGGETTO N. 810/XIV - Interpellanza: "Interventi per la
verifica dei valori di inquinamento dei treni "Minuetto" utilizzati
sulla tratta Aosta-Torino".
Presidente
- Per l'illustrazione ha chiesto la parola la
Consigliera Certan; ne ha facoltà.
Certan (ALPE)
- Sì, grazie Presidente. Sono un po'
sorpresa dai titoli che ogni tanto vengono dati, perché in effetti
nella nostra interpellanza non c'è solo questa richiesta, però va
bene lo stesso.
La situazione della ferrovia valdostana è uno degli argomenti,
credo, Assessore
, à la une
in ogni Consiglio. L'abbiamo
affrontato anche in IV Commissione ultimamente, dove lei ci ha
illustrato tutto il percorso, tutto l'iter che questa problematica
ha avuto negli anni. Sta di fatto che, in questo slalom tra
difficoltà di dialogo, ingarbugliamenti burocratici e norme di
attuazione che ancora non vedono...diciamo una risoluzione o
un'attuazione tra Regione, Stato, Trenitalia e RFI, insomma, la
Valle d'Aosta e noi valdostani, per ora e per l'immediato futuro,
non abbiamo ancora nulla di certo, di chiaro e di definito. Il
servizio quotidiano di trasporto con cui affrontano le giornate i
lavoratori e gli utenti che tutti i giorni - e credo che su questo
condividiamo - utilizzano questo servizio, è scarso e, direi, poco
affidabile. Lo conosce, lo sa pure lei, Assessore, che ormai sia
gli albergatori, sia i commercianti, persino i vertici della
Casino, nell'audizione, i responsabili di EXPO 2015 di Milano,
questi responsabili nazionali che erano intervenuti nel convegno di
Courmayeur (se lo ricorderà anche lei), hanno ormai tutti
denunciato e palesemente sottolineato che lo scadente servizio
ferroviario è uno dei nodi problematici da tenere in conto anche
per lo sviluppo economico e turistico della nostra regione e,
direi, la criticità della nostra regione. Se quindi a lungo
termine, cioè nel lungo periodo pare che (come lei ci ha
assicurato) si stia lavorando, e quindi arriveremo forse ad una
prospettiva di soluzione, non abbiamo...diciamo che per ora non è
che abbiamo delle certezze, non abbiamo delle rassicurazioni da
parte sua...a parte che abbiamo certezze solo riguardo all'acquisto
dei cinque treni bimodali che, forse, inizieranno a funzionare (per
essere ottimisti) tra...tre anni, quattro anni? Quindi,
nell'immediato, pensare di raggiungere la Valle d'Aosta o muoversi
con dei mezzi pubblici è quasi angosciante, direi, e, presi per
sfinimento, sta prevalendo spesso tra gli utenti il sentimento di
arrendevolezza, che però, mi permetto di dire, non fa certo onore
alla nostra regione.
Ora, noi finora abbiamo posto sempre più l'accento su questioni
di programmazione, come ricordavo adesso nelle premesse,
programmazione del futuro della nostra linea, ma con questa
interpellanza vogliamo invece sollevare questioni...diciamo più a
breve termine, o comunque più immediate, per vedere se si riesce
almeno a dare sollievo e un po' di ottimismo a chi utilizza questo
servizio.
La prima domanda che le abbiamo posto riguarda la questione dei
bimodali; è al vaglio, e credo che stiate chiudendo l'appalto dei
cinque treni bimodali a trattativa privata con una procedura
negoziata. Ora, lei sa che noi non abbiamo mai sostenuto questa
via, però pare certo che questi treni (a detta di qualcuno) non
potranno viaggiare sulla tratta Aosta/Pré-Saint-Didier, poiché le
caratteristiche che avete messo nel bando, caratteristiche
tecniche, hanno un asse di curvatura (poi lascerò a lei spiegare
meglio, che è sicuramente più preciso di me) che non è compatibile
con quello dei binari dell'Aosta/Pré-Saint-Didier. Come gruppo ALPE
pensiamo, se dovremo passare attraverso treni bimodali, che almeno
dovrebbero essere fruibili su tutta la tratta valdostana, tanto per
non iniziare poi un percorso che sarà già vecchio appena lo
utilizzeremo.
Nel punto due poniamo l'accento sul passaggio nei pressi della
stazione di Porta Susa. Sappiamo che sono stati fatti dei controlli
e, anche se non abbiamo chiesto appositamente tutta la
documentazione, chiederemmo a lei, adesso, qui, in Consiglio, se
non può essere opportuno farsi promotori come Amministrazione
regionale presso le Autorità piemontesi competenti di una nuova
verifica, più approfondita, dei valori di inquinamento dei
Minuetto, poiché (come ci ricordava lei stesso, nello scorso
Consiglio) non è il treno che ha creato i problemi a Porta Susa, in
quanto quello era un modello di treno molto più vecchio, anche meno
prestante da un punto di vista di risparmio energetico, e aveva
meno filtri contro l'inquinamento. Chiediamo quindi, proprio perché
il Minuetto risponde già a dei parametri europei più competitivi,
se non è possibile far fare delle verifiche, perché se si potesse
(almeno con alcuni viaggi, nelle ore di punta) evitare ai
lavoratori e agli utenti della linea ferroviaria la rottura di
carico a Ivrea, il
bypass
a Porta Susa, sarebbe, come le
dicevo prima, un piccolo sollievo, non risolutivo, ma sicuramente
apprezzabile.
Infine ci è stato segnalato che sui tabelloni di destinazione di
arrivo, a Torino e a Chivasso, Aosta non risulta più essere
indicata, poiché pare che RFI indichi nel tabellone il capolinea, e
quindi è evidente che il luogo di arrivo, se persisterà la rottura
di carico e di cambio ad Ivrea, il capolinea è Ivrea e non è
Aosta...mi dicono che in alcune corse forse c'è scritto che per
arrivare ad Aosta bisogna prendere quel tipo di treno, c'è una
piccola indicazione, ma è quasi illeggibile. Credo quindi che come
capoluogo di regione Aosta meriti almeno di non sparire dai
tabelloni, proprio perché è capoluogo, ripeto, di una regione. Le
chiediamo pertanto di intervenire presso le stazioni piemontesi
affinché ci sia il ripristino dell'arrivo e della destinazione
"Aosta", non tanto per i viaggiatori e i pendolari, che chiaramente
sanno quale treno devono prendere, ma anche proprio per quei pochi
turisti che si cimentano nel viaggio ferroviario, credo sia
importante avere almeno questa indicazione. La ascoltiamo
attentamente. Grazie.
Presidente -
Grazie. La parola all'Assessore
Marguerettaz; ne ha facoltà.
Marguerettaz (UV)
- Grazie Presidente. Le domande sono
abbastanza puntuali, quindi credo che ci siano tutte le condizioni
per dare delle risposte molto precise.
Intanto, sulla prima domanda: "se è intenzione
dell'Amministrazione regionale procedere nell'iter di acquisto dei
treni bimodali", ovviamente l'Esecutivo, anche proprio per
definizione, esegue delle indicazioni e dei deliberati che sono
stati, a monte, legittimati dal Consiglio. Sono diverse le
risoluzioni approvate da questo Consiglio, a partire dal 2011 in
avanti, in cui c'è un impegno dato al Governo regionale a
proseguire le attività al fine di utilizzare i fondi statali della
legge finanziaria del PARFAS per l'acquisto dei treni bimodali.
Quindi il Consiglio, ovviamente a maggioranza, ha dato questa
indicazione: gli atti, sono il 1914 della XIII legislatura, 14
luglio 2011, e, ancora, il 2753 del 19 dicembre 2012. È prevista
dal PARFAS, che è stato approvato in Consiglio regionale l'8
ottobre 2013, quindi va da sé che le indicazioni date dal Consiglio
e gli atti deliberativi del Consiglio vanno in questa direzione.
Sulla domanda puntuale, l'utilizzo sulla tratta
Aosta/Pré-Saint-Didier: le caratteristiche dei treni bimodali, così
come quelli diesel normali, perché la componente più pesante è
quella dei diesel, supera il peso assiale delle 18 tonnellate che
non è compatibile con l'Aosta/Pré-Saint-Didier, che ha una
limitazione di 16 tonnellate per asse. Quindi, dal punto di vista
tecnico, quel tipo di mezzo, torno a dire sia esso bimodale, sia
esso semplicemente diesel, non è compatibile. Peraltro, sulla base
delle analisi tecniche effettuate, risulta estremamente resistivo,
se non addirittura proibitivo, imporre un valore di 16 tonnellate
per asse per un treno di impostazione moderna, e non è un caso che
sull'Aosta/Pré-Saint-Didier viaggino dei treni che hanno una certa
anzianità, anzianità elevata. Non le ricordo anche il problema del
Minuetto: i Minuetti, pur essendo dei treni che in teoria
potrebbero essere compatibili, questo ci era stato assicurato,
tant'è che ricorderete ancora nella XI legislatura noi abbiamo
contribuito per acquistare nove treni Minuetto pagando il 30
percento a Trenitalia, che si è tenuta i treni, il 30 percento è un
contributo che l'Amministrazione regionale ha dato a Trenitalia che
si è comprata i treni. Ebbene, due treni erano destinati
sull'Aosta/Pré-Saint-Didier, e l'Aosta/Pré-Saint-Didier non ha
potuto mettere in esercizio questi treni perché lì non era una
questione di peso, ma quello che lei ha accennato prima sui raggi
di curvatura, cioè l'utilizzo di quei treni consumava in modo
esagerato sia i binari, sia l'infrastruttura, perché sono treni che
generalmente sono utilizzati in pianura e su delle tratte con raggi
di curvatura molto ridotti. Questo problema non l'abbiamo avuto
solo noi, ma Trenitalia l'ha avuto con diverse linee e, tra
l'altro, Trenitalia ha avuto un contenzioso con Alstom, che è la
società che ha prodotto questi treni; quindi anche lì non siamo
stati neanche nella condizione di poter chiedere dei danni perché
Trenitalia, a sua volta, ha chiesto i danni alla Alstom.
Sulla seconda domanda, quella specifica invece sui Minuetto e
l'inquinamento, la Regione, già a suo tempo di concerto con la
Regione Piemonte, aveva promosso una verifica rispetto alla
circolazione dei soli Minuetto, spingendo RFI a sperimentare un
orario in cui solo tali treni transitavano nel passante, tra
l'altro congiuntamente a un potenziamento della ventilazione, per
poter effettuare specifici test rispetto alla qualità dell'aria
nella stazione di Porta Susa. Ciò risulta evidente, ma le posso poi
dare i dati, glieli fornisco molto volentieri, dalle note del 3
dicembre 2010 e del 17 dicembre, sempre del 2010. Tale modello fu
esercito con l'orario in vigore dal 12 dicembre 2010 al 5 marzo
2011, ma già dopo le prime settimane, le Ferrovie dello Stato
comunicavano, prima informalmente e poi con una lettera del mese di
gennaio, che era impossibile fare questo tipo di operazione.
Quindi, in buona sostanza, tutti i treni termici a Porta Susa non
possono transitare, anche quelli di nuova generazione.
L'ultima domanda: è una vicenda che ci ha coinvolto diciamo per
tutto il periodo in cui purtroppo abbiamo dovuto subire la rottura
di carico. E quindi la Regione si era attivata nel 2011 quando
furono introdotte le rotture di carico per ottenere
l'evidenziazione della destinazione "Aosta" sui tabelloni di
stazione a Torino e viceversa. Tale informazione, inizialmente
prodotta solo sui tabelloni cartacei e sull'orario pubblicato,
risultava riportata anche sui tabelloni luminosi a partire dal
2012; quindi questo problema è antico e ad un certo punto è stato
risolto, nel 2012. Nel mese di giugno 2014, quello a cui lei si
riferisce, abbiamo appreso che tale informazione non compariva più
sui tabelloni luminosi sui quali, secondo quanto è emerso da
contatti informali con Trenitalia, era stato implementato un nuovo
sistema informatico. La Regione, in occasione del Comitato
paritetico di gestione dell'accordo commerciale, in data 8 luglio
2014, aveva quindi nuovamente manifestato la necessità di
evidenziare la destinazione "Aosta" e "Torino" dei treni con
rottura di carico ad Ivrea e Trenitalia si era impegnata di
inoltrare la richiesta a RFI, il gestore dei relativi impianti e
sistemi, per ottenere il ripristino di tale fondamentale
informazione. Successivamente, in occasione del Comitato paritetico
del 21 agosto 2014, la Regione si era nuovamente interessata e
Trenitalia aveva confermato di aver inoltrato la richiesta a RFI.
La comunicazione di lunedì 20, quindi, ci informa che Trenitalia ha
comunicato tramite mail che sulle stazioni di Porta Nuova sono
state riabilitate le informazioni sulla destinazione e quindi a
Porta Nuova oggi compare di nuovo la destinazione "Aosta". Quindi
rispetto a questa domanda le ho raccontato quello che è accaduto ad
agosto 2014 e quello che lunedì ci hanno comunicato, lei non mi
dirà che ha fatto un
assist
, ma così è, lunedì ci hanno
comunicato che hanno ripristinato la cosa.
Presidente -
Per la replica chiede la parola la
Consigliera Certan; ne ha facoltà.
Certan (ALPE)
- Grazie Presidente.
Vede, Assessore, si può sempre vedere il bicchiere mezzo pieno o
mezzo vuoto, si può vederlo da una parte o dall'altra...potrebbe
anche essere che, vista la nostra interpellanza in Consiglio, hanno
ripristinato...sì, però è stata ripristinata il 20, vede? La
ringrazio per le risposte. Su quella del Minuetto credo di averle
già detto io nell'esposizione che avevo dei dubbi, non avevo
verificato tutta la documentazione, però credo che uno dei problemi
che i Pendolari Stanchi o meno stanchi hanno sia veramente la
rottura principale, proprio la rottura di Ivrea. Non vedendo delle
soluzioni immediate che possono profilarsi, credo che bisognerà in
qualche modo intervenire affinché questo si risolva al più
presto.
Le altre due domande erano chiaramente non marginali. Le avevamo
chiesto questo riguardante Aosta perché è evidente che, con un
sistema completamente informatizzato, quando un qualsiasi utente
richiede una destinazione (sa benissimo come avvengono adesso le
richieste e come confermare i biglietti del treno), è
importantissimo poter digitare il luogo di arrivo o la destinazione
a cui si vuole accedere. È chiaro che se Aosta non risulta né a
Porta Susa, né a Porta Nuova, né a Chivasso perché è stata proprio
tolta tenendo conto del capolinea, è chiaro che Aosta non risulterà
mai raggiungibile, e quindi anche a livello turistico credo che
questo fatto fosse veramente un danno. Sono e siamo ben felici che
sia stato risolto lunedì.
Infine, per quanto riguarda i treni bimodali...certo, capisco
che l'Esecutivo porti avanti le istanze del Consiglio regionale. In
effetti, in premessa le ho detto che se bisogna passare attraverso
i treni bimodali, che almeno risolvano alcuni problemi, perché,
comunque sia,
on vieillit en attendant et en attendant on
vieillit
. Sono passati 7 anni e continuiamo ogni tanto a dire:
"sono problemi infrastrutturali quelli più importanti che dobbiamo
risolvere", però poi ci sono tutta una serie di altri problemi e
problemini che interferiscono e quindi credo che non possa più
essere veramente rimandata questa concertazione. Oggi lei non ci ha
dato comunicazione di nuovi passaggi, di nuovi incontri, però
sarebbe importante che il lavoro iniziato in commissione
continuasse. Io mi auguro, proprio per tutti gli utenti della
ferrovia, che al più presto lei riesca a definire con le Autorità
piemontesi, statali, Trenitalia, RFI, tutte le varie procedure e
che poi si proceda a velocità sostenuta alla risoluzione dei
problemi dell'infrastruttura. Grazie.
Presidente
- Grazie. Punto 27 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK