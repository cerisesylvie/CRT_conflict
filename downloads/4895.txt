Consiglio Regionale della Valle d'Aosta - Oggetto del Consiglio n. 616 del 24 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 616 del 24 novembre 1982 - Resoconto
OGGETTO N. 616/VII - COMUNICAZIONI DEL PRESIDENTE DEL
CONSIGLIO. RINVIO OGGETTI.
PRESIDENTE:
Dal giorno 11 novembre 1982 in poi sono stati
presentati i seguenti disegni di legge:
Disegno di legge n. 446,
presentato dalla Giunta
regionale in data 11 novembre 1982, concernente: "Finanziamento di
spese nei diversi settori regionali di intervento, con
modificazioni alle autorizzazioni di spesa di leggi regionali in
vigore, assunti in coincidenza con l'approvazione del bilancio di
previsione per l'esercizio 1983 e del pluriennale 1983/1985". -
Assegnato alla I^ Commissione.
Disegno di legge n. 447
, presentato dalla Giunta
regionale in data 11 novembre 1982, concernente: "Bilancio di
previsione della Regione Autonoma Valle d'Aosta per l'anno
finanziario 1983 e per il triennio 1983/1985". - Assegnato alla I^
Commissione.
Disegno di legge n. 448
, presentato dalla Giunta
regionale in data 12 novembre 1982, concernente: "Finanziamenti
integrativi regionali nel settore dell'edilizia residenziale
pubblica". - Assegnato alla I^ e alla II^ Commissione.
Disegno di legge n. 449
, presentato dalla Giunta
regionale in data 12 novembre 1982, concernente: "Formazione
dell'anagrafe dell'utenza e del censimento degli alloggi di
proprietà pubblica". - Assegnato alla I^ e ala II^ Commissione.
Disegno di legge n. 450
, presentato dalla Giunta
regionale in data 12 novembre 1982, concernente: "Autorizzazione di
spesa per la costruzione di un canile regionale". - Assegnato alla
I" e alla II^ Commissione.
Disegno di legge n. 451
, presentato dalla Giunta
regionale in data 15 novembre 1982, concernente: "Ulteriore
modificazione della legge regionale 8 ottobre 1973, n. 33,
concernente i fondi di rotazione regionali". - Assegnato alla I^
Commissione.
Disegno di legge n. 452
, presentato dalla Giunta
regionale in data 15 novembre 1982, concernente: "Istituzione
dell'Ufficio regionale della protezione civile". - Assegnato alla
I^ Commissione.
Disegno di legge n. 453
, presentato dalla Giunta
regionale in data 18 novembre 1982, concernente: "Proroga della
garanzia fideiussoria della Regione a favore della Cooperativa
Produttori Latte e Fontina della Valle d'Aosta". - Assegnato alla
I^ Commissione.
Disegno di legge n. 454
, presentato dalla Giunta
regionale in data 18 novembre 1982, concernente: "Modifiche della
legge regionale 25.8.1980, n. 43, recante l'istituzione
dell'I.R.R.S.A.E." - Assegnato ala I^ e alla V^ Commissione.
In questo periodo sono stati vistati i seguenti disegni di
legge:
Disegno di legge n. 426
, concernente: "Anticipazione
straordinaria di cassa".
Disegno di legge n. 427
, concernente: "Primo
provvedimento di variazione al bilancio di previsione per
l'esercizio 1982".
Disegno di legge n. 428
, concernente: "Rifinanziamento,
per l'esercizio 1982, di spesa nei vari settori regionali di
intervento".
Disegno di legge n. 429
, concernente: "Aumento,
limitatamente all'anno '82, della spesa per l'applicazione delle
leggi regionali recanti norme per il risanamento del bestiame in
Valle".
Non vi sono disegni di legge non vistati.
Le deliberazioni vistate sono 14.
Non vi sono deliberazioni non vistate.
Le riunioni delle Commissioni sono state le seguenti:
- Ufficio di Presidenza: 1
- Conferenza dei Capi Gruppo e Ufficio di Presidenza: 2 incontri
con le Organizzazioni Sindacali, Amministratori Comunali di Aosta e
Pont-Saint-Martin per problemi di siderurgia pubblica, in vista
della riunione con il Ministero per le Partecipazioni Statali; tale
riunione è stata poi annullata per la crisi di governo e rinviata a
prossima data che ci verrà comunicata.
- I^ Commissione: 1
- V^ Commissione: 1
- I^ e II^ Commissione in seduta congiunta: 1
- I^ e III^ Commissione in seduta congiunta: 2
- III^ e IV^ Commissione in seduta congiunta: 1
- Commissione Speciale Châtillon S.p.A. 1
Con lettera prot. n. 4597/Gab., in data 20 novembre 1982, il
Presidente della Giunta ha richiesto, ai sensi dell'art. 30 del
Regolamento interno per il funzionamento del Consiglio, di voler
iscrivere, acquisiti ove necessari i prescritti pareri, all'ordine
del giorno della presente adunanza, in via d'urgenza, i seguenti
oggetti:
Disegno di legge n. 443
- Sviluppo della meccanizzazione
forestale e delle strutture produttive per la prima lavorazione del
legno.
Disegno di legge n. 444
- Aumento della spesa per
l'applicazione della legge regionale 9 maggio 1963, n. 12,
concernente l'istituzione dell'Ente Valdostano per l'Artigianato
Tipico.
Disegno di legge n. 445
- Aumento della percentuale di
intervento per l'attuazione dei compiti attribuiti ala "Federachon
di Sport de Noutra Tera" dalla legge regionale 11 agosto 1981, n.
53.
Disegno di legge n. 448
- Finanziamenti integrativi
regionali nel settore dell'edilizia residenziale pubblica.
Disegno di legge n. 450
- Autorizzazione di spesa per la
costruzione di un canile regionale.
Disegno di legge n. 452
- Istituzione dell'Ufficio
regionale della Protezione Civile.
Disegno di legge n. 453
- Proroga della garanzia
fideiussoria della Regione, presso Istituti di Credito e Aziende
Bancarie per la concessione di prestiti e di fido bancario a favore
della Cooperativa Produttori Latte e Fontina della Valle
d'Aosta.
Secondo il Presidente della Giunta tale richiesta è motivata
dalla necessità che i provvedimenti legislativi comportanti
variazioni di bilancio siano approvati entro il mese di novembre,
per poter entrare in vigore prima dello scadere dell'anno
finanziario.
In data 22 novembre ho provveduto immediatamente ad informare
della richiesta tutti i Presidenti delle Commissioni permanenti
nonché i Capigruppo consiliari, e, poiché su questi argomenti, per
i quali il Presidente della Giunta richiede l'iscrizione in via
d'urgenza, non vi erano i pareri delle Commissioni, al tempo stesso
mi sono sentito in dovere di rispondere al Presidente della Giunta
regionale che la richiesta di iscrizione in via d'urgenza potrà
comunque avere luogo solamente dopo i prescritti pareri e con il
ricorso all'applicazione dell'art. 50, 2° comma, del Regolamento
interno.
Con l'occasione ho ritenuto opportuno sottolineare che in
previsione "di provvedimenti legislativi comportanti variazioni di
bilancio da approvarsi entro il mese di novembre", questa
Presidenza, anche forte della costante negativa tradizione degli
anni precedenti, aveva sollecitato, con lettera in data 13 agosto
1982, n. 910, il Presidente della Giunta regionale e tutti gli
Assessori a presentare per la discussione consiliare, con la dovuta
tempestività, i provvedimenti di cui si tratta al fine di evitare
l'attuale situazione di urgenza, che impedisce un esauriente
dibattito e, soprattutto, crea disagio a livello di Consiglio e di
Commissioni, che giustamente si sentono limitati nelle loro
prerogative. Comunque, so che oggi sono riunite alcune Commissioni
per l'esame di questi provvedimenti; se le Commissioni
provvederanno a emettere il prescritto parere, a richiesta del
Presidente della Giunta sarà sottoposta all'esame del Consiglio, ai
sensi dell'art. 30 del Regolamento.
Altre comunicazioni riguardano l'attività della Presidenza del
Consiglio.
E' pervenuto a questa Presidenza un telegramma del Coordinatore
dei Presidenti delle Comunità Montane, Dr. Eugenio Bovard, nel
quale si esprime profonda soddisfazione per l'avvenuta approvazione
da parte del Consiglio regionale del progetto di legge recante
l'istituzione della Comunità Montana Walser. Analogo telegramma è
stato inviato dall'Associazione Augusta.
Il Dirigente del Compartimento ANAS della Vale d'Aosta, Ing.
Francesco Ferrazzin, ha comunicato a questa Presidenza, alla quale
si erano rivolti alcuni lavoratori occupati presso società operanti
nella zona dell'autoporto regionale per lamentare carenze nella
segnaletica stradale, che il Compartimento ANAS ha posto in essere
interventi per migliorare la segnaletica stradale in quella
località, e che la definitiva sistemazione dell'impianto di
regolazione e segnalazione del traffico sarà completata non appena
ultimati, da parte della Regione, i lavori di sistemazione degli
incroci stradali in quella zona. Tale comunicazione è stata fornita
al Consiglio nella scorsa adunanza.
Il Dirigente della sede INPS della Vale d'Aosta, Dr. Capo, ha
fatto pervenire all'Assessore alla Sanità ed Assistenza Sociale
Rollandin, che aveva sollecitato un intervento in merito alla
risoluzione del rapporto di lavoro di un invalido civile assunto
all'INPS ai sensi della legge 482/1968 - ciò di cui è stata data
comunicazione al Consiglio - una lettera nella quale fa presente
che ogni provvedimento di riesame del caso in oggetto è sottratto
alla competenza della sede INPS di Aosta, rientrando esso nelle
facoltà del Comitato esecutivo nazionale dell'INPS stesso. Il
problema in questione era stato, in precedente adunanza, sollevato
con interrogazioni rivolte all'Assessore Rollandin da alcuni
Consiglieri.
E' pervenuta a questa Presidenza una comunicazione del
Presidente dell'Unione Italiana Ciechi che sollecita un adeguato
utilizzo da parte delle Regioni degli ex-dipendenti ciechi
dell'Unione Italiana Ciechi trasferiti, ai sensi della legislatura
vigente, ai ruoli unici, in attesa di adeguata sistemazione. Viene
richiesto che la comunicazione sia data anche al Consiglio, cosa
che io faccio.
Un gruppo di lavoratrici della SIV di Arnad in cassa
integrazione guadagni ha fatto pervenire un documento nel quale si
lamenta il mancato rispetto di alcuni punti di un accordo
sottoscritto a suo tempo tra azienda e lavoratori, concernente una
parziale ripresa dell'attività produttiva nello stabilimento di
Arnad. Anche di questo mi si richiede di dare comunicazione al
Consiglio.
Ho provveduto a prendere contatti, in ottemperanza a quanto
deciso dal Consiglio regionale, per una visita allo stabilimento
Nuova Sias di Aosta. In seguito al parere dell'Ufficio di
Presidenza ed in base al calendario che il Consiglio si darà per le
prossime adunanze, le date proposte per la visita sono il 1°
dicembre o il 9 dicembre, tenendo conto che nel caso che per il 1°
dicembre il Consiglio sia impegnato nell'esame del bilancio di
previsione per il 1983, la visita dovrà essere spostata al 9
dicembre. Sarà comunque il Consiglio a decidere nella seduta del 30
novembre; vi sarà trasmessa oggi la lettera di convocazione per i
giorni 30 novembre, 1° e 2 dicembre, ai sensi dell'art. 20 dello
Statuto, come da richiesta del Presidente della Giunta.
Con ciò sono terminate le comunicazioni del Presidente del
Consiglio, sulle quali dichiaro aperta la discussione.
Ha chiesto di parlare il Consigliere Mafrica, ne ha facoltà.
MAFRICA - (P.C.I.):
Il fatto che il Consiglio abbia sede
al primo piano e che la Giunta invece sia situata al secondo piano,
può forse avere indotto la Giunta regionale a pensare di avere una
collocazione superiore rispetto al Consiglio, non soltanto in
termini logistici. Oppure può anche essere che dopo otto anni di
ininterrotta permanenza al potere, la Giunta regionale ritenga di
essere inamovibile. Noi riteniamo, invece, che in questo universo
di immobile non ci sia nulla, e può anche essere che Andreotti
passi alla storia non per altre cose, ma per la sua massima ormai
famosa: "Il potere logora chi non ce l'ha"; in questo caso però,
una serie di poteri non sono della Giunta, ma del Consiglio.
Mi riferisco alla richiesta pervenuta al Presidente del
Consiglio, e per conoscenza ai Presidenti di Commissioni e ai
Capigruppo, di iscrivere d'urgenza tutta una serie di provvedimenti
legislativi presentati la settimana scorsa alla Presidenza del
Consiglio. La Giunta regionale aveva avuto, dal mese di aprile al
mese di ottobre, tutto il tempo necessario per predisporre quei
disegni di legge, i cui finanziamenti erano compresi nel fondo
globale per finanziamenti di leggi da farsi; è trascorso del tempo
invano, si è aspettato fino all'ultima settimana, e non vediamo
perché si debba concedere l'urgenza per provvedimenti che avrebbero
senz'altro potuto essere preparati prima; non crediamo che il
Consiglio debba essere costretto a varare dei provvedimenti senza
il tempo necessario per esaminarli a fondo. I ritardi della Giunta
non devono essere fatti ricadere sul Consiglio. Abbiamo fatto
numerose riunioni congiunte dei Capigruppo con il Presidente di
Commissione e abbiamo ribadito che le Commissioni devono avere
almeno dieci giorni di tempo prima che il Consiglio passi all'esame
dei disegni di legge; in un certo numero di casi, sono state fatte
delle eccezioni, ma ogni volta i Presidenti di Commissione e le
Commissioni stesse esprimevano alla Giunta la necessità di
rispettare le norme concordate, di lasciare il tempo per esaminare
i disegni di legge nel modo più approfondito possibile, permettendo
la consultazione degli organismi che fosse necessario sentire;
infatti quando si è avuto questo tempo a disposizione sono venute,
dalle Commissioni, proposte, emendamenti e modifiche che hanno
contribuito a migliorare le leggi.
In questo caso, si chiede che un numero rilevante di disegni di
legge venga iscritto all'ordine del giorno di questa adunanza
quando alcuni di questi disegni di legge sono addirittura stati
presentati il 18 o il 19 novembre. Il nostro Gruppo esprime la
propria contrarietà a questo modo di procedere, perché ritiene che
così facendo si tende a svuotare il Consiglio dei suoi poteri più
significativi, quello legislativo e quello regolamentare. Noi
sappiamo che anche altri Presidenti di Commissione e altri
Commissari hanno espresso la propria insoddisfazione per questo
modo di procedere; chiediamo ora che ci sia coerenza, che non ci si
limiti a disapprovare ma che, se si vuole salvaguardare la
complessiva capacità di operare del Consiglio, si dimostri nei
confronti della Giunta la volontà di far rispettare delle norme,
dei regolamenti che sono stati fissati perché ognuno possa svolgere
nel modo migliore il proprio lavoro.
Ho sentito dire dal Presidente del Consiglio che è pervenuta
anche la richiesta, da parte del Presidente della Giunta, di una
convocazione straordinaria del Consiglio alla fine del mese, per
discutere del bilancio 1983. A questo proposito voglio ricordare
che in una riunione in cui si erano concordate tra Capigruppo e
Presidenti di Commissione le date delle adunanze da farsi in tempi
successivi, si era deciso che il Consiglio per la discussione del
bilancio avrebbe avuto luogo nei giorni 9, 10 e 11 dicembre. Dopo
che la decisione era stata presa, è pervenuta da parte del
Presidente della Giunta la richiesta di anticipare la discussione,
ove fossero stati presentati emendamenti alla legge finanziaria che
riducessero da 9 a 7 decimi le quote spettanti alla Valle d'Aosta.
In quella riunione, preoccupati tutti i Gruppi di questa
eventualità, si era concordato che se questi emendamenti fossero
stati effettivamente presentati, la discussione avrebbe potuto
essere anticipata anche a scapito delle necessarie consultazioni e
di un esame approfondito del bilancio stesso. Se invece questi
emendamenti non fossero comparsi all'orizzonte, la seduta del
Consiglio per discutere il bilancio sarebbe rimasta fissata alla
data del 9, 10 e 11 dicembre; su questo punto c'era stato il
consenso di tutti i Gruppi presenti in Consiglio.
Ora, io credo che si debba rispettare quella decisione, visto
che emendamenti alla legge finanziaria non sono mai stati
presentati in nessuna sede e visto che il Governo è caduto e non è
ancora neppure concluso l'iter per la formazione del nuovo Governo.
Si dia quindi il tempo alle Commissioni per lavorare, si dia il
tempo ai Consiglieri per svolgere quei compiti a cui sono stati
chiamati, e non si forzi per motivi interni alla logica e al
funzionamento della Giunta l'andamento dei lavori del Consiglio
regionale.
PRESIDENTE:
Altri chiedono la parola? ha chiesto di
parlare il Presidente della Giunta, ne ha facoltà.
ANDRIONE - (U.V.):
Una brevissima risposta. Quale che sia
la collocazione logistica, credo che sia un diritto specifico del
Presidente della Giunta quello di chiedere l'iscrizione
d'urgenza.
Seconda cosa: le condizioni di lavoro nelle quali ci muoviamo,
sia il Consiglio che la Giunta, sono tali per cui rimproverare
certi piccoli ritardi mi sembra per lo meno fuori luogo.
Punto terzo: la situazione politica, col Governo caduto, è tale
da consigliare la massima sollecitudine agli organi
istituzionali.
Punto quarto ed ultimo: il Consiglio è sovrano, e a noi
interessa che si voti su queste materie di modo che si sappia chi
vuole presentarsi con le carte in regola in una discussione aperta
tra Enti locali, come si chiamano, e Governo per certe
distribuzioni di denari che mancano, e chi invece non vuole avere
le carte in regola al momento in cui il Senatore Amintore Fanfani
avrà fatto il suo Governo.
PRESIDENTE:
Altri che chiedono la parola? Ha chiesto di
parlare il Consigliere Minuzzo; ne ha facoltà.
MINUZZO - (P.S.D.I.):
In riferimento alla comunicazione
del Presidente del Consiglio sulla presentazione di un disegno di
legge di modifica dell'I.R.R.S.A.E., vorrei dire - e questa è una
presa d'atto che devo fare anche nei confronti dei colleghi
commissari della V Commissione - che dopo che nella passata
adunanza del Consiglio regionale,discutemmo la questione del
progetto di potenziamento curricolare presentato dal II Circolo
Didattico e in qualche modo sentiti l'I.R.R.S.A.E. e l'Ispettore
scolastico, respinto dall'Assessore alla Pubblica Istruzione
Viglino, ieri abbiamo avuto un incontro con l'I.R.R.S.A.E.,
incontro molto soddisfacente e veramente costruttivo.
Il problema, adesso, visto che è già stato tracciato un
programma di lavoro, è che il progetto che risulterà da questi
incontri venga poi approvato politicamente dall'Assessore, perché,
di fatto, con questi incontri si supereranno tutti gli
inconvenienti di carattere tecnico, legislativo e burocratico, e
quindi il problema sarà di carattere squisitamente politico: se
approvarlo o meno. Vista la disponibilità dimostrata dall'Assessore
Viglino ad accelerare i tempi e a mantenere fede agli impegni
assunti in Consiglio regionale, quando disse che al più presto
avrebbe promosso un incontro con l'I.R.R.S.A.E. e i responsabili
del II Circolo Didattico, mi auguro che il progetto per l'anno
scolastico '83/'84 possa avere attuazione.
Più che una presa d'atto delle comunicazioni del Presidente del
Consiglio la mia è una comunicazione che ho ritenuto opportuno
dare, perché ritengo che, siccome il mio Partito è collocato in una
posizione di opposizione costruttiva, quando un Assessore fa
qualcosa che va bene si deve dargliene atto.
PRESIDENTE:
Altri chiedono la parola?
Ha chiesto di parlare il Consigliere Tonino; ne ha facoltà.
TONINO - (P.C.I.):
Non per aprire una discussione col
Presidente della Giunta, però è fuor di dubbio che la legge
finanziaria dello Stato non può essere approvata entro l'11
dicembre. Questo credo che sia pacifico e comprensibile a
tutti.
Per quanto riguarda le carte in regola, noi siamo dell'opinione
che la Regione debba presentarsi con le carte in regola, siamo però
anche fermamente convinti che il Consiglio debba poter esaminare
seriamente il bilancio. Approvare il bilancio il 2 dicembre o l'11
dicembre con la questione delle carte in regola non c'entra nulla,
si tratta semplicemente di rispettare le esigenze dei Consiglieri
di un esame approfondito, di rispettare le esigenze, che noi
sentiamo, di consultare anche le Organizzazioni Sindacali così come
è stato fatto negli anni scorsi, e cioè di rispettare quello che
deve essere il lavoro del Consiglio.
PRESIDENTE
: Altri chiedono di intervenire?
Ha chiesto di parare il Presidente della Giunta; ne ha
facoltà.
ANDRIONE - (U.V.):
Per ribadire che il Consiglio è
sovrano e deciderà in materia, e per ribadire che avendo visto il
testo dell'articolo in questione, dove fra l'altro si dice "sentito
il Presidente della Giunta" cosa che per ora non è vera, e sapendo
che quell'articolo probabilmente verrà trasmesso tale e quale da
qualsiasi Governo della Repubblica, noi riteniamo che ci sia invece
una gran fretta. E' un'opinione politica, che potrà essere discussa
nell'opportuna sede.
PRESIDENTE:
Altri chiedono la parola sulle comunicazioni
del Presidente del Consiglio?
Vorrei ricordare al Consiglio, che per quanto riguarda i motivi
d'urgenza e la convocazione straordinaria ed urgente, il Consiglio
sarà chiamato ad esprimersi nel momento in cui le Commissioni
avranno espresso il loro parere all'iscrizione richiesta dal
Presidente della Giunta; penso che ciò potrà avvenire nella seduta
pomeridiana, in quanto le Commissioni sono riunite prima delle ore
16, e quindi in quella sede il Consiglio si pronuncerà sulla
eventuale iscrizione di questi oggetti. Il 30 novembre il Consiglio
è invece convocato per vedere se, essendoci i pareri, potrà
iscrivere o meno i disegni di legge per cui è stata richiesta
l'urgenza da parte del Presidente della Giunta.
Un'ultima comunicazione: l'Assessore Viglino ha scritto a tutti
i Consiglieri che ritenevano di prendere parte, a seguito
dell'iniziativa sollecitata dall'interpellanza del Consigliere
Berti, a corsi di aggiornamento sulla lingua francese; nella
lettera, lo dico per coloro che non l'avessero ricevuta, è scritto
che oggi alle ore 15,30 c'è una riunione in una sala del primo
piano per concordare le modalità di questo corso. Quanti hanno
sottoscritto la partecipazione al corso sono invitati a trovarsi
oggi alle 15,30 al primo piano, in una sala che stabiliremo perché
ci sono numerose Commissioni già riunite per le stesse ore.
Poiché non vi sono comunicazioni del Presidente della Giunta,
procediamo con l'esame dell'ordine del giorno trattando l'oggetto
iscritto al punto 3.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK