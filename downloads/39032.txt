Consiglio Regionale della Valle d'Aosta - Oggetto del Consiglio n. 2386 del 6 ottobre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2386 del 6 ottobre 2016 - Resoconto
OGGETTO N. 2386/XIV - Ritiro di mozione: "Impegno per la
liquidazione dei rimborsi per mancato introito spettanti agli
esercenti di attività commerciali di La Palud a
Courmayeur".
Rosset (Presidente) -
Punto n. 29 dell'ordine del giorno.
Ha chiesto la parola la Consigliera Certan per l'illustrazione; ne
ha facoltà.
Certan (ALPE) -
Ritorniamo sul tema dei danni che hanno
subito negli anni gli albergatori e i commercianti della frazione
di La Palud a Courmayeur, e anche sullo stato di emergenza dei
lavori per il vallo di protezione, ma anche di prima, durante
l'evacuazione con la situazione di emergenza per la frana di La
Saxe.
Come sa, Assessore, il nostro impegno è molto chiaro oggi, però
può essere anche emendato perché abbiamo scritto "impegna il
Governo regionale a liquidare immediatamente" al posto di "a farsi
portavoce presso il Capo della Protezione civile per liquidare"; in
effetti c'è stata una svista nel momento in cui ho redatto la parte
dell'impegno. Chiaramente quello che noi vogliamo oggi è un impegno
da parte del Governo regionale ad intervenire su questa vicenda che
va avanti ormai da due anni, in cui gli albergatori avrebbero
dovuto avere un minimo di rimborso per i danni subiti quando hanno
chiuso le loro attività, mentre ci è giunta voce che non abbiano
ancora ricevuto nulla. La situazione è un po' comica, perché lo
scorso 22 marzo le avevamo posto la stessa domanda e lei ci
rispose: "La Protection civile nationale n'a pas encore approuvé
l'ordonnance relative au dédommagement des habitants. La Région
s'est déjà exprimée favorablement au sujet du l'ébauche de cet act
[...]. Quant à la deuxième question, je tiens à souligner que
l'Administration n'a pas pris aucun engagement à cet égard [...]".
Due giorni dopo, il 24 marzo, attraverso anche un grande articolo,
venne dato questo annuncio: "Frana di La Saxe, via ai rimborsi agli
albergatori e ai ristoratori", perché il Capo della Protezione
civile, Fabrizio Curcio, in occasione di un'inaugurazione qui in
Valle d'Aosta, annunciò che erano stati sbloccati i fondi e che, a
distanza di un mese, gli indennizzi sarebbero arrivati. Sappiamo
che la proposta di rimborso è anche abbastanza limitata nei costi,
perché mi pare - lei mi darà conferma - che la cifra sia di 50 mila
euro e che 25 siano gli operatori che devono avere questi rimborsi,
per cui direi che è abbastanza esigua.
Chiederemmo pertanto che oggi il Governo regionale si prendesse
davvero l'impegno di interpellare la Protezione civile, perché
crediamo che vi siano vicende che debbano essere chiuse per
rispetto anche nei confronti dei cittadini. Tra le altre cose,
Assessore, lei è sicuramente a conoscenza che il calcolo è stato
fatto sulle due annualità in cui ci sono stati i lavori, che mi
pare siano il 2013 e il 2014, e che quando si sono calcolate le
percentuali, che non so, sulla dichiarazione dei redditi del 2014 -
questa è la trappola che trovo essere un po' imbarazzante - si sono
calcolate le cifre e i rimborsi sul 2013, cioè nel momento in cui
gli albergatori e i commercianti erano praticamente o chiusi o
quasi vuoti. È chiaro che il rimborso per l'anno 2014 del mancato
introito è imbarazzante, perché se le attività sono state calcolate
sull'annualità precedente ed erano erano chiuse o semivuote per
lavori in corso e non vi erano turisti nella zona, è evidente che i
500 euro che alcuni albergatori ricevono sono davvero un piccolo
riconoscimento; credo sia imbarazzante, ma che almeno ci sia
quello. Sono due anni che sentiamo dei proclami da parte di tutti i
Capi della Protezione civile che si sono susseguiti: Franco
Gabrielli, nel marzo del 2014, probabilmente quando era in pieno
periodo dei proclami del Governo, prometteva "compensazioni
economiche per le attività turistiche che subiscono dei danni per
mancato introito". Ritengo che almeno questo venga riconosciuto,
pertanto chiediamo che il Governo regionale si impegni in tal
senso.
Presidente -
Non ci sono richieste di intervento,
dichiaro chiusa la discussione generale. Ha chiesto la parola
l'Assessore Baccega; ne ha facoltà.
Baccega (SA) -
Ritorniamo su un argomento già dibattuto
che ci serve anche per dare ovviamente delle informazioni.
Come ha sottolineato lei, la mozione così com'è impostata non
sta in piedi, perché non può essere il Governo regionale a
liquidare il rimborso spettante ai commercianti e agli albergatori
di Courmayeur. Com'è noto, le modalità e le tempistiche sono state
determinate dal Dipartimento nazionale della Protezione civile, che
ha nominato un commissario delegato responsabile di tutto il
coordinamento. Sono state prodotte tutte le documentazioni legate
alla determinazione dei giorni di sospensione dell'attività, alla
quantificazione del danno economico conseguente alla sospensione
delle attività, e tutte queste procedure, che sono state ovviamente
realizzate dal Comune di Courmayeur, hanno individuato 25 richieste
che dovevano essere confermate e 25 sono state anche le richieste
approvate dalla Protezione civile nazionale per un importo di 77
mila euro: questo è il dato certo. Questi fondi saranno liquidati a
valere sui fondi residui della contabilità speciale attraverso la
quale sono gestiti i finanziamenti, ecco perché la Regione non può
neanche anticipare le risorse. Con un'ordinanza sono stati
comunicati gli importi spettanti agli interessati che a loro volta
hanno dovuto documentare e portare le necessarie dichiarazioni
rispetto al regime di
de minimis,
oltre che le coordinate
bancarie per andare ad effettuare i versamenti; senonché nel mese
di aprile è scaduta la possibilità per il Coordinatore del
Dipartimento programmazione, difesa del suolo e risorse idriche -
ingegnere Rocco - ovviamente nella sua veste di commissario - di
operare sulla contabilità speciale e immediatamente è stata
richiesta la proroga per poter agire fino al 31 dicembre 2016.
Credo che tra qualche settimana dovrebbe arrivare questa proroga,
quindi questi 77 milioni saranno immediatamente liquidati ai 25
fruitori.
Rispetto a questa mozione, a com'è impostata, e per evitare un
voto privo di senso noi diciamo che l'impegno c'è, è forte, e
saremo attenti affinché si possa immediatamente liquidare non
appena arriva questa proroga di operare sul conto; noi chiediamo
quindi di ritirarla.
Presidente -
Ha chiesto la parola la Consigliera Certan;
ne ha facoltà.
Certan (ALPE) -
Assessore, la situazione è peggio di
quello che pensavo, perché la scadenza dell'ingegnere Rocco di cui
lei mi ha parlato era aprile, quindi oggi siamo ad ottobre e non è
ancora arrivata la proroga. Avete sollecitato, però è davvero una
storia senza fine ed ignobile, perché alcuni albergatori avranno
una cifra che si aggira intorno ai 500 euro di rimborso per mancato
introito di un anno intero di non lavoro nel loro albergo, il che è
già imbarazzante, ma se in più mi viene ancora a dire questo, non
so! Mi dispiace, Assessore, che nessuno abbia chiesto di emendare,
perché gliel'ho ricordato io, bastava scrivere "il Governo
regionale a sollecitare la liquidazione immediata agli
esercenti".
Oggi ritiro la mozione, perché sappiamo anche noi che, così
com'è, non cambierebbe la situazione, pertanto la ripresento la
prossima volta corretta e poi vedremo. Certo è che, lo ripeto, la
situazione è imbarazzante, perché dimostra veramente che non
interessa nulla della sorte di alcuni cittadini; mi dispiace dirlo,
però pare veramente una storia senza fine.
Tra l'altro, sulle dichiarazioni fatte - non do neanche la colpa
a lei
in primis -
due anni fa da Franco Gabrielli, Capo
della Protezione civile, dico: ci rendiamo conto che continuiamo a
dichiarare, a fare
slogan
, a fare proclami e poi a non
portarli avanti? Poi subentra un altro Capo della Protezione
civile, Fabrizio Curcio, e anche lui, in una visita, fa un annuncio
grande, con titoli enormi in tutte le pagine web: "Fabrizio Curcio
annuncia che sono stati sbloccati i fondi, verranno pagati gli
albergatori", ma quasi un anno dopo la situazione è pure
peggiorata, perché adesso ci rendiamo conto che l'ingegnere Rocco,
che dovrebbe provvedere al passaggio di questa liquidazione, non
può neppure farlo perché non ha più l'incarico. Lei mi chiede che
cosa potrebbe fare, e ha ragione a dire che non ne può nulla dei
proclami, però avrebbe dovuto almeno controllare che non si
perdesse l'incarico: questo non era certo compito né mio, né del
gruppo ALPE, né della minoranza.
Ritiriamo la mozione e poi la presenteremo corretta, ma mi
dispiace che comunque la maggioranza non l'abbia voluta
correggere.
Presidente -
Ha chiesto la parola il Consigliere
Chatrian; ne ha facoltà. Scusate, Assessori, vi chiedo una
cortesia: uscite dal banco a discutere.
Chatrian (ALPE) -
La mozione illustrata dalla collega
Certan viene ritirata per un discorso di forma, ma la sostanza è
veramente imbarazzante, non avere ad oggi delle certezze e
contezze, perché poi torniamo sempre sul discorso del metodo e
della sostanza; nel metodo ci sono i responsabili che devono
adempiere alle procedure ed accompagnarle, ma poi ci devono essere
dei risultati.
Ripresenteremo l'atto, dato che oggi ci siamo fermati sulla
forma, ed è un peccato, perché veramente in questo caso gli
albergatori di La Palud ne hanno le scatole piene degli annunci e
delle non certezze. Ci sono momenti in cui anche l'autorevolezza e
la credibilità vengono prima di tutto il resto, ma in questo caso
purtroppo vanno assolutamente dopo e le risposte ad oggi non ci
sono.
Presidente -
Prendiamo atto che questa mozione viene
ritirata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK