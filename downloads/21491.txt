Consiglio Regionale della Valle d'Aosta - Oggetto del Consiglio n. 1276 del 20 aprile 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1276 del 20 aprile 2005 - Resoconto
OGGETTO N. 1276/XII - Politica agricola dell'Amministrazione
regionale. (Interrogazione)
Interrogazione
Constatato che, nell'intervista pubblicata su "La Stampa" del
6 aprile 2005, il senatore Augusto Rollandin si esprime in modo
fortemente critico rispetto all'operato dell'attuale Giunta
regionale;
Evidenziato, in particolare, che il sen. Rollandin critica la
politica agricola della Regione affermando che "le bovine in
alpeggio vanno avanti a mangimi", con tutte le conseguenze negative
che ciò comporta sulla qualità della fontina;
il sottoscritto Consigliere regionale
Interroga
l'Assessore competente per sapere:
1. se è vero che l'alimentazione principale per le bovine in
alpeggio è rappresentata dai mangimi;
2. se condivide le affermazioni del sen. Rollandin;
3. qual è attualmente la qualità della fontina valdostana ed
in che misura vengono rispettate le regole che ne stanno alla base
del riconoscimento di tipicità e genuinità.
F.to: Riccarand
Presidente - La parola all'Assessore all'agricoltura, risorse
naturali e protezione civile, Vicquéry.
Vicquéry (UV) - Cercherò di dare una risposta sintetica al
collega Riccarand rispetto ai primi due punti dell'interrogazione:
"se è vero che l'alimentazione principale per le bovine in
alpeggio è rappresentata dai mangimi"
e
"se condivide le
affermazioni del Sen. Rollandin"
. Rispondo che non è vero che
le bovine sono alimentate principalmente con mangime e rispondo che
non condivido pertanto le affermazioni del Senatore, così come sono
state sintetizzate nell'articolo "Le bovine", soprattutto in
alpeggio, sono alimentare principalmente da erba, è un dato di
fatto incontestabile; so anche che il Senatore auspica che il
mangime venga vietato in alpeggio, ma ciò non è fattibile per
svariate ragioni di tipo normativo e di tipo applicativo.
Mi scuso fino d'ora se sarò un po' prolisso, ma vorrei toccare
questo tema che è centrale rispetto alla qualità dei prodotti e
alla zootecnia valdostana. Non cito tutta la normativa europea e
italiana - che dopo posso dare al collega Riccarand - normativa che
parte dagli anni '60: la prima, è una legge del 1963, per arrivare
al Regolamento n. 882/2004 di cui parlerò; una normativa corposa,
che ha avuto un iter evolutivo e che vuole dire che il mangime è un
integratore alimentare, ma deve avere le caratteristiche
dell'integratore alimentare per poter essere utilizzato. Stiamo
parlando di circa 15 disposizioni legislative europee e nazionali,
cito il Regolamento n. 882/2004 del Parlamento europeo del 29
aprile che è relativo ai controlli ufficiali e che ridefinisce
l'operatività dei controlli ufficiali intesi a verificare la
conformità dei mangimi e degli alimenti in relazione alle norme
sulla salute e sul benessere animale.
Il Regolamento mira a prevenire o ad eliminare i rischi che
potrebbero derivare direttamente agli esseri umani e agli animali,
a garantire pratiche eque per quanto riguarda il commercio dei
mangimi e dei prodotti alimentari. I controlli ufficiali ad opera
dell'autorità competente devono consentire di verificare la
conformità e il rispetto della normativa in materia e sono
effettuati su base regolare, di massima senza preavviso e in
qualsiasi fase della produzione, della trasformazione e della
distribuzione dei mangimi e degli alimenti. Per quanto riguarda i
campionamenti, devono essere pienamente convalidati conformemente
alla legislazione comunitaria o ai protocolli internazionalmente
accettati e le analisi devono essere effettuate dai laboratori
accreditati a tal fine. Gli Stati membri devono elaborare piani di
controllo nazionali secondo le direttive comunitarie. La stessa
direttiva tocca il tema, oltre che del controllo, anche
dell'etichettatura dei mangimi che devono presentare opportune
indicazioni, in particolare devono riportare se l'alimento è adatto
alla categoria di animale a cui è destinato, se è sufficiente al
fabbisogno dell'animale o necessita di essere addizionato di altri
prodotti, per quanto tempo l'alimento mantiene le proprietà
nutrizionali, le modalità di impiego, se esistono limiti di età o
peso per effettuare la somministrazione ed eventuali vertenze
legate alla presenza di additivi o di presidi veterinari.
Rispetto a questo quadro europeo e nazionale abbiamo anche la
normativa regionale, che è esplicitata nel piano di sviluppo
rurale, nella misura dell'agroambiente, nella misura alpicoltura
che fa riferimento agli alpeggi, là dove si dice che i beneficiari
sono tenuti ad alimentare il bestiame ricorrendo il meno possibile
all'impiego di mangimi concentrati e comunque in misura non
superiore a 1 kg/unità bovina adulta (UBA) giorno con riferimento
ad un mangime conforme al Regolamento per la produzione della
fontina. Tale limite va ricondotto all'intera stagione di alpeggio,
nel senso che se c'è un periodo di gelo o impossibilità di portare
al pascolo le mandrie, utilizzano l'integratore alimentare, ma deve
essere rapportato sull'intera stagione di alpeggio. Ai fini del
controllo di tale vincolo sono previsti controlli a sorpresa su
quantitativi di mangimi presenti e distribuiti sulle fatture e
sulle bolle di accompagnamento e uno specifico registro di carico e
scarico inserito nel "cahier des charges". Queste misure vengono
controllate dai servizi della zootecnia dell'Assessorato e dai
servizi dell'USL, nonché dai servizi dell'AREV, per cui viene
effettuato un triplice controllo di verifica.
A fronte di questa normativa regionale, scendiamo di livello per
parlare di "disciplinare della fontina", approvato dal ministero
l'autunno scorso e che, all'articolo 4, recita:
"L'alimentazione
delle lattifere deve essere costituita da fieno ed erba prodotti in
Valle d'Aosta".
Questo non era previsto nel vecchio
disciplinare, era previsto solo in un regolamento applicativo;
daremo applicazione a questo presupposto chiave fra non poco,
quando andremo a dire a coloro che hanno un rapporto UBA/ettaro
superiore al dovuto (superiore ai 4 UBA/ettaro) di mettersi in
regola: o acquisire nuove superfici di pascolo o ridurre il numero
del bestiame perché dopo la "Desarpa" non verrà più accettato il
latte eccedente il rapporto corretto UBA/ettaro. Questo non è un
passaggio insignificante, anzi siamo stati citati dagli uffici dei
servizi del ministero come esempio da seguire rispetto a tutti gli
altri disciplinari anche dei prodotti DOP, che non prevedono questo
limite.
Al comma 2 dell'articolo 4 si dice:
"... è possibile
l'utilizzo dei mangimi concentrati conformi alla normativa vigente,
europea, nazionale e regionale"
; al comma 3:
"... è
consentito l'uso degli alimenti di seguito elencati nei limiti
delle quantità a fianco di ognuno indicate, espresse in
percentuale, sul totale della formulazione del concentrato di cui
fanno parte, farina di girasole di qualità superiore, ovvero con un
contenuto in proteine oltre il 30% e in fibra inferiore al 28% sul
tal quale, che è la quantità massima di erba e foraggio ingerita in
ragione non superiore al 10%, pannelli di lino, di mais e di soia,
certificato biologico, (in ragione non superiore al 10%, se in
abbinamento alla soia integrale, la loro somma deve essere
inferiore al 10%); semola glutinata di mais in ragione non
superiore al 10%; soia integrale in ragione non superiore al 5%, se
in abbinamento al pannello di soia, certificato biologico, la loro
somma deve essere inferiore al 10%; buccetta di soia in ragione non
superiore al 10%; polpa di bietola in ragione non superiore al 10%
purché in forma di fettucce vergini; pisello proteico in ragione
non superiore al 10%; carbonato di calcio inferiore al 2%".
Al
comma 4 si dice che:
"sono proibiti i foraggi insilati o
fermentati e gli alimenti di seguito riportati: i pannelli diversi
da quelli indicati al punto 2, le farine di estrazione proteica di
origine animale, farine di estrazione dall'arachide, colza,
ravizzone...".
Pertanto i prodotti ammessi per i mangimi concentrati sono: il
mais, la soia, il girasole e il lino con i limiti che ho citato
prima e sono vietati gli insilati di mais, l'erba, cioè quello che
viene definito il trinciato perché con la fermentazione creerebbe
grossi danni al sistema di alimentazione. Questo è il disciplinare,
che presuppone poi un controllo da parte dei servizi da me citati
prima e sotto questo punto di vista devo dire che i controlli sono
puntuali. A chi spettano? Innanzitutto al consorzio di tutela, che
a partire dal 2002 ha iniziato ad occuparsi della qualità dei
mangimi che entrano nella filiera della fontina. Inizialmente si è
trattato di un monitoraggio sul territorio per fare il punto della
situazione; a partire dal 2003 sono stati richiesti a tutte le
ditte mangimistiche i cartellini dei vari prodotti commercializzati
con il fine di attribuire ai prodotti conformi ai dettami del
consorzio un numero di autorizzazione, perché il disciplinare
prevede che il mangime sia autorizzato dal consorzio, altrimenti
non è possibile somministrarlo. I controlli vengono effettuati sul
campo dal consorzio, per verificare la rispondenza dei cartellini
autorizzati con il prodotto, si basano anche sulle preziose
indicazioni che giungono dai diversi operatori presenti
giornalmente sul campo, un numero direi quasi esagerato di tecnici,
dai veterinari agli agronomi, ai tecnici dell'assistenza alle
mungitrici che giornalmente si presentano presso le stalle per il
loro compito istituzionale.
Là dove i controlli del consorzio evidenziano una situazione
grave e anomala, viene sollecitato l'intervento dell'unità
operativa del settore dell'USL che, avviando le complesse procedure
di controllo ufficiale dei prodotti, ha il potere di sanzionare e
bloccare la ditta in questione, cosa che si è già verificata.
Pertanto c'è un'attività di ufficio e un'attività sul campo: la
prima, si esplicita mediante la verifica della conformità dei
cartellini per i prodotti che hanno richiesto l'autorizzazione, il
rilascio dell'autorizzazione e l'attività di mediazione fra il
consorzio e le ditte mangimistiche per ottimizzare la qualità dei
prodotti in relazione alle realtà locali di cui parlerò dopo e, la
seconda, si esplicita mediante la verifica dei cartellini dei
prodotti, il controllo delle partite presenti, la determinazione
dei parametri chimici principali dei campioni ritenuti dubbi
sottoposti ad analisi presso il laboratorio dell'Assessorato
regionale all'agricoltura.
Vi sono poi i controlli effettuati dai veterinari; l'attività
sui mangimi si divide in attività di vigilanza e di campionamento.
Non sto a citare il numero di ispezioni fatte, ma sono ispezioni
nelle rivendite dei mangimi che sono sia le rivendite regionali sia
fuori regione, avvisando l'ASL di competenza, le ispezioni in
allevamento ben più di 800 sono state fatte in un anno, per cui
verifica del censimento in mangimi utilizzati, controllo di
regolarità di etichetta, 1.258 controlli: un numero esorbitante, i
servizi di veterinaria fanno un lavoro eccelso sotto questo punto
di vista. Poi c'è il lavoro di campionamenti dei mangimi per
bovini, fanno ricerche sulle farine di carne vietate, nell'ambito
della profilassi BSE, l'analisi quali-quantitativa sul contenuto,
20, tutte corrispondenti al contenuto, non sono moltissime, ma sono
indicative del fatto che le ditte fornitrici del mangime sanno che
in Valle d'Aosta i controlli li fanno, a differenza di altre
regioni che hanno meno organici e territorio più vasto; poi le
ricerche su tutti i contenuti che non sto a citare. I campionamenti
sono stati finora tutti negativi. A questo aggiungo l'assistenza
tecnica dell'AREV.
Voglio cogliere l'occasione per fare una riflessione di ordine
più generale. Le vacche di oggi sono ben diverse da quelle di 25-30
anni fa, lo vediamo; ci si chiede come mai sono così grosse.
Risposta da bar: "perché sono nutrite solo a base di mangimi". Non
è assolutamente vero! Infatti, da un lato, una progressiva
situazione di benessere che ha coinvolto tutta la società e che ha
avuto ripercussioni anche sugli animali; dall'altro, una continua e
attenta selezione genetica, ha dato origine ad animali molto
diversi rispetto a quelli degli anni '75-'80. Il peso medio delle
bovine in quegli anni era di circa 450 kg, quello dei nostri
animali di oggi è di 550-600 kg. È facile evincere da questi dati
che i fabbisogni alimentari di oggi sono ben diversi da quelli di
allora e che i nostri animali hanno bisogno di razioni diverse,
soprattutto per quanto concerne il valore proteico ed
energetico.
Per quanto riguarda la permanenza delle vacche in alpeggio, in
conseguenza di quanto detto sopra, le montagne che una volta
soddisfacevano un centinaio di vacche dal peso medio di 450 kg.,
oggi riescono ad alimentare solo una settantina di animali, ma le
vacche che vengono condotte in una certa montagna spesso sono
sempre lo stesso numero di 30 anni fa, quindi è ovvio che
un'integrazione alla razione si rende necessaria. Questo è un
ragionamento molto complesso, che va a toccare gli aspetti
contrattualistici di diritto agrario, se vogliamo: se un alpeggio è
costruito per 100 capi ha diritto a 100 capi, però la situazione è
cambiata e bisognerebbe fare una riflessione generale. La
considerazione da fare è anche di tipo fisiologico; con il passare
del tempo si è cercato di selezionare degli animali sempre più
efficienti dal punto di vista delle produzioni e la conseguenza di
questo progresso genetico è che per sostenere le produzioni di
questi animali bisogna fornire loro una dieta corretta dal punto di
vista energetico. Abbiamo incaricato una veterinaria nutrizionista
di fare questo lavoro molto importante, perché il concetto del
fabbisogno energetico non è ancora diffuso fra i nostri
allevatori.
Le nostre bovine oggi arrivano a produrre anche 24 litri di
latte al giorno contro gli 8 di 30 anni fa, di conseguenza le
produzioni vanno sostenute con l'alimentazione. Bisogna fornire in
associazione ai foraggi anche dei concentrati contenenti fonti
energetiche, quali cereali, e fonti proteiche come soia e girasole.
Inoltre, negli anni, anche la scienza alimentare ha fatto molti
progressi, fornendo le conoscenze che prima non si avevano e alla
luce di queste nuove acquisizioni si è scoperto che una corretta
alimentazione prevede l'integrazione con fonti energetiche. Anche
se può sembrare più sana un'alimentazione a base di solo foraggio o
erba, questa visione un po' bucolica delle nostre montagne che deve
confrontarsi con la visione meno bucolica che è quella della
produttività, una dieta di questo tipo è sbilanciata; le bovine al
pascolo necessitano per assimilare bene l'erba fresca dell'energia
fornita dai cereali; il che non vuol dire che le vacche al pascolo
non vivono una buona condizione, ma che nella pratica si trova in
una condizione metabolica e organica migliore una vacca che si
alimenta anche con un po' di cereali, rispetto ad una che si
alimenta con solo erba fresca. Non solo, per quanto riguarda sia il
periodo invernale che quello estivo, a testimonianza del fatto che
gli studi in campo alimentare hanno migliorato le condizioni di
"performance" delle vacche, non bisogna dimenticare che molte
patologie che un tempo interessavano un gran numero di animali,
quali il collasso post-parto causato da una carenza di calcio o la
tetania da erba causata da carenza di magnesio, sono patologie che
si verificano ormai raramente, proprio perché vi è una corretta
integrazione del foraggio affienato e fresco con i cereali e sali
minerali. Non solo la produttività, ma anche il benessere e la
salute dell'animale sono in netta dipendenza da una corretta
alimentazione e arriviamo al passaggio logico dalla corretta
alimentazione ad una buona qualità.
Non meno importante della produttività in termini quantitativi è
la produttività dal punto di vista qualitativo: i tenori analitici
del latte, la sua stabilità ai fini della caseificazione dipendono
nettamente dal tipo di alimentazione somministrata alle vacche; il
titolo in grasso in proteine e in lattosio come la composizione
degli acidi grassi dipende dalla dieta assunta dalle bovine, le
vacche infatti che passano da un'alimentazione secca invernale in
stalla ad una fresca al pascolo subiscono a livello ruminale un
repentino cambiamento della flora batterica che si ripercuote
direttamente sulle fermentazioni prodotte e sulla composizione del
latte. Anche in questo caso la somministrazione dei giusti
concentrati rende meno stressante questo cambiamento per la vacca e
mantiene costanti i valori analitici del latte, favorendone la
lavorazione; al contrario, si verificherebbe quello che viene
chiamato "latte instabile", un latte che si scompone nei suoi
componenti (acqua, grasso, proteine) prima del tempo normale, circa
2 ore, e che non può venire lavorato correttamente: questo
significherebbe non rispettare i parametri del latte qualità, che è
il parametro fondamentale in proteine richiesto dalla normativa
europea per potersi immettere sul mercato.
Durante l'assemblea del consorzio a una domanda di un socio:
"come mai non vietiamo il mangime negli alpeggi?"
, la
risposta unanime dei soci del consorzio è stata di diniego perché
tutti sanno le cose che ho ora riferito. Non banalizziamo il
problema dei mangimi, perché questi, se prodotti come ho riferito,
sono utili e se vengono somministrati nella misura prevista dal
disciplinare di un kg. al giorno per bovine adulte: questo è il
problema e il problema dei controlli sotto l'aspetto quantitativo è
diverso rispetto al controllo dei contenuti nel mangime stesso.
Concludo dicendo che non bisogna avere un approccio di tipo
negativo rispetto al problema dei mangimi, perché siamo convinti
che stiamo andando verso la strada giusta; fondamentale è il
foraggio, sono i fiori che brucano negli alpeggi ed è fondamentale
presentarsi sul mercato portando avanti questo discorso di valore
aggiunto. Siamo e saremo l'unica realtà a poter dire che in Valle
d'Aosta le mucche mangiano solo il fieno valdostano. È un passaggio
importante, siamo convinti che non sconvolgerà il sistema perché
dai controlli che abbiamo fatto non sono più di un centinaio le
aziende valdostane che vanno oltre questi rapporti, per cui devono
solo vendere un po' di capi oppure, come sta avvenendo, acquistare
il foraggio valdostano che non si riesce a vendere. Siamo dell'idea
che i risultati ci saranno, ma li vedremo nella prossima
stagione.
Presidente - La parola al Consigliere Riccarand.
Riccarand (Arc-VA) - La risposta dell'Assessore era ampia e
ricca di riferimenti normativi che meritano approfondimento, per
cui chiedo di avere copia della risposta, in modo che il nostro
gruppo possa esaminarla nel dettaglio.
L'Assessore è stato categorico nell'affermare, all'inizio del
suo intervento, che negli alpeggi l'affermazione fatta dal Senatore
Rollandin non era esatta dicendo che negli alpeggi le bovine si
alimentano con erba e non con mangime; il problema è che il
Senatore Rollandin, con la stessa categoricità, dice esattamente il
contrario, quindi qui c'è un problema di quantità di questi mangimi
e di come vengono utilizzati, anche perché lo stesso Assessore ha
modificato questa affermazione dicendo che i mangimi, anche in
alpeggio, in una certa quantità, sono utili e sono un integratore
ritenuto necessario per compensare certi aspetti della dieta
alimentare che devono avere le bovine.
Evidentemente qui il problema, al di là degli aspetti teorici, è
quello dei controlli, perché un conto è fare certe affermazioni e
dire che non si devono superare certi quantitativi, un altro è la
realtà che si verifica anche in considerazione della modificazione
delle caratteristiche delle bovine oggi, che sono più grosse che in
passato, producono più latte e hanno bisogno di un'alimentazione
più vasta che in passato. Pensiamo che su questo tema dei controlli
forse bisognerebbe avere informazioni più dettagliate, per capire
fino in che misura affermazioni di principio che possono essere
condivisibili poi trovano un'attuazione pratica, e in che misura
invece la realtà è diversa.
Prendiamo atto positivamente di questa volontà di dare
applicazione rigorosa all'articolo 4 del disciplinare della fontina
per quanto riguarda l'utilizzo di foraggio locale: anche questo è
un problema che si trascina da molti anni, sappiamo che ancora oggi
c'è un'importazione da fuori Valle di quantitativi molto importanti
di foraggio. Se si riuscirà dall'autunno prossimo a porre un
divieto a questo tipo di utilizzo, almeno per quanto riguarda le
bovine che poi vogliono conferire il latte per la produzione della
fontina, questo sarebbe un passo avanti importante per la qualità
della fontina, ma anche per una rivitalizzazione della nostra
agricoltura, perché è chiaro che nel momento in cui aumentasse la
domanda di foraggio locale, questo si ripercuoterebbe positivamente
su tutto il sistema agricolo valdostano.
Chiediamo di avere copia di questa risposta. Ci riserviamo di
esaminare nel dettaglio le argomentazioni presentate dall'Assessore
e di tornare su un argomento che è tutto in evoluzione, in cui
problemi che sono stati indicati anche nell'intervista che abbiamo
letto purtroppo esistono, ma ai quali bisogna tutti quanti cercare
di trovare una soluzione positiva e ci sembra che la volontà vada
in questa direzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK