Consiglio Regionale della Valle d'Aosta - Oggetto del Consiglio n. 1965 del 7 giugno 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1965 del 7 giugno 2006 - Resoconto
OGGETTO N. 1965/XII - Ritardi nell'erogazione dei contributi per
l'assunzione di badanti. (Interrogazione)
Interrogazione
Viste le segnalazioni apparse recentemente su organi di
informazione circa i ritardi con cui vengono erogati agli utenti e
alle loro famiglie i contributi per l'assunzione di
badanti;
Considerato che tale ritardo penalizza proprio i soggetti più
deboli;
la sottoscritta Consigliera regionale
Interroga
l'Assessore competente per sapere:
1) quali sono le motivazioni del ritardo registrato e quali i
rimedi approntati;
2) quando le famiglie potranno percepire i contributi finora
assegnati ma non ancora erogati;
3) con quale periodicità tali contributi saranno erogati nel
corso del 2006.
F.to: Squarzino Secondina
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Tanti sono i settori importanti, bisogna mettere
delle priorità, anche perché andremo verso dei momenti di taglio e
di razionalizzazione delle spese. Uno dei settori più importanti è
questo della legge n. 22 contro l'istituzionalizzazione, altrimenti
detta "legge che favorisce le badanti". Quali sono stati i motivi
per cui dal 1° gennaio si è cambiato un sistema? Intanto c'è da
dire che non si è cambiato dall'oggi al domani, nel senso che si
volevano già introdurre queste modifiche dal 1° luglio 2005, ma poi
non è stato possibile. È stato istituito un gruppo di lavoro con il
Comune di Aosta e qui ringrazio la collega Fontana che, come
Assessore al Comune, ha collaborato con noi a questo gruppo in modo
proficuo. Tale gruppo comunque si è trovato di fronte a delle
esigenze: la prima è che non era più sostenibile la spesa per la
legge n. 22, nel secondo semestre del 2005 il finanziamento ha
richiesto 600mila euro in aggiunta, non solo, ma questo settore
doveva essere riequilibrato, doveva essere applicato l'IRSEE che,
come abbiamo visto, è un sistema, anche se non semplicissimo, di
equità... Doveva entrare in funzione questo nuovo sistema per dare
una maggiore equità, affinché vi fosse una contribuzione da parte
di chi poteva e un dare di più a chi non poteva; quindi si è
previsto un sistema con delle nuove modalità.
Come ho risposto in un'interpellanza precedente, avevamo su
questo sì dei sondaggi, ma non avevamo dei dati certi sul
patrimonio, sulla situazione familiare, per cui dal 1° gennaio
hanno cominciato ad arrivare, con una modulistica diversa, proprio
quei dati che non avevamo. Abbiamo dovuto fare una correzione in
itinere, proprio perché la contribuzione non aveva quelle
caratteristiche di gradualità che ci sembrava dovesse avere, per
cui la franchigia è stata modificata, perché, come dicevo, era
facile ragionare su un tavolo ma, finché non si avevano dei dati,
questo non era corretto. Grande collaborazione con il gruppo
quindi, che ha poi portato a una stesura che ha dimostrato le
evidenti disequità degli anni passati e ha riequilibrato. In questo
sistema, come sempre quando si lavora seriamente, sono venute fuori
le anomalie del sistema precedente; quando i fruitori di tale
servizio hanno cominciato a presentare le loro spese, e in
particolare i contratti delle badanti, sono venute fuori delle
evidenti atipicità sui contratti, su come venivano assunte e su
questo abbiamo dovuto intervenire, prevedendo anche un albo delle
badanti. Siamo intervenuti su un orizzonte che era più ampio di
quello che avevamo previsto, non solo, nonostante vi fosse il
finanziamento regionale attivato con procedure di urgenza, i nuovi
dirigenti del Comune hanno aspettato una regolarità dell'ammissione
di tale bilancio. Questo per dire che un ritardo c'è stato, ma è un
ritardo che ha avuto delle motivazioni: dare una maggiore equità al
sistema e soprattutto un tentativo di mettere ordine nel mercato
delle badanti, che si presta a delle anomalie. Ora tutto è regolare
da tempo, con una maggiore equità, si sta lavorando ancora
sull'IRSEE con un gruppo di lavoro, però direi che il sistema è
stato avviato con meno difficoltà di quello che pensavamo e sta
cominciando a dare dei frutti importanti.
Président - La parole à la Conseillère Squarzino Secondina.
Squarzino (Arc-VA) - Ringrazio l'Assessore per le informazioni
che ha dato, per il quadro del problema complesso che ha delineato,
del fatto che si stanno individuando delle soluzioni. Solo due
annotazioni. Lei dice che vi siete preoccupati perché avete visto
aumentare di molto le richieste aggiuntive sulla legge n. 22, ma io
credo che tutti i documenti dell'Assessorato della sanità, come
anche di tutti gli altri documenti programmatici, quando descrivono
la popolazione valdostana mettono l'accento su un elemento: il
progressivo invecchiamento. È chiaro quindi che, se aumentano le
persone anziane, se aumenta da parte delle famiglie la
disponibilità a seguire le persone anziane a casa, se aumentano
questi due fattori: uno oggettivo contro il quale non si può fare
nulla, l'altro soggettivo e positivo - perché vorrei sottolineare
in modo positivo il fatto che le famiglie tendono a prendersi cura
dei propri cari -, le risorse per far fronte a questo problema non
possono non aumentare.
In secondo luogo lei ha parlato di un ritardo motivato. È chiaro
che la nostra iniziativa è in ritardo rispetto a quando la
discutiamo ma, se lei prende le ultime presentazioni di situazioni
difficili apparse sugli organi di stampa: parlo del 22 aprile... 4
mesi prima che una famiglia possa avere il contributo per pagare
una badante e tutte le spese necessarie per sostenere la permanenza
a casa di un proprio caro... credo che un ritardo di 4 mesi sia un
grave ritardo. Lei può giustificarlo dicendo che avete lavorato e
per questo siete in ritardo, ma 4 mesi durante i quali la famiglia
ha dovuto far fronte a delle spese - e casi drammatici ve ne sono,
li ha letti anche lei sulla stampa, oltre ad altri casi drammatici
che non sono apparsi sulla stampa, ma che esistono anche questi -
sono tanti come ritardo rispetto al bisogno da soddisfare.
Infine lei non ha risposto alle domande nn. 2 e 3, oppure mi ha
risposto e io non ho capito. Ho chiesto:
"quando le famiglie
potranno percepire i contributi finora assegnati, ma non ancora
erogati"
...
(interruzione dell'Assessore Fosson, fuori microfono)
... da adesso, quindi dal 1° maggio percepiscono, la ringrazio
di questa risposta e
"con quale periodicità tali contributi
saranno erogati nel corso del 2006?".
Lei dice regolari, cioè
quale periodicità?
(nuova interruzione dell'Assessore Fosson, fuori
microfono)
... mensile. La ringrazio per le due risposte che adesso mi ha
dato, interloquendo.
Si dà atto che dalle ore 10,33 presiede il Vicepresidente
Fiou.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK