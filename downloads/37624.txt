Consiglio Regionale della Valle d'Aosta - Oggetto del Consiglio n. 1331 del 15 luglio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1331 del 15 luglio 2015 - Resoconto
OGGETTO N. 1331/XIV - Discussione generale congiunta
dell'accettazione delle dimissioni rassegnate dal Consigliere Marco
Viérin dalla carica di Presidente del Consiglio, dai Consiglieri
David Follien e Andrea Rosset dalla carica di Vicepresidente del
Consiglio e dai Consiglieri André Lanièce e Fabrizio Roscio dalla
carica di Segretario del Consiglio regionale e loro
sostituzione.
Presidente -
Come concordato nella Conferenza dei
Capigruppo di ieri, faremo una discussione congiunta dei punti 4, 5
e 6 e poi si procederà a una votazione separata. La discussione è
aperta. La parola al collega Farcoz.
Farcoz (UV) -
Merci Président. Bonjour à toutes et à
tous.
La Conférence des Chefs de groupe a tranché pour aujourd'hui, le
15 de juillet, comme avait été délégué par le Conseil régional, ces
points à l'ordre du jour. Je crois qui est nécessaire, par contre,
faire une petite synthèse des points principaux qui nous ont mené à
renvoyer cette date jusque aujourd'hui. Je crois que ce n'est pas
négligeable de rappeler ce qui s'est passé au début de l'année,
c'est à dire l'ouverture des différentes tables politiques dans
laquelle la Présidence du Conseil et l'ensemble du Bureau de la
Présidence étaient à l'ordre du jour.
Je dois aussi rappeler ceux qui étaient présents à ces tables et
ce qui a été dit, mais surtout ce qui a permis que cette table
puisse être ouverte. Pertanto devo ringraziare il gesto che è stato
fatto dal Presidente del Consiglio e di conseguenza anche
dall'Ufficio di Presidenza, che ha dimissionato appunto per
agevolare un dialogo fra le diverse forze politiche, le quali si
sono trovate attorno ad alcuni punti: l'Ufficio di Presidenza, la
Presidenza del Consiglio, e altri fattori che hanno portato dei
frutti in questo periodo primaverile.
Vorrei ricordare che un altro punto ampiamente discusso in
questo Consiglio è stato la necessità di trovare un equilibrio
politico definito, in modo tale che l'Ufficio di Presidenza,
composto come sappiamo da un presidente, da due vicepresidenti e da
due segretari, abbia il garbo istituzionale di garantire da una
parte la maggioranza, con un vicepresidente e un segretario di
maggioranza, dall'altra la minoranza, con un segretario e un
vicepresidente.
Crediamo che, avendo definito questo quadro politico
in
toto
, sia necessario procedere con l'elezione dell'Ufficio di
Presidenza e del Presidente, dando continuità all'azione portata
avanti sin qui dal Presidente Marco Viérin. Ringrazio ovviamente
tutti coloro che hanno fatto parte dell'Ufficio di Presidenza sino
a ora e che hanno portato avanti con dedizione il proprio lavoro.
Grazie.
Presidente -
La parola al collega Cognetta.
Cognetta (M5S) -
Provo a spezzare un po' il ghiaccio, se
no restiamo qui a guardarci.
Mi fa piacere che abbiano rinnovato la sua candidatura. Noi,
come Movimento Cinque Stelle, siamo poco d'accordo con questo
rinnovo di candidatura e infatti io, a nome di questo gruppo e
soprattutto del comitato che ci segue, propongo il collega Stefano
Ferrero. La nostra è una candidatura, diciamo così, di rottura
rispetto a questo vostro modo di lavorare. Sottolineo che è una
candidatura non concordata con l'opposizione e che quindi riguarda
esclusivamente il Movimento Cinque Stelle. Il mio collega
presenterà successivamente un programma rispetto a questa
consiliatura: un programma di cose che avrebbe dovuto fare lei,
Presidente, ex presidente o nuovo Presidente, non so più come
chiamarla in questo momento, e che sicuramente non ha fatto. Di
sicuro non ha difeso questa istituzione in nessun passaggio, di
sicuro non difende le prerogative dei consiglieri e di certo non ha
fatto nulla, per esempio, per il taglio degli emolumenti. Ma di
questo ne parlerà in maniera più diffusa il mio collega. Ribadisco
la nostra intenzione di portare la candidatura del collega Ferrero.
Grazie.
Presidente -
Grazie, la parola al collega Ferrero.
Ferrero (M5S) -
Grazie Presidente.
Per noi è importante contrapporre alla candidatura che è stata
generata dagli intrighi di palazzo, quella che è espressione della
volontà dei cittadini. Volontà del nostro gruppo, del Movimento
Cinque Stelle della Valle d'Aosta, che in una votazione pubblica
all'unanimità ha espresso la volontà di esprimere un candidato per
la Presidenza del Consiglio. In questo caso i cittadini elettori
hanno potuto dire la loro e non c'è stato nessun mercanteggiamento
di posti di potere o trattative riservate nelle segrete stanze. È
venuto il momento di smetterla con le perdite di tempo: i cittadini
valdostani ne hanno piene le tasche di parole al vento, di promesse
mai mantenute e di ritardi.
Inizio subito con i tre punti che sono alla base della nostra
candidatura e che sono anche il cavallo di battaglia del Movimento
Cinque Stelle. Ecco, allora, che nell'impegno del candidato del
Movimento Cinque Stelle c'è la rinuncia immediata, quindi da
subito, ai 5 mila 730 euro che si prende in più il Presidente del
Consiglio come indennità di funzione, che vogliono dire uno
stipendio mensile di 8 mila 917 euro puliti che entrano in tasca; e
ovviamente l'impegno a continuare con l'autoriduzione dello
stipendio a 2 mila 500 euro. La rinuncia immediata al segretario
particolare che oggi costa alle casse del Consiglio 94 mila euro
all'anno e l'utilizzo di personale già assunto dalla Regione. Il
taglio immediato di tutte quelle spese di rappresentanza che sono
poco utili (acquisti di pubblicazioni, iniziative editoriali,
manifestazioni) in modo che ci sia un risparmio immediato di 500
mila euro all'anno.
Questa è la sfida che il Movimento Cinque Stelle porta a una
politica che ormai voi fate tutta fuori dal Palazzo, con incontri
segreti ma anche con riunioni pubbliche sul cambiamento, che poi
hanno padrini di novantaquattro anni sul palco, gente che per
ventisei anni è stata Consigliere regionale e che sedici anni li ha
passati in Parlamento, cioè quarantadue anni di politica e tre
pensioni! Sono loro l'esempio che voi portate per il cambiamento?
Tenetevelo! Io oggi, con tutta umiltà, vorrei che dal Consiglio
Valle uscisse un segnale forte, un vero abbraccio dell'istituzione
che rappresentiamo, per condividere le sofferenze e le difficoltà
che in questo momento sta vivendo la comunità valdostana, affinché
questa politica si effettivamente più vicina alla nostra
collettività non solo con le parole ma anche con l'esempio, che
purtroppo fino ad ora è completamente mancato.
Oggi siamo a discutere della nomina alla carica più importante
del Consiglio regionale, della carica di garanzia di colui che
dovrebbe essere l'arbitro assoluto, oppure vogliamo ridurre la
nomina a un discorso di trattative tra pochi capi di partito? A una
spartizione della poltrona del Presidente, come se fosse il nono
assessorato? Come è avvenuto per gli ultimi due colleghi: un
assessorato a Tizio, la presidenza a Caio e i conti poi li fate
tornare? E poi ci stupiamo se dobbiamo, ogni sei, sette, otto o
nove mesi, sostituire il precedente Presidente del Consiglio con
uno nuovo, ovviamente a seconda degli equilibri politici e anche,
qualche volta, delle ambizioni personali.
Dobbiamo capirci se siamo a parlare della massima carica
istituzionale regionale o semplicemente di un posto di governo che
ti porta a guadagnare tantissimo, di un posto che ti porta ad
essere sempre presente e visibile dappertutto, che ti consente di
spendere anche un bel
argent de poche
(centinaia di migliaia
di euro) dando lavoretti - lavoretti! - senza nessuna gara,
comprando libri scritti magari dall'amico di partito.
Vogliamo parlare dei documenti che sono stati finora negati ai
consiglieri per svolgere il loro lavoro? Dei ricorsi al TAR che i
consiglieri devono fare per poter svolgere il loro lavoro e per
avere la documentazione per poter fare il controllo e la verifica
che è l'essenza della loro funzione? Vogliamo parlare della libertà
di parola dei consiglieri all'interno del Consiglio? Vogliamo
parlare della manina del Presidente del Consiglio che non ha saputo
neanche schiacciare, dando un sì o un no, quando si è trattato di
parlare di insindacabilità di quello che si dice qui dentro, quindi
della libertà di parola dei consiglieri?
Io penso che se il Presidente del Consiglio ha la posizione
simbolicamente più alta in questa assemblea, il motivo è che è lui
la figura più importante all'interno dell'assemblea. Non solo un
compito di rappresentanza, di presenzialismo a inaugurazioni o ad
altre occasioni e convegni, ma di garante di tutti i consiglieri,
dal collega Presidente Rollandin all'ultimo dei consiglieri del
Movimento Cinque Stelle, e di garante anche del regolare
svolgimento dei lavori. Troppo spesso - veramente troppo spesso! -
ho visto il capo dei Presidenti del Consiglio chinato verso il
basso in momenti delicati, quasi a prendere l'imbeccata per fare
ciò che suggeriva loro non la coscienza, ma ciò che veniva
mormorato all'orecchio da altri. Io ritengo che questo sia una
vergogna per la carica istituzionale che hanno ricoperto.
Forse - può darsi, anzi forse è certo - già tutto è stato
deciso. Oggi facciamo allora solo un teatrino? Dateci, colleghi, la
prova che non è così! La prova che tra gli accordi elettorali e
quelli per le future poltrone non sia già stata messa in mezzo
anche la carica del Presidente del Consiglio Valle. Diversamente
non voteremo per l'occupazione di una poltrona spartita, nella
migliore tradizione, da pochi, a porte chiuse e in una specie di
patto del Nazareno in salsa valdostana.
Oltre ai punti che riguardano la riduzione dei costi della
politica, fondamentale sarà per noi la scelta dei fornitori per
qualsiasi acquisto fatto dal Consiglio regionale, sempre con una
procedura di richiesta di almeno cinque preventivi: non più
incarichi personali o fiduciari ad amici, parenti o compari di
partito. Un'analisi entro tre mesi di tutte le spese del Consiglio
regionale, con l'obiettivo di arrivare ad una riduzione del dieci
per cento, eliminando tanti sprechi che ci sono e a cui i
precedenti presidenti non hanno mai guardato con la giusta
attenzione. La pubblicazione dei vitalizi, delle pensioni e delle
liquidazioni di tutti gli ex consiglieri: una vergogna che non
riusciamo a capire perché non venga sanata. Questo deve essere
fatto: è una questione di trasparenza. E se qualcuno prende grosse
somme non deve vergognarsene: queste informazioni devono essere
messe a disposizione di tutti i cittadini, perché possano rendersi
conto di quello che è la politica. Subito ricorsi, nel caso in cui
ce ne siano i presupposti, da parte della Presidenza del Consiglio
direttamente al TAR, nel caso di rifiuto di documenti ai
consiglieri regionali. Subito interventi della Presidenza nel caso
di mozioni o risoluzioni non rispettate dal Governo regionale -
anche questo è completamente mancato - perché se noi prendiamo
degli impegni qui dentro, qualcuno deve farsene garante. La
presentazione alla prima seduta del Consiglio regionale del tanto
atteso piano di riduzione degli stipendi e delle indennità dei
consiglieri regionali. Finora si è parlato, parlato, parlato! Si è
prodotta una documentazione veramente rilevante, però non si fatto
nulla e siamo ormai in estate: non è stata adottata nessuna
decisione, nonostante le promesse fatte. L'istituzione di borse di
studio incentive agli studenti delle scuole valdostane, anche
tramite concorsi di idee nell'ambito di forniture che interessano
il Consiglio regionale: un Consiglio regionale che sia vicino alla
comunità e non qualcosa di staccato.
Se qualcuno, beninteso, adesso firmerà questi impegni, io ritiro
immediatamente la candidatura e lo voto indipendentemente dalla
persona o dal partito che rappresenta: non mi interessa. Per noi la
Presidenza è una questione di contenuti, non di persone; ma se ci
sono le persone, esse devono assumersi degli impegni. In caso
contrario sono convinto che i valdostani avranno la prova che la
parola cambiamento, che è stata finora tanto abusata, è solo una
presa in giro e qualsiasi tipo di incarico attribuito in un Ufficio
di Presidenza sarebbe comunque svuotato del suo significato.
Siamo purtroppo in questo periodo nel bel mezzo del crollo di un
sistema e dipende anche da che cosa si deciderà in questi giorni
quale sarà il destino dei valdostani, ma sembra che questo non
interessi a nessuno. Fino ad oggi i valdostani sono stati tenuti in
ostaggio da una politica che non decide, che si trascina e che
chiude il portafoglio quando si tratta di aiutare i cittadini, ma
che mantiene vergognosamente i propri privilegi e fa finta di
niente. La Valle, io penso, ha urgente bisogno di una
riappacificazione tra le forze politiche, per fare quello che la
gente veramente si aspetta e non il solito teatrino della politica:
i posti di lavoro, le grandi idee per risollevare l'economia, gli
aiuti alla famiglia e meno tasse. Un cambiamento con dei
presupposti del genere potrà avvenire a trentacinque consiglieri.
Se così non fosse noi saremo realmente dispiaciuti, ma andremo
avanti con i controlli, le denunce, le proposte e il fiato sul
collo a una vecchia politica che, travestita da nuova, rimane però
attaccata rabbiosamente alle poltrone, ai privilegi e alla fine dei
cinque anni vi accorgerete che il vostro sistema sarà
tramontato.
Nulla di personale con l'attuale Presidente del Consiglio
uscente, per carità, ma la Valle d'Aosta non ha bisogno in questo
momento di un Presidente del Consiglio
zombie
, resuscitato
da sei mesi di morte apparente, dopo aver contratto il virus
"dimissionis". Quello che vogliamo eleggere sarebbe questo! Quindi
il nostro invito al Presidente è di sottoscrivere gli impegni che
noi abbiamo elencato, oppure di farsi da parte.
Presidente -
Grazie. La parola al collega Rosset.
Rosset (UVP) -
Grazie Presidente. Buongiorno
colleghi.
Il mondo valdostano è un piccolo mondo in cui tutti ci si
conosce. Fa sorridere che, almeno fra di noi, si faccia del cinema
quando i retroscena sono così chiari da invitare a lasciar perdere
nel cercare giustificazioni e pretesti. "Potere e poltrone": ecco
il titolo adatto per questo film, per venire al sodo senza troppi
giri di parole.
So che la tentazione è quella di essere attaccanti, in una
seduta come quella di oggi, quando si conoscono vizi e virtù dei
protagonisti oggi in primo piano: quante cose ci sarebbero da dire
e quanti episodi si potrebbero raccontare! La caratteristica più
grave di quello che è stato un gioco dell'oca è che si è tornati al
punto di partenza, a quella sfiducia datata 29 luglio 2014.
Rifletto su come, di fronte ai problemi da risolvere, ci si sia
rifugiati dietro a bizantinismi giuridici, spesso in contrasto,
violando elementari princìpi di buonsenso istituzionale, se non
vogliamo scomodare l'etica e i princìpi del diritto. Tutto questo
quando la Valle d'Aosta vuole vedere equità, partecipazione,
trasparenza e invece siamo di fronte ad un sussulto politico che
non so dove ci porterà; semmai, in tutto questo c'è qualcosa di
malinconico. È vero che i regimi politici camminano sulle gambe
degli uomini e non vivono nel mondo della luna, ma non è una
questione solo di personalismi e di togliere a Caio per premiare
Sempronio. Quel che si evidenzia oggi è una crisi etica - lo dicevo
prima - direi una crisi morale. La gravità è nel comportamento
politico irrispettoso della comunità, dei rapporti democratici,
della considerazione reciproca, ma soprattutto del ruolo del
Consiglio regionale. Da sempre in Valle la politica ha raggiunto
momenti di grande polemica, di scontri epocali, di passaggi storici
delicati, ma qui siamo scesi molto in basso! E pensare che questo
avviene in un momento molto importante e difficile.
Ci dev'essere da parte di tutti noi la consapevolezza di essere
chiamati a svolgere un ruolo nel massimo organo istituzionale della
Regione. Ruolo che ci chiede di farci interpreti delle aspettative
e dei bisogni di chi ci ha scelto come rappresentanti delle proprie
istanze, ma anche di contribuire a impegnare le proprie energie a
favore del nostro Paese, della Valle d'Aosta, avendo come punto di
riferimento lo Statuto di autonomia e l'intero ordinamento
valdostano. Qui si fa politica, ma si fa anche amministrazione: un
binomio che pretende un lavoro concreto, onesto e a solo favore del
popolo valdostano, che ci ha dato la sua fiducia. Tutto questo lo
dobbiamo fare nel rispetto dei valori fondanti della nostra
specialità e del sistema parlamentare, così come disegnato nelle
norme statutarie di rango costituzionale. Tutto questo in un clima
di attesa e di speranza, in uno scenario economico difficile, in
cui si somma la necessità di una difesa intelligente delle
prerogative derivanti dal nostro sistema di autonomia speciale
verso lo Stato e l'Unione Europea. Sappiamo che periodicamente
questa autonomia viene posta in discussione e allora spetta a noi
non solo difenderla, ma esserne degni interpreti.
Il mio auspicio è che attraverso questa assemblea, con il nostro
lavoro, sia sempre più valorizzata la funzione istituzionale del
consigliere all'interno di una salutare dialettica politica nella
nostra assemblea legislativa. Sono convinto che da ciò, al di là di
chi sarà a sedere su quello scranno, ci sarà la possibilità di
trarre un beneficio non soltanto per l'assemblea, ma per l'intera
nostra comunità. Grazie.
Presidente
- La parola alla collega Certan.
Certan (ALPE) -
Grazie Presidente. Buongiorno a
tutti.
Questo di oggi è un teatrino con tante comparse e pochi attori.
Il Capogruppo di maggioranza Farcoz ci ha spiegato che "ce n'est
pas négligeable", parce qu'il arrive après un parcours et
l'ouverture de dialogues et de tables; nous avons compris
.
Potremmo cantare, se fosse un cabaret, "aggiungi un posto a tavola
che c'è un amico in più e se sposti un po' la seggiola stai comodo
anche tu".
Noi in Conferenza dei Capigruppo, collega Farcoz, abbiamo
chiesto di dividere i due punti della Presidenza del Consiglio e
dell'allargamento della maggioranza, perché per noi hanno un
significato totalmente diverso. Lei li mette insieme, ma hanno un
ruolo totalmente diverso, così come l'avevano - l'ha ricordato il
collega Rosset - un anno fa. A gennaio abbiamo fatto finta di e
abbiamo accettato le dimissioni - come Consiglio, eh! Chiaramente
poi i singoli gruppi hanno fatto le loro valutazioni - ma lo scorso
anno eravamo al mese di luglio esattamente allo stesso punto. Il
Presidente Rollandin si ricorderà che in una discussione durante un
confronto mi aveva detto che voi eravate talmente forti da riuscire
ad andare avanti in un altro modo da soli; era un
pourparler
.
In effetti eravate talmente forti che oggi siamo
di nuovo qua a discutere di allargamenti e di dimissioni di tutta
la Presidenza.
Ringraziamo il Presidente Viérin che ci ha permesso di trattare
questi punti in modo separato, perché vorremmo come gruppo ALPE
insistere proprio sul ruolo istituzionale che ha la Presidenza del
Consiglio. Lo abbiamo sempre ricordato: è soprattutto un ruolo di
garante per tutti i consiglieri regionali e quindi per tutta la
comunità valdostana, perché ciascuno dei consiglieri regionali
rappresenta una parte di popolazione e di comunità. Vorremmo questa
garanzia, perché il ruolo di Presidente del Consiglio è molto
diverso da una funzione operativa, e a volte è anche di posizioni e
di scelte.
Voi ci dite che la prima scelta è di continuità. Beh, noi invece
avremmo voluto proprio una discontinuità con quello che c'è stato
soprattutto con gli ultimi Presidenti: le scelte non sono state
programmatiche, non sono state condivise con tutta l'Assemblea e
quindi con tutta la comunità valdostana; sono state scelte che non
hanno rispettato la
mission
- lo ripeto e lo sottolineiamo -
che ha un Presidente del Consiglio. Si parla e si dice solo a
parole, ma poi i discorsi non vengono rispettati. Avremmo gradito e
voluto - l'abbiamo richiesto più volte - degli impegni precisi da
parte del Presidente e invece ci siamo resi conto che probabilmente
ci sono stati degli accordi preliminari. Sì, perché una delle cose
che bisogna sottolineare è che spesso il dibattito arriva in aula
alla fine di tantissimi accordi preliminari in sedi più o meno
segrete. L'ho ripetuto molte volte anche ai cittadini che mi
chiedono spiegazioni, perché non capiscono che cosa sta succedendo
ed è certamente difficile capire perché questo percorso arriva alla
fine di accordi in stanze diverse dall'Assemblea consiliare.
Noi avremmo voluto impegni precisi: magari nel programma del
prossimo Presidente Viérin ci saranno degli impegni molto più
precisi riguardo all'altra volta. Temiamo che siano invece la
stessa minestrina, ma noi fino a prova contraria non perdiamo la
speranza. Qualcuno parla di
choix réels
: sì, certo, bisogna
farli! Abbiamo detto che chiediamo maggiore trasparenza, anche
nello svolgimento quotidiano dell'azione del Presidente del
Consiglio. Il Presidente Viérin era presente alle
séances de
l'Assemblée Parlementaire de la Francophonie
: questo aspetto
della maggiore trasparenza delle assemblee parlamentari o
consiliari è stato evidenziato più volte. Presidente Viérin, noi
vorremmo sentire questo: maggiore trasparenza. Questa richiesta
l'hanno declinata i colleghi Ferrero e Rosset. Invece noi oggi
vediamo sempre lo stesso copione e, Presidente Viérin, temiamo -
non glielo diciamo da un punto di vista personale o umano - che
quello che oggi si vedrà sarà di nuovo l'ennesimo teatrino, il
medesimo copione e lo stesso percorso di spartizione di poltrone;
anche la Presidenza del Consiglio è finita nel calderone della
divisione delle poltrone.
Al di là di tutte le parole, noi oggi vorremmo sentire un
impegno preciso, ad esempio riguardo al ruolo ispettivo che hanno i
consiglieri regionali. Spesso il collega Guichardaz ripete: noi nel
nostro ruolo ispettivo svolgiamo il nostro compito. Noi vorremmo
poter svolgere questo ruolo ispettivo fino in fondo. Vorremmo che
il Presidente svolga il suo ruolo da garante.
Vorremmo che si affronti fino in fondo il discorso della
riduzione dei costi della politica o della democrazia, chiamiamoli
pure come vogliamo. Siamo tutti d'accordo che alcune riduzioni e
alcune razionalizzazioni possono essere fatte e però bisogna farle
in un modo chiaro, con un percorso chiarissimo anche per i
cittadini. Noi ci auguriamo, Presidente Viérin, che lei su questo
prenda degli impegni chiarissimi.
Quando avevamo presentato la candidatura della collega Morelli
come Presidente del Consiglio, il nostro programma era chiaro e
credo che sia ancora assolutamente attuale, perché non è cambiato
nulla. Finora siamo stati praticamente in una situazione di limbo,
quindi tutto il programma di allora è ancora valido. Ricordo, a
titolo esemplificativo, che avevamo parlato di riduzione anche dei
posti di governo, cosa che - a meno di avere oggi delle sorprese -
non crediamo che avverrà. Tante parole, tante cose che molti
partiti e movimenti di maggioranza avevano scritto anche nei
programmi elettorali, per cui anche i cittadini che hanno votato
questi movimenti lo hanno fatto su cose che poi in effetti non sono
mai state prese in considerazione. Sicuramente non è una questione
personale, ma politica, Presidente Viérin. Noi vorremmo davvero dei
segnali chiari, chiarissimi, sui contenuti e soprattutto vorremmo
che si smettesse una volta per tutte di confondere il ruolo -
diciamo: il posto -
di Presidente del Consiglio con la
spartizione dei vari posti da distribuire per poter tenere in piedi
una maggioranza che forte non è e che, anzi, è sempre più debole,
sempre più superficiale e direi anche con grandi grandi
faiblesses
.
Merci
.
Presidente
- Grazie. La parola al collega Borrello.
Borrello (SA)
- Grazie Presidente. Colleghe e colleghi
buongiorno.
Ci ritroviamo oggi a parlare della ricostituzione e della presa
d'atto delle dimissioni dell'Ufficio di Presidenza, organo
sicuramente importante dal punto di vista istituzionale, il più
alto organo per quanto riguarda la rappresentatività istituzionale
dell'assemblea regionale. Permettetemi di fare un minimo di
riassunto: l'abbiamo fatto più volte perché - ahimè - più volte
abbiamo dovuto trattare questo argomento iscritto all'ordine del
giorno.
Il risultato della tornata elettorale del 2013 è stato
inequivocabile, con degli equilibri precari che hanno portato a una
rappresentazione del Consiglio di diciotto a diciassette. Si è
capito sin dal primo giorno che c'erano delle difficoltà nella
gestione di quest'aula, tant'è che più volte ci sono stati dei
passaggi a vuoto per quanto riguarda la nomina della Presidenza del
Consiglio: ricordo quanto è successo alla collega Emily Rini e il
passaggio, non legato all'Ufficio di Presidenza, della richiesta di
dimissioni di tutti gli assessori presenti all'interno
dell'esecutivo. Questo a testimonianza delle difficoltà legate
essenzialmente alla rappresentanza presente all'interno di questo
Consiglio. Nel luglio del 2014 c'è stata una mozione presentata dai
gruppi dell'opposizione, con un invito a dimettersi rivolto alla
Presidenza del Consiglio. Questo invito e questa mozione sono stati
accettati da quest'aula consiliare, ovviamente con l'apertura di
una crisi che si è concretizzata ufficialmente nel gennaio del
2015, quando l'intero Ufficio di Presidenza - così come
testimoniato dalle dichiarazioni fatte all'interno del Consiglio
del gennaio 2015 - ha rassegnato le dimissioni, per dare la
possibilità di favorire una definizione del quadro
politico-amministrativo volto a dare maggiore stabilità e
prospettive alla Valle d'Aosta. Da quel momento in poi sono
iniziati tutta una serie di confronti tra le varie forze politiche,
per cercare di venire a una soluzione che potesse dare delle
prospettive migliori e maggiori par la Valle d'Aosta.
Io ci tengo, in questo mio passaggio all'interno della
discussione generale, a ringraziare l'intero Ufficio di Presidenza,
nella persona del Presidente uscente Marco Viérin, dei colleghi
Vicepresidenti Follien e Rosset e dei colleghi Segretari Lanièce e
Roscio. Al di là delle questioni di appartenenza politica, io penso
che l'Ufficio di Presidenza abbia garantito con impegno e
professionalità, nonostante vi sia stato un momento transitorio
legato alle dimissioni, la gestione dell'aula e degli aspetti più
di carattere amministrativo legati a quest'organismo. Un
ringraziamento voluto e dovuto ai colleghi e rappresentanti
all'interno dell'Ufficio di Presidenza, per la serietà con la quale
hanno affrontato la loro attività lavorativa.
Nel merito dell'indicazione rispetto alla carica importante di
Presidente del Consiglio, che noi abbiamo proposto dapprima
all'interno della Conferenza dei Capigruppo, così come ha
anticipato il collega Farcoz, noi crediamo che Marco Viérin sia una
figura che può essere garante dell'attività di ogni singolo
consigliere all'interno di quest'aula. Riteniamo che la continuità
di percorso, rispetto all'azione che lui ha già prodotto in questi
mesi, siano sinonimo di garanzia. Riteniamo che la sua esperienza
all'interno del Consiglio regionale possa essere un elemento
sicuramente favorevole, affinché si possano gestire le tematiche
all'interno dell'aula consiliare.
Si dà atto che dalle ore 9,47 assume la presidenza il
Vicepresidente Follien.
Follien (Presidente)
- La parola al Consigliere
Roscio.
Roscio (ALPE)
- Grazie Presidente.
Volevo fare un breve intervento in questa fase dove si sta
parlando della sostituzione e della nomina dell'Ufficio di
Presidenza. Innanzitutto volevo ringraziare i colleghi per avermi
dato l'opportunità di far parte dell'Ufficio di Presidenza, che io
ritengo essere un onore, come rappresentante delle istituzioni
valdostane. Come è stato ricordato dal collega Borrello che ha
ripercorso un po' il cammino che ci ha portati ad arrivare fino a
qui, l'Ufficio di Presidenza per intero a gennaio aveva dato le
dimissioni, proprio per dare ancora più valore a questa
istituzione. Forse il fatto che si arrivi oggi, in concomitanza con
la formazione di una nuova maggioranza di governo, forse sminuisce
un po' il valore istituzionale che ha l'Ufficio di Presidenza e
addirittura il suo massimo rappresentante che è il Presidente, il
quale dovrebbe essere il garante di tutta l'assemblea. Questo è già
stato ricordato prima e brevemente vorrei solo rammentare che i
temi che ancora adesso vengono sollevati, sono gli stessi che sono
stati trattati durante il lavoro, direi quotidiano, proprio
nell'Ufficio di Presidenza.
Con il collega Rosset, che è già intervenuto, credo che abbiamo
avuto un ruolo nel sollecitare e stimolare gli altri colleghi per
intraprendere certi cammini. Vorrei solo ricordare la nostra
insistenza per trovare dei criteri che definissero bene quali
iniziative dovessero essere sostenute e quali no, visto che il
compito principale dell'Ufficio di Presidenza dovrebbe essere
quello di promuovere le istituzioni del Consiglio regionale. Un
lungo percorso è stato fatto per il contenimento dei costi della
democrazia e le motivazioni per cui oggi ancora siamo qui a
discuterne non sono da cercarsi nell'Ufficio di Presidenza, perché
è la politica che non ha saputo trovare una sintesi sul tema.
Proprio ieri, con il collega Rosset, abbiamo sollecitato ancora una
volta l'intervento del Presidente per tutelare i consiglieri tutti,
per poter svolgere bene il loro mandato, sulla questione che si
protrae da tempo dell'accesso agli atti con l'articolo 116. Un
percorso in Ufficio di Presidenza è stato iniziato, purtroppo non è
ancora compiuto e noi speriamo che il prossimo Ufficio di
Presidenza avrà la forza per riuscire a portare a compimento tutte
queste questioni.
Abbiamo sentito la proposta di un candidato e sarebbe
interessante sentire qual è l'impegno che l'altro candidato, cioè
il Presidente uscente Marco Viérin, intende portare avanti su tali
questioni, per poter ragionare concretamente nel merito di temi che
non sono più rinviabili. Su questo vorrei fare un'ultima battuta:
noi crediamo che il ruolo di tutti i consiglieri regionali debba
essere valorizzato nella figura del Presidente del Consiglio, il
quale dev'essere veramente il presidente di tutti. Su questo
volevamo proprio sentire qualcosa da parte di chi si candida ad
avere questo onore, perché spesso è successo - è stato già
ricordato - che il ruolo del Consiglio regionale è stato messo un
po' in ombra in certe occasioni, anche istituzionali,
importanti.
Grazie: io concludo ringraziando veramente i colleghi per questo
onore che mi è stato concesso. Grazie.
Presidente
- Ci sono altri interventi? La parola al
Consigliere Donzel.
Donzel (PD-SIN.VDA)
- Grazie Presidente.
Intanto mi pare opportuno ringraziare il Presidente e i
componenti, i due Vicepresidenti e i consiglieri Segretari, che in
questo lungo percorso anche difficile dal punto di vista umano,
perché erano dimissionari, hanno continuato a svolgere, comunque,
appieno e con correttezza le funzioni a loro deputate e in tal modo
hanno permesso il regolare svolgimento di tutte le attività del
Consiglio regionale.
Vorrei brevemente ripercorrere come siamo arrivati a questa
difficile soluzione. Intanto, tutti siamo convinti dell'importanza
della figura del Presidente del Consiglio e dell'autorevolezza che
dovrebbe avere in quest'aula. Proprio per questo il Regolamento
interno per il funzionamento del Consiglio è molto chiaro e non
consente che una semplice risoluzione abbia un valore effettivo
sulle dimissioni vere e proprie, ma svolge una funzione di
indicazione. Si diede l'indicazione al Presidente del Consiglio di
dimettersi, perché si voleva in qualche modo avere un maggiore
chiarimento politico all'interno di quest'aula sul funzionamento
dell'assemblea, dove dopo un anno di difficilissimi rapporti
effettivamente era difficile lavorare. Oggi si parla molto della
fase conclusiva e si accenna a tavoli segreti o ad accordi strani.
Io non so se sono più buoni i tavoli a cui partecipavano i colleghi
dell'ALPE un anno fa, a cui personalmente io avevo chiesto di poter
partecipare, non io ma il Partito Democratico. Si diceva: andiamo
insieme agli incontri con l'Union Valdôtaine; l'ALPE rispose:
preferiamo andare a parlare da soli. Non penso che facessero
trattative segrete, orribili o ingiustificate. È normale: ci si
parla tra forze politiche e non è che ci sono tavoli buoni se c'è
qualcuno, ma che diventano cattivi se ci sono altri. La politica è
dialogo, discussione e confronto. Le dimissioni del Presidente
Marco Viérin arrivano proprio a seguito di un tavolo di confronto
tra consiglieri regionali, che invitano il Presidente a sbloccare
la situazione per favorire una riflessione diversa all'interno del
Consiglio regionale. Sono buoni i tavoli quando si portano a casa
le dimissioni? Sono cattivi i tavoli che portano a casa una
soluzione? Non lo so. Starà al giudizio di ognuno di noi dare
queste valutazioni, però penso che quello del Presidente fosse un
atto di responsabilità concordato fra le forze politiche per dire:
proviamo a sbloccare questa soluzione. Peraltro, altri tavoli hanno
deciso per esempio, a mia insaputa, che si dimettessero gli
esponenti di tutto l'Ufficio di Presidenza, e io ho rispettato le
scelte dei colleghi e le ho anche apprezzate, perché servivano
proprio a sbloccare la situazione. Non per questo quei tavoli sono
stati luoghi dove sono state trattate poltrone per uno o per
l'altro. Erano tavoli dove si cercava di fare una politica che le
persone sedute lì ritenevano fosse utile per portare a una
soluzione.
Che dire? Dei giorni si implora che il Presidente non è sul
palco, dei giorni si dice che questo Presidente non ha fatto nulla,
è un disastro e non ci rappresenta. Come il clima, probabilmente
anche la politica ha le sue evoluzioni da una parte e dall'altra. A
me ha fatto molto piacere, in questi giorni, leggere l'elogio della
figura del Presidente Marco Viérin, perché qui non è che certi
giorni il Presidente è buono perché dice una cosa, mentre negli
altri giorni diventa cattivo.
Io penso che su alcuni temi sia necessario fare chiarezza e vado
subito al punto cruciale che è quello dell'accesso agli atti, il
quale è stato sicuramente oggetto di grandi discussioni. È oggetto
di una discussione molto approfondita, condotta dal Presidente
della II Commissione La Torre che, nell'ambito della discussione di
una legge sulle società partecipate, sta condividendo - mi ha fatto
piacere che a quel tavolo sia presente di nuovo il Movimento Cinque
Stelle - dei meccanismi particolari di riflessione su come
garantire l'accesso agli atti, che il famoso articolo 116
garantisce già di per sé in modo assoluto, ma bisogna trovare le
formule di una maggiore efficacia della sua applicazione.
Teoricamente noi abbiamo già l'articolo massimamente garantista, ma
ci sono dei problemi di applicazione e c'è un confronto in atto,
non semplicistico, che non può ridursi al "se lo faccio io il
Presidente del Consiglio domani mattina avrete tutti gli atti sul
tavolo". Tex Willer qui non esiste e probabilmente dobbiamo
scordarcelo. Possiamo immaginare che un Presidente del Consiglio
possa apprezzare i contributi che stanno venendo fuori da quel
tavolo di confronto sulla legge delle partecipate, e in qualche
modo tutto il Consiglio possa mettere a frutto quel lavoro. Non
diamo per scontati dei percorsi. Devo dire che tutte le forze
politiche presenti a quel tavolo di lavoro - noi siamo dello stesso
avviso - hanno ravvisato l'esigenza di avere la certezza
dell'accesso agli atti e di trovare un
modus vivendi
che
limiti la necessità, che pure rimane un diritto, di rivolgersi al
TAR per avere una determinata documentazione. Quindi, sarei un po'
più cauto nello scaricare questo tipo di problema tutto solo sulla
Presidenza del Consiglio, proprio perché tutti insieme - spero non
sia considerata anche quella Commissione un tavolo segreto dove si
fanno strani accordi, ma sia un normale tavolo politico - si sta
riflettendo su come addivenire a una soluzione concreta di quel
problema.
Per quanto attiene invece al nostro appoggio alla figura del
Presidente Marco Viérin, questo è determinato da un normale
confronto fra forze politiche che hanno ritenuto di vedere nella
sua figura una persona che ha dato una disponibilità molto
difficile e che poche persone avrebbero dato, di mettere in campo
delle dimissioni, quando ci si poteva trincerare dietro il fatto
che non si può far dimettere in quattro e quattr'otto un Presidente
del Consiglio, perché altrimenti si crea un precedente secondo cui
qui nessuno è più garante dell'aula. Figuratevi un Presidente del
Consiglio di minoranza che diventa ostaggio di una maggioranza che
tutti i giorni lo ricatta se si può dimettere. C'è anche il
risvolto opposto di questo lato della medaglia. Ecco perché
l'elezione dev'essere condivisa con un certo numero di persone e
perché devono esserci dei meccanismi di garanzia. Faccio un
esempio: alla Camera la maggioranza ha nominato un Presidente,
dopodiché il movimento a cui appartiene è passato alla minoranza,
ma il Presidente della Camera non è cambiato. Queste sono forme di
tutela e abbiamo visto già nella passata legislatura questo tipo di
meccanismo. Bisogna stare molto cauti in queste battaglie che,
giustamente - ci mancherebbe - si devono fare anche sulle figure
apicali della presidenza, ma senza che questo porti allo
sgangheramento totale delle istituzioni e del rispetto che tutti
noi abbiamo riconosciuto verso le istituzioni. Da questo punto di
vista ritengo che ci siano tutte le condizioni per confermare e, in
questo caso, da parte nostra votare la proposta che viene
avanzata.
Presidente
- Grazie. La parola al Consigliere Bertin.
Bertin (ALPE)
- Grazie Presidente.
Sono passati esattamente sei mesi dalle dimissioni dell'intero
Ufficio di Presidenza. Oggi finalmente la vacanza, diciamo così,
dell'Ufficio di Presidenza dovrebbe concludersi. Sei mesi nei quali
il Consiglio si è trovato in una situazione piuttosto assurda e
imbarazzante. In questo lungo periodo il Consiglio regionale non ha
avuto la pienezza delle sue funzioni, in quanto dimissionario
l'Ufficio di Presidenza, l'organo che ne dovrebbe amministrare
l'attività.
Non credo che esista una classifica per questa particolare
situazione, vale a dire la durata delle dimissioni di un organo, ma
se ne esistesse una di questo genere, credo che saremmo tra i
primi, se non addirittura un record; fortunatamente per noi, non
credo che esista una classifica del genere. A memoria mi ricordo -
ma era un esecutivo - che uno dei record è stato il governo Di Rupo
in Belgio, che per costituirsi e per sostituirsi ci aveva impiegato
quasi un anno e mezzo; ma quello è stato un caso unico e si
trattava di un esecutivo. Per quanto riguarda le assemblee credo
che francamente, se non siamo vicini al record, poco ci manca.
Questo ritardo al di fuori di questo palazzo è risultato
piuttosto incomprensibile, ma non solo all'esterno di questa sede
istituzionale. Sarò forse un po' rigido, ma a mio avviso le
dimissioni devono avere effetto immediato e non trascinarsi per
sette mesi. Il risultato di questo trascinamento, l'effetto di
questa situazione assurda ed imbarazzante è l'ennesima
dimostrazione di incapacità della politica, di perdita di
credibilità delle istituzioni e discredito per tutti.
Fortunatamente, tra virgolette, bisogna dire che da un certo punto
di vista queste dimissioni sono state un po' virtuali, nel senso
che poi i lavori dell'Ufficio di Presidenza sono andati avanti
comunque e, se andiamo a vedere, si è riunito all'incirca lo stesso
numero di volte dei periodi non dimissionari e ha affrontato più o
meno le stesse questioni che venivano affrontate quando era nella
pienezza delle sue funzioni. Una cosa che da un certo punto di
vista può essere positiva, ma che mette anche in evidenza quali
sono poi i confini tra l'ordinaria e la straordinaria
amministrazione e quali i confini tra un organo dimissionario e uno
nella pienezza delle sue funzioni.
Sono state però, a parte le attività fatte in questo periodo,
accantonate molte cose che dovrebbero essere riprese al più presto.
Rimane ad esempio da affrontare la questione del contenimento dei
costi della politica, che nonostante le risoluzioni approvate da
questo Consiglio, non è ancora stata affrontata: va fatto e va
fatto presto, una volta per tutte. Ci sono poi tutte le altre
questioni che sono state già sottoposte all'attenzione di questa
assemblea, in questa legislatura e nella passata, riguardanti la
trasparenza e la pubblicità dei lavori delle Commissioni e in
generale delle attività di questo Consiglio, aspetto riguardante il
rapporto tra l'opinione pubblica, la cittadinanza e il Consiglio
regionale.
Bisogna intervenire e rinnovarsi se si vuole avere un Consiglio
moderno e al passo con i tempi. Un Consiglio che deve essere anche
sobrio e, per quanto riguarda la sobrietà, io spero e mi auguro che
il prossimo Ufficio di Presidenza decida in modo definitivo
riguardo alla terza ipotetica sede del Consiglio regionale, quella
che si vorrebbe acquistare nella palazzina ex ENEL, ora CVA, per
trasferirvi l'Ufficio di Presidenza (la Presidenza, più che
l'Ufficio di Presidenza). Un'operazione che complessivamente, tra i
vecchi uffici e quelli nuovi, supera i 18 milioni di euro, qualcosa
che di questi tempi non è più comprensibile ed accettabile. Bisogna
limitare le attività, contenere i costi e io sono assolutamente
contrario alle ipotesi che vedono il moltiplicarsi delle sedi del
Consiglio regionale. Le attuali sedi, quelle di via Piave e del
primo piano di Palazzo regionale, sono più che sufficienti. Mi
auguro che si affronti questa questione e si chiuda una volta per
tutte, rinunciando ad aggiungere sedi ad un Consiglio che non ha
bisogno di questo per aumentare il suo prestigio, ma forse di
comportamenti di responsabilità nell'azione amministrativa e
politica.
Insomma, rimangono da fare tante cose e credo che da parte
nostra, da parte mia, ci sia tutta la disponibilità, se verranno
affrontate. Abbiamo bisogno di un Consiglio sobrio, che non sprechi
risorse, che riprenda il centro della politica in Valle d'Aosta,
che promuova attività di qualità e che cambi il rapporto con i
cittadini. È qualcosa che bisogna fare e farlo in fretta: mi auguro
che il prossimo Ufficio di Presidenza possa affrontare queste
questioni. Grazie.
Presidente
- Grazie. La parola al Presidente Marco
Viérin.
Viérin M. (SA)
- Merci.
Permettez-moi, avant tout, de remercier également les quatre
collègues du Bureau de la Présidence, Follien, Rosset, Lanièce e
Roscio pour le travail réalisé pendant cette période qui s'est
révélée particulièrement difficile. Nous avons toujours travaillé
avec l'objectif de rechercher un partage sur les choix et sur les
thèmes à traiter. Je rappelle que plus que le 99 pourcent des
décisions ont été prises à l'unanimité. Par ailleurs nous avons
abordé thématiques que quand-même la collègue Morelli, candidat il
y a quelques mois, avait aussi présentées à cette salle le 18 juin
dernier. Questo è per dire che tutti insieme abbiamo cercato di
portare avanti le questioni non solo che io avevo posto all'aula,
ma anche quelle che aveva posto la collega Morelli e quindi la
parte di questo Consiglio che lei rappresentava in quel momento e
che l'aveva proposta per la carica di Presidente del Consiglio
regionale.
Ricordo in breve, senza tediare nessuno, che si è proceduto alla
razionalizzazione dei costi delle attività istituzionali e
culturali, si è data una maggiore sobrietà alla finalizzazione
delle iniziative del Consiglio, si è definita una programmazione
annuale (almeno l'80 percento delle attività le abbiamo
programmate, ne abbiamo parlato anche nelle ultime riunioni
dell'Ufficio di Presidenza), si sono verificate le possibilità ed è
stato già avviato un percorso d'azione per meglio garantire la
diffusione televisiva, ma anche radiofonica del Consiglio, con
riferimento alla trasmissione in diretta dei lavori dell'aula sul
canale digitale terrestre. La RAI purtroppo ha evidenziato
l'impossibilità di attivare un canale unicamente dedicato al
dibattito politico e in particolare alle trasmissioni delle sedute
consiliari. A tal riguardo l'Ufficio di Presidenza, sempre
all'unanimità, ha richiesto a INVA, per evitare ritardi, di
apportare quindi idonee migliorie alle problematiche di tipo
tecnico, evidenziate soprattutto dal collega Rosset, come da
indicazioni contenute nella risoluzione approvata dal Consiglio
regionale del dicembre 2013. Si è altresì rimodulato in diminuzione
l'impianto assegnato al bilancio del Consiglio regionale, per circa
990 mila euro: le spese variabili, ovvero quelle a carattere più
discrezionale, come ripeteva il collega Ferrero, sono state portate
al 9,78 percento della spesa totale del Consiglio, con una
riduzione di circa il 39 percento. Si è altresì riorganizzato il
personale, con l'accorpamento di funzioni e la soppressione di una
struttura dirigenziale, risparmiando circa 100 mila euro annui, ed
è stata inserita la figura da tempo richiesta di un istruttore
amministrativo per l'ufficio legislativo, per l'analisi
tecnico-finanziaria delle leggi, che è richiesta da tantissimi
consiglieri.
Certamente restano ancora da verificare alcune questioni, che
sono state anche snocciolate da chi mi ha preceduto. La riduzione
dei costi della democrazia: l'Ufficio di Presidenza sin da subito
ha provveduto a trattare l'argomento in più riunioni, ha
predisposto un dossier, come è stato ricordato dal collega Ferrero,
che a fine gennaio è stato inviato ai Capigruppo, al fine di
avviare un confronto. La Conferenza dei Capigruppo ha concordato di
disporre di ulteriori dati, quindi questo è un dossier aperto e
anch'io ritengo che comunque la proposta che l'Ufficio di
Presidenza andrà a fare vada fatta nei tempi brevi.
Rimane poi l'annoso problema - lo chiamo così per farmi capire -
dell'articolo 116, cioè quello sulla vigilanza. In questa occasione
torno a ribadire la ferma volontà di questa Presidenza di essere
vigile sul rispetto di tale articolo, che è sempre stato fatto
rispettare coi mezzi di cui si dispone, come qualcuno ha ricordato
poc'anzi. Qualora si verifichino ritardi o vengano posti dinieghi
alle richieste di accesso, il Regolamento interno prevede che i
consiglieri possano rivolgersi al Presidente del Consiglio, il
quale richiede gli opportuni chiarimenti al Presidente della
Regione e agli Assessori competenti. Si tratta, tuttavia, di una
procedura di natura sollecitatoria, priva di incidenza coercitiva
sul soggetto chiamato ad adempiere. Non mi dilungo in questo,
perché stiamo recuperando anche tutta la giurisprudenza, proprio
per cercare di migliorare la situazione. Molti aspetti del diritto
di accesso, infatti, sono controversi e oggetto di numerose
procedure giurisprudenziali. Si dovrà, quindi, lavorare per
migliorare l'efficacia dell'articolo 116.
Voglio dire all'aula che posso qui assicurare una collaborazione
e un confronto leale con tutti i consiglieri e i relativi gruppi.
Credo che tutti possano dire che in questi mesi, sia prima delle
dimissioni del sottoscritto e dell'intero Ufficio di Presidenza,
sia dopo, la nostra porta, e parlo di tutto l'Ufficio di
Presidenza, sia sempre stata aperta per qualsiasi suggestione,
consiglio e confronto. Mi impegno anche con i relativi gruppi a
raccogliere suggestioni e consigli per migliorare l'attività sia
politica che istituzionale che ci è assegnata. È un ruolo
importante, certamente molto delicato, che voglio, se eletto,
interpretare con l'aiuto di tutti voi e
in primis
con
l'Ufficio di Presidenza, per operare al meglio nell'interesse
dell'intero Consiglio regionale. Grazie.
Presidente
- Grazie. La parola al Consigliere Viérin
Laurent.
Viérin L. (UVP) -
Merci Monsieur le Président.
Nous avons écouté avec attention les interventions des
différents groupes et nous prenons acte qu'après une année - il y a
un an le Conseil avait approuvé une résolution qui demandait les
démissions du Président du Conseil - finalement on arrive dans
cette salle à nommer un nouveau Président, ou mieux à nommer le
même Président. Diciamo questo perché è chiaro che anche a seguito
delle dimissioni - qualcuno l'ha ricordato - l'Ufficio di
Presidenza e il Presidente hanno continuato a lavorare,
semplicemente perché non c'è stata la presa d'atto delle
dimissioni, che avviene solo oggi. Come è avvenuto tante volte in
quest'aula, quando il Consiglio ha votato certe decisioni, queste
non sono poi state rispettate: in certi mesi c'è stato un regime di
prorogatio
, poi da gennaio - qualcuno l'ha ricordato - sono
arrivate delle dimissioni perché c'erano dei tavoli aperti, ma
nulla cambia alla sostanza della questione. Lo ha ricordato per
l'UVP all'inizio di questa discussione il collega Vicepresidente
Rosset e lo ribadiamo adesso: la nostra posizione non è mai
cambiata. Passano gli anni e uno dice che ci sono delle evoluzioni,
ma certamente fa strano che sul tema della Presidenza del
Consiglio, che ha aperto questa legislatura con una richiesta forte
da parte delle opposizioni tutte di una condivisione su questa
figura, si arrivi oggi, invece, alla votazione non tanto della
persona e dei contenuti che il Presidente Viérin adesso ha
illustrato e sui quali in parte si può anche essere d'accordo, ma
si arriva all'elezione di un Presidente del Consiglio che rientra
nella logica, che era giustamente sostenuta dalla maggioranza,
delle caselle e della spartizione dei rispettivi posti per
coordinare e comporre una maggioranza.
Non dimentichiamo che dopo questo punto ne discuteremo un altro
e i due sono collegati, tant'è che ieri nella Conferenza dei
Capigruppo è stato discusso: si fa un punto unico o si fanno due
punti? Vorrei ricordare, con tutto il rispetto per chi ha deciso di
cambiare posizione, che i due punti sono collegati ed è stato
questo uno dei motivi che ci ha fatto abbandonare i tavoli che si
sono aperti in questi mesi, proprio perché noi riteniamo,
ritenevamo e continueremo a ritenere che la Presidenza del
Consiglio non deve essere considerata come un discorso spartitorio
con il governo - questo l'abbiamo detto dall'inizio della
legislatura - ma debba essere un ruolo da discutere in modo
condiviso; magari anche appartenente alla maggioranza, non abbiamo
detto che deve essere per forza dell'opposizione, ma che non
rientrasse in una logica spartitoria.
Fa strano! È stato interessante in questi giorni - credo che
tanti consiglieri lo abbiano fatto -andare a rileggersi tutti i
dibattiti consiliari di questa legislatura dal 2013. Ciascun
Consigliere ha un bel dossier ed è un po' come per i vini: abbiamo
un Donzel 2013, un Guichardaz 2014, un Bertschy 2015. È chiaro che,
un po' come per i vini - il collega Grosjean sicuramente è più
esperto di me -, ogni anno il bouquet cambia, quindi un Bertschy
2015 non è magari il Bertschy 2013! È stato interessante notare i
faldoni che si riducono con il passare degli anni: soprattutto per
qualcuno il 2015 è stato molto ridotto e quasi non ci sono state
più iniziative.
Noi vorremmo semplicemente capire che cosa è cambiato.
Condividiamo che ci sono state delle stagioni di dialogo e oggi
qualcuno è quasi pronto a sostenere che portano ad un Presidente
condiviso. Noi crediamo invece che questo Presidente - ne siamo
sicuri, anche perché abbiamo letto i giornali - fa parte di accordi
politici non tanto sui contenuti, ma sul riempimento delle caselle,
collega Donzel! Quando nel 2013 veniamo in quest'aula e il collega
Guichardaz dice: "il Presidente del Consiglio deve essere una sorta
di contrappeso istituzionale" e nel 2014 "questa elezione come al
solito la riducete a pastetta, cioè la riducete alla suddivisione,
alla spartizione delle poltrone secondo delle quote e secondo delle
considerazioni che tutto hanno fuorché considerazioni mirate al
bene pubblico e al bene comune"; quando lei, collega Donzel, nel
2013 dice: "siamo arrivati ad una situazione in cui non possiamo
accogliere una proposta della maggioranza che risponda unicamente
alla logica spartitoria delle poltrone, un puzzle composto per dare
equilibrio all'interno dei rapporti della Stella Alpine e Union
Valdôtaine". Noi diciamo che la maggioranza lo sosteneva già questo
patto e voi l'avevate contestato: oggi prendiamo semplicemente atto
che rientrate anche voi nel puzzle! Va benissimo, però che non si
venga qui a giustificare l'ingiustificabile! Questa presidenza, al
di là dei contenuti - lo ripetiamo - fa parte di una ricomposizione
della maggioranza: che si abbia almeno il coraggio di dirlo! Noi
per onestà intellettuale diciamo che, come nel 2013 e nel 2014
all'atto dell'elezione del Presidente Marco Viérin abbiamo ritenuto
che non fosse una elezione condivisa, intesa come una logica
diversa, ma che rientrasse nel sistema delle poltrone, così oggi
prendiamo atto che è la stessa e medesima cosa! Questo cambiamento
che viene paventato o comunque veicolato attraverso dei mutamenti
politici, su questo punto non c'è. Vedremo sugli altri punti, ci
sarà l'illustrazione di un programma, vedremo come questo si
evolverà e ne parleremo, ma prendiamo atto che intanto
sull'elezione del Presidente del Consiglio purtroppo tutte le
battaglie fatte in questi due anni non hanno prodotto nessun
effetto, per quanto riguarda le forze di opposizione. Anzi, hanno
sortito l'effetto che una forza di opposizione condivide con la
forza di maggioranza ciò che fino a due anni fa non condivideva,
cioè che il Presidente del Consiglio è una casella, mentre invece,
soprattutto in questa legislatura dove gli equilibri erano precari,
noi avevamo cercato di rivendicarla in un modo diverso.
Noi capiamo che è già stato difficile far quadrare il cerchio
con delle dimissioni che sono arrivate all'interno del governo e
comprendiamo che gli equilibri hanno portato a questa
riproposizione. Prendiamo atto dell'apertura del Presidente Marco
Viérin, che è importante perché, come lei ha ricordato, certi temi
che avevamo sintetizzato in una candidatura della Consigliera
Morelli, noi li ritroviamo nel suo intervento. Seguiremo con
attenzione i prossimi mesi, perché abbiamo sempre detto che la
nostra candidatura Morelli incarnava certi contenuti e soprattutto
un metodo che era stato seguito e che noi non avevamo condiviso. Il
metodo è cambiato leggermente, nel senso che c'è stato un incontro
nella Conferenza dei Capigruppo, ma forse è stato un po' tardivo e
soprattutto è arrivato a seguito della quadratura del cerchio nel
suo insieme.
Noi rispettiamo ciò che è stato fatto, anche se non lo
condividiamo, perché riteniamo che questo organo istituzionale
debba ritornare ad essere
super partes,
come è stato
ribadito da tanti colleghi dell'opposizione, quando si è parlato di
presidente condiviso o di un contrappeso istituzionale. In certi
interventi i colleghi condannavano il fatto che la presidenza era
diventata il nono assessorato. Difatti oggi è di nuovo un nono
assessorato! Ma che cosa è cambiato? Spiegateci che cosa è
cambiato: niente! È un nono assessorato e la persona tra l'altro è
la stessa, con tutto il rispetto per il cambiamento e per tutto ciò
che è stato detto sulla primazia del Consiglio sull'esecutivo.
La questione dei costi della politica. Qualcuno ricordava,
sempre in questi interventi che è stato interessante leggere, che
era stata presentata anche la riduzione dei costi della politica e
chiesta l'abolizione degli emolumenti per i Presidenti delle
Commissioni. Beh, anche le opposizioni in questa legislatura hanno
presentato un ordine del giorno molto preciso sulla riduzione degli
emolumenti del Presidente del Consiglio, equiparandolo agli
assessori, e sull'abolizione del gettone per i Presidenti delle
Commissioni. Allora questo cambiamento, che qualcuno oggi porta
nella condivisione di questa nuova presidenza, dove è finito? Ci
sarà questo?
Al Presidente, ex Presidente e probabilmente futuro Presidente
Marco Viérin chiediamo: rispetto alla sua presidenza un po'
travagliata di questo anno, rispetto a tutto ciò che i colleghi in
questi due anni e soprattutto in questi ultimi mesi avevano chiesto
in merito a certi contenuti, noi chiediamo se questi arriveranno,
se questi faranno parte di quel cambiamento che qualcuno riuscirà o
proverà a portare all'interno di questa istituzione. Diciamo questo
perché ci dispiace che non si sia giunti ad una presidenza diversa,
non per la persona, ma per la modalità e che non si sia riusciti a
non far rientrare questa nomina all'interno di tutto un accordo
complessivo, che non riguarda le forze di opposizione - almeno, non
riguarda una parte delle forze di opposizione - ma che riguarderà
qualcun altro. Rispetto al passato, non è nulla di diverso: avete
di nuovo considerato la presidenza come un nono assessorato e
questo è ciò che noi avevamo contestato nel 2013, nel 2014 e che
contestiamo anche oggi.
Presidente -
Grazie. La parola al Consigliere
Chatrian.
Chatrian (ALPE) -
Grazie Presidente.
La collega Certan e i colleghi Roscio e Bertin hanno ben
evidenziato la posizione del nostro gruppo, ma volevo intervenire a
seguito dell'intervento che il collega Marco Viérin ha fatto
poc'anzi.
Ci dispiace molto perché oggi per l'ennesima volta dobbiamo
obtorto collo
prendere atto: stesso copione del luglio 2013,
uguale e identico copione nel giugno 2014 e oggi praticamente il
film è lo stesso. Ci dispiace sinceramente, perché noi ieri abbiamo
chiesto e ottenuto - su questo lato ringraziamo il collega Viérin -
l'opportunità e la possibilità di distinguere e scollegare i due
interventi, quello sull'elezione del Presidente del Consiglio e di
tutto l'Ufficio di Presidenza, dalla parte più politica che è
legata all'allargamento della maggioranza. Abbiamo voluto
distinguere, sapendo che le due opzioni sono ben collegate per
diversi motivi.
Il primo: riteniamo che la figura della Presidenza del Consiglio
mai come in questo momento debba essere su un altro crinale
rispetto al governo regionale. Cosa contestiamo e cosa proponiamo?
Contestiamo innanzitutto, come è stato detto da diversi colleghi
oggi, che per l'ennesima volta è stato confezionato un pacchetto,
che comunque doveva tener conto di equilibri, cadreghe, posizioni e
ambizioni personali per chiudere il cerchio dell'allargamento della
maggioranza. Quindi il primo motivo è sul metodo di lavoro e
contestiamo il fatto che per l'ennesima volta sia stata comunque
merce di scambio la più alta carica istituzionale di garante, che è
quella della Presidenza del Consiglio regionale.
In seconda battuta, cosa critichiamo? Contestiamo, sempre dal
punto di vista metodologico, anche se qualcosa è cambiato rispetto
agli altri due incontri nel 2013 e nel 2014, il fatto di non aver
voluto entrare in queste settimane nel merito di quali potevano
essere gli accorgimenti e i contenuti da poter dettagliare e
soprattutto modificare subito. Nell'intervento del collega Viérin
ho comunque apprezzato certi passaggi. Sicuramente, rispetto a
prima, la sobrietà del Consiglio regionale,
obtorto collo
anche su questo: l'ha deciso il Consiglio regionale, l'abbiamo
deciso nell'ultima finanziaria. In secondo luogo - diamo a Cesare
quello che è di Cesare - un po' di programmazione rispetto al
passato.
Quello che però contestiamo e proponiamo su una strada
alternativa, collega Viérin, è che indubbiamente noi consiglieri di
opposizione e di minoranza, in questo momento ci sentiamo non
tutelati e non garantiti. Lei prima citava l'articolo 116 e non so
se devo chiedere il permesso a qualcuno per parlarne in quest'aula,
per avere la possibilità di dare gambe e corso al nostro ruolo di
eletti. Ma mi sembra che non sia un problema di applicazione,
collega Viérin! È un problema di volontà e di non sudditanza nei
confronti della Presidenza della Regione, di un governo comunque
presente, pesante e di un Presidente della Regione che non ci dà la
possibilità di avere le informazioni, per poter adempiere al nostro
ruolo non di nominati, ma di eletti; una grande differenza, dal
punto di vista del nostro gruppo di ALPE. Non cerchiamo degli
alibi, cari colleghi, o delle millanterie: nulla c'entra la
questione delle società partecipate, in questo caso. Bisognerebbe
solo applicare l'articolo 116, che è scritto e confezionato molto
bene. A domanda, qualcuno deve rispondere. Se qualcuno non
risponde, noi gradiremmo che il Presidente del Consiglio facesse
valere tutti i nostri diritti, per poter tranquillamente dare corso
e gambe al nostro mandato di eletti, che i cittadini valdostani ci
hanno dato qualche anno fa.
Termino dicendo, con parecchio rammarico, che per l'ennesima
volta lei ha citato i punti della collega Morelli, presentati un
anno fa: sono gli stessi. Peccato però che sui due principali, cioè
la possibilità di adempiere al nostro ruolo e avere le informazioni
per poter fare politica, per poter verificare e per poter proporre
e il secondo, che dal nostro punto di vista è importante - collega
Viérin, in questi mesi, ahimè, su questo punto la Presidenza del
Consiglio è stata molto carente - è che in questo Consiglio
qualcuno deve far rispettare gli atti approvati in quest'aula.
Parliamo di diverse volte, in questi mesi e in questi due anni, di
atti che sono di indirizzo e che sono comunque di natura politica;
non entriamo nel campo dell'atto amministrativo, ma rimaniamo
sull'atto di natura politica. Noi avremmo gradito un Presidente del
Consiglio più performante, solo per dare gambe e corso a quello che
è stato deciso da questa assemblea all'interno di quest'aula, cioè
gli atti approvati da questo Consiglio. Dal nostro punto di vista,
lei avrebbe dovuto far rispettare in tutti i casi.
Ripetiamo che contestiamo prima la parte metodologica, come vi
abbiamo detto, perché comunque questa è una chiusura del cerchio
per poter far quadrare i conti di un nuovo allargamento, che
discuteremo successivamente in un altro punto. Ma la parte che ci
tocca di più come consiglieri è che su delle cose importanti non
abbiamo avuto la tutela e quella garanzia per poter affrontare
serenamente il nostro mandato. Non è possibile che per poter avere
delle semplici informazioni si debba continuamente, tra i vari
gruppi, presentare iniziative, contro iniziative, mozioni e non
solo, andare in Commissione e alla fine comunque la chiusura del
cerchio non c'è. Guardando anche gli altri Consigli regionali
italiani, mi sembra che la giurisprudenza, non solo quella
dell'eletto, vada proprio nella direzione che la situazione dal
punto di vista pubblico debba essere un libro aperto, quindi una
casa di vetro in modo che i consiglieri possano e debbano avere
tutte le informazioni per poter adempiere al proprio mandato.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK