Consiglio Regionale della Valle d'Aosta - Oggetto del Consiglio n. 1144 del 7 aprile 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1144 del 7 aprile 2010 - Resoconto
OGGETTO N. 1144/XIII - Disegno di legge: "Modificazioni alla
legge regionale 19 agosto 1998, n. 46 (Norme in materia di
segretari degli enti locali della Regione autonoma Valle
d'Aosta)".
Articolo 1
(Sostituzione dell'articolo 1)
1. L'articolo 1 della legge regionale 19 agosto 1998, n. 46
(Norme in materia di segretari degli enti locali della Regione
autonoma Valle d'Aosta), è sostituito dal seguente:
"Articolo 1
(Definizione)
1. I segretari degli enti locali sono dirigenti appartenenti
alla qualifica unica dirigenziale, iscritti all'Albo regionale dei
segretari, istituito e gestito dall'Agenzia regionale dei segretari
degli enti locali della Valle d'Aosta, di seguito denominata
Agenzia. L'Agenzia, da cui dipendono i segretari che accedono al
predetto Albo con le modalità di cui al comma 5, è ente dotato di
personalità giuridica di diritto pubblico, sottoposto alla
vigilanza della Presidenza della Regione.
2. La qualifica unica dirigenziale di cui al comma 1 è
articolata in due livelli sulla base della classificazione degli
enti locali effettuata con il regolamento regionale di cui
all'articolo 5.
3. Ai fini della vigilanza di cui al comma 1, il presidente
del consiglio di amministrazione dell'Agenzia trasmette alla
Presidenza della Regione una relazione annuale sull'attività
dell'Agenzia, nonché copia degli atti fondamentali adottati. In
caso di mancata approvazione del bilancio e del rendiconto, di
impossibilità di funzionamento degli organi dell'Agenzia e di gravi
e persistenti violazioni di legge nell'esercizio dell'attività
obbligatoria dell'Agenzia, il Presidente della Regione interviene,
sentito il Consiglio permanente degli enti locali, con poteri
sostitutivi, sciogliendo all'occorrenza il consiglio di
amministrazione e nominando un commissario per la reggenza
temporanea dell'Agenzia.
4. Sono organi dell'Agenzia:
a) il consiglio di amministrazione, composto da un esperto in
materia di enti locali, designato dalla Giunta regionale d'intesa
con il Consiglio permanente degli enti locali, e da rappresentanze
paritetiche dei segretari e degli amministratori degli enti
locali;
b) il presidente ed il vicepresidente, eletti dal consiglio
nel proprio seno.
5. All'Albo regionale dei segretari si accede mediante
concorso per esami cui possono partecipare i soggetti, in possesso
di laurea magistrale, che abbiano i requisiti previsti dalla
normativa regionale vigente per l'accesso alla qualifica unica
dirigenziale e che abbiano frequentato, con il superamento del
relativo esame finale, i corsi di formazione previsti dai commi 7 e
8.
6. All'Albo regionale dei segretari sono iscritti, inoltre,
con le modalità previste dal regolamento regionale di cui
all'articolo 5, previo accertamento della conoscenza della lingua
francese, scritta e orale, ai sensi dell'articolo 39, comma 6, del
regolamento regionale 11 dicembre 1996, n. 6 (Norme sull'accesso
agli organici dell'Amministrazione regionale, degli enti pubblici
non economici dipendenti dalla Regione e degli enti locali della
Valle d'Aosta), per i soggetti che non abbiano già superato tale
prova, i seguenti soggetti che non abbiano superato il
sessantacinquesimo anno di età o che non siano in
quiescenza:
a) dirigenti degli enti del comparto unico regionale assunti
a tempo indeterminato;
b) soggetti in possesso di laurea magistrale e dei requisiti
previsti dalla normativa regionale vigente per l'accesso alla
qualifica unica dirigenziale;
c) soggetti iscritti all'Albo di cui all'articolo 9 del
decreto del Presidente della Repubblica 4 dicembre 1997, n. 465
(Regolamento recante disposizioni in materia di ordinamento dei
segretari comunali e provinciali, a norma dell'articolo 17, comma
78, della legge 15 maggio 1997, n. 127);
d) segretari degli enti locali in servizio presso le Regioni
a Statuto speciale e le Province autonome di Trento e
Bolzano;
e) segretari iscritti all'Albo regionale dei segretari ai
sensi del comma 5 per almeno un triennio, cessati dal servizio per
cause diverse dal licenziamento per giusta causa e che abbiano
esercitato le funzioni nel triennio precedente la richiesta di
nuova iscrizione.
7. Limitatamente ai soggetti di cui al comma 6, lettere a) e
b), l'iscrizione all'Albo regionale dei segretari è subordinata
alla frequenza di un corso di formazione professionalizzante e al
superamento del relativo esame finale.
8. Limitatamente ai soggetti di cui al comma 6, lettere c) e
d), l'iscrizione all'Albo regionale dei segretari è subordinata
alla frequenza di un corso di formazione sulle peculiarità
dell'ordinamento regionale e al superamento del relativo esame
finale.
9. Nel rispetto delle relazioni sindacali, le materie di
insegnamento, le modalità di svolgimento e i criteri di valutazione
dei corsi di formazione di cui ai commi 7 e 8 sono individuati
dall'Agenzia che provvede, almeno ogni due anni, ad organizzare i
predetti corsi. Gli eventuali crediti formativi utili al fine del
parziale esonero dalla frequenza dei corsi sono determinati, nel
rispetto delle relazioni sindacali, con deliberazione della Giunta
regionale adottata d'intesa con il Consiglio permanente degli enti
locali, su proposta dell'Agenzia, tenuto conto della posizione di
coloro che già appartengono alla qualifica unica dirigenziale del
comparto.
10. Gli incarichi ai soggetti iscritti all'Albo regionale dei
segretari ai sensi del comma 6 non possono superare il limite
massimo del 15 per cento del numero degli enti locali calcolati al
31 dicembre dell'anno precedente la data delle elezioni generali
comunali. Tali incarichi possono essere incrementati di un numero
pari a quello dei segretari iscritti all'Albo ai sensi del comma 5
temporaneamente incaricati presso gli altri enti del comparto unico
regionale alla data delle elezioni generali comunali. L'incremento
degli incarichi ai soggetti iscritti all'Albo regionale dei
segretari ai sensi del comma 6 è inoltre consentito al fine della
copertura dei posti resisi vacanti per effetto di cessazione dal
servizio dei segretari titolari, nelle more dell'espletamento della
procedura concorsuale di cui al comma 5 e a condizione che non vi
siano segretari collocati in disponibilità, non utilizzati per
altri incarichi.
11. I soggetti iscritti all'Albo regionale dei segretari ai
sensi del comma 6, non incaricati nei dieci anni successivi alla
cessazione dell'ultimo incarico o dalla data di iscrizione
conseguente al superamento dell'esame di cui ai commi 7 e 8, sono
cancellati d'ufficio dall'Albo. Tali soggetti possono richiedere
una nuova iscrizione all'Albo nel rispetto dei requisiti previsti
al comma 6.
12. Gli incarichi ai soggetti iscritti all'Albo regionale dei
segretari ai sensi del comma 6 sono conferiti con contratto a
termine di diritto privato. I relativi compensi al lordo delle
ritenute fiscali devono corrispondere al trattamento economico
previsto per la sede di segreteria presso cui è svolto l'incarico.
Il conferimento dell'incarico al personale dipendente dall'ente
locale interessato o da altre pubbliche amministrazioni è
subordinato al collocamento in aspettativa senza assegni, secondo
le modalità previste dalle amministrazioni di appartenenza. In ogni
altro caso, il conferimento dell'incarico è subordinato alla
sospensione, per la durata dell'incarico, dello svolgimento di
prestazioni lavorative derivanti da rapporti di impiego
precedentemente assunti o dello svolgimento di prestazioni
professionali.".
Articolo 2
(Modificazioni all'articolo 3)
1. Il comma 1 dell'articolo 3 della l.r. 46/1998 è sostituito
dal seguente:
"1. Il segretario dell'ente locale è incaricato con
provvedimento del Sindaco, del Presidente della Comunità montana o
del Presidente del Consorzio dei Comuni della Valle d'Aosta
ricadenti nel Bacino imbrifero montano della Dora Baltea (BIM), da
cui dipende funzionalmente. L'incarico è disposto, con le modalità
stabilite dal consiglio di amministrazione dell'Agenzia, non prima
di trenta giorni dalla data delle elezioni generali comunali e non
oltre novanta giorni dalla data di insediamento dell'amministratore
suddetto, decorsi i quali il segretario in carica, se iscritto
all'Albo ai sensi dell'articolo 1, comma 5, si intende
confermato.".
2. Dopo il comma 1 dell'articolo 3 della l.r. 46/1998, come
sostituito dal comma 1, è inserito il seguente:
"1bis. I soggetti iscritti all'Albo regionale dei segretari
ai sensi dell'articolo 1, comma 6, possono essere nuovamente
incaricati nell'ente locale presso il quale prestano servizio o, se
iscritti ai sensi dell'articolo 1, comma 5, confermati nell'ente
locale presso il quale prestano servizio o incaricati presso un
altro ente locale, anche prima del decorso del termine di trenta
giorni di cui al comma 1.".
3. Il comma 3 dell'articolo 3 della l.r. 46/1998 è sostituito
dal seguente:
"3. La revoca dell'incarico al segretario dell'ente locale è
disposta con provvedimento motivato dell'amministratore che lo ha
incaricato, previa deliberazione dell'organo collegiale esecutivo
dell'ente, per gravi violazioni dei doveri d'ufficio o in caso di
valutazione negativa, nel rispetto del contratto collettivo
regionale di lavoro e in conformità alla normativa regionale
vigente per i dirigenti del comparto unico regionale.".
Articolo 3
(Modificazione all'articolo 4)
1. Il comma 1 dell'articolo 4 della l.r. 46/1998 è sostituito
dal seguente:
"1. I segretari degli enti locali, iscritti all'Albo
regionale dei segretari ai sensi dell'articolo 1, comma 5, non
chiamati a ricoprire sedi di segreteria, sono collocati in
posizione di disponibilità presso l'Agenzia. Durante il periodo di
disponibilità, i segretari rimangono iscritti all'Albo e sono
utilizzati dal consiglio di amministrazione, secondo le modalità di
cui all'articolo 22 del regolamento regionale 17 agosto 1999, n. 4
(Ordinamento dei segretari degli enti locali della Valle
d'Aosta).".
Articolo 4
(Modificazioni all'articolo 5)
1. Alla lettera a) del comma 1 dell'articolo 5 della l.r.
46/1998, le parole: "comma 5" sono sostituite dalle seguenti:
"comma 4".
2. Alla lettera b) del comma 1 dell'articolo 5 della l.r.
46/1998, le parole: "delle sedi di segreteria" sono sostituite
dalle seguenti: "degli enti locali".
3. La lettera c) del comma 1 dell'articolo 5 della l.r.
46/1998 è sostituita dalla seguente:
"c) le modalità per l'iscrizione e la cancellazione dei
soggetti di cui all'articolo 1, comma 6, all'Albo regionale dei
segretari;".
4. Alla lettera o) del comma 1 dell'articolo 5 della l.r.
46/1998, le parole: "nell'ambito dei principi di cui all'articolo
51 della l.r. 45/1995" sono sostituite dalle seguenti: "in
conformità a quanto previsto per i dirigenti del comparto unico
dalla normativa regionale vigente".
5. Alla lettera p) del comma 1 dell'articolo 5 della l.r.
46/1998, le parole: ", nell'ambito dei principi di cui all'art. 24
della l.r. 45/1995" sono soppresse.
Articolo 5
(Modificazione all'articolo 8)
1. Il comma 1 dell'articolo 8 della l.r. 46/1998 è sostituito
dal seguente:
"1. Il rapporto di lavoro dei segretari degli enti locali è
disciplinato dal contratto collettivo regionale di
lavoro.".
Articolo 6
(Modificazioni all'articolo 9)
1. La lettera d) del comma 1 dell'articolo 9 della l.r.
46/1998 è sostituita dalla seguente:
"d) esprime il parere di legittimità di cui all'articolo
49bis della legge regionale 7 dicembre 1998, n. 54 (Sistema delle
autonomie in Valle d'Aosta), per gli uffici e i servizi privi di
responsabili di qualifica dirigenziale.".
2. Il comma 2 dell'articolo 9 della l.r. 46/1998 è sostituito
dal seguente:
"2. Al segretario dell'ente locale competono le funzioni
attribuite ai dirigenti regionali e, in particolare, la funzione di
direzione amministrativa. Negli enti locali in cui esistono più
figure con qualifica dirigenziale, oltre al segretario, la funzione
di direzione amministrativa spetta ai dirigenti responsabili o al
segretario secondo quanto previsto dal regolamento sull'ordinamento
degli uffici e dei servizi dell'ente.".
3. Al comma 3 dell'articolo 9 della l.r. 46/1998, dopo le
parole: "degli uffici e dei servizi" sono inserite le seguenti: "o
dei dirigenti".
Articolo 7
(Disposizioni transitorie)
1. I segretari già iscritti alla parte prima dell'Albo
regionale dei segretari alla data di entrata in vigore della
presente legge mantengono l'iscrizione all'Albo e lo status
conseguente; a tali soggetti si applicano le disposizioni riferite
a coloro che accedono all'Albo con le modalità di cui all'articolo
1, comma 5, della l.r. 46/1998, come sostituito dall'articolo 1
della presente legge.
2. I soggetti già iscritti alla parte seconda dell'Albo
regionale dei segretari alla data di entrata in vigore della
presente legge, salvo quanto previsto dal comma 3, mantengono
l'iscrizione all'Albo subordinatamente alla frequenza dei corsi di
formazione previsti dall'articolo 1, commi 7 e 8, della l.r.
46/1998, come sostituito dall'articolo 1 della presente legge, con
superamento del relativo esame finale entro il 30 aprile 2015. I
soggetti che non superano l'esame finale cessano dall'eventuale
incarico alla scadenza naturale dello stesso.
3. I soggetti già iscritti alla parte seconda dell'Albo
regionale dei segretari alla data di entrata in vigore della
presente legge che abbiano superato il sessantacinquesimo anno di
età o che siano in quiescenza sono cancellati d'ufficio dal
predetto Albo dalla data di entrata in vigore della presente legge
o, se incaricati delle funzioni di segretario alla data di entrata
in vigore della presente legge, dalla data di scadenza naturale
dell'incarico.
4. I soggetti che nell'anno 2010 hanno superato l'esame
finale del corso di formazione organizzato dall'Agenzia regionale
dei segretari degli enti locali della Valle d'Aosta mantengono
l'iscrizione o sono iscritti d'ufficio all'Albo regionale dei
segretari. Il superamento dell'esame finale del predetto corso, di
cui è data esplicita menzione nell'ambito dell'Albo, è requisito
utile per la partecipazione ai concorsi banditi ai sensi
dell'articolo 1, comma 5, della l.r. 46/1998, come sostituito
dall'articolo 1 della presente legge.
5. Ai fini della retribuzione di posizione, la disposizione
di cui all'articolo 1, comma 2, della l.r. 46/1998, come sostituito
dall'articolo 1 della presente legge, trova applicazione dalla
tornata contrattuale successiva a quella decorrente dal 1° gennaio
2010, con salvaguardia della posizione economica derivante dalla
classificazione dell'ente locale nelle tre fasce previste alla data
di entrata in vigore della presente legge.
Articolo 8
(Abrogazioni)
1. Sono abrogate le seguenti disposizioni:
a) la lettera i) del comma 1 dell'articolo 5 della l.r.
46/1998;
b) il comma 5 dell'articolo 4 della legge regionale 4
febbraio 2005, n. 5 (Modificazioni alla legge regionale 19 agosto
1998, n. 46 (Norme in materia di segretari comunali della Regione
autonoma Valle d'Aosta)).
Articolo 9
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- Passiamo all'esame del testo. Ricordo che le
Commissioni I e II hanno dato parere favorevole a maggioranza, c'è
il parere del Consiglio permanente degli enti locali e noi
procediamo all'esame del testo predisposto dalle commissioni.
All'articolo 1 ci sono tre emendamenti del gruppo ALPE.
La parola al Consigliere Louvin.
Louvin (ALPE)
- Il primo degli emendamenti che abbiamo
presentato, cui è collegato anche il secondo emendamento, riguarda
appunto tale questione, che forse il Presidente Rollandin trova un
po' indigesta, del titolo di studio attraverso il quale acquisire,
giungere a queste funzioni di segretario comunale; a regime,
intendiamoci, a regime! Non si sta parlando di rivoluzioni. Si è
ben consapevoli, credo che lo siamo tutti in quest'aula, lo era
perfettamente la commissione, dell'esistenza di una situazione
variegata, rispetto alla quale noi abbiamo naturalmente inteso
farci carico attraverso poi delle disposizioni transitorie, ma non
di meno non la seguiamo, Presidente Rollandin, nel suo percorso,
perché mi ricorda un po' quel romanzo di "Alice nel Paese delle
Meraviglie" nel quale si rincorre Bianconiglio nella sua logica,
nel suo paradosso e poi il mondo lo si vede rovesciato. Noi abbiamo
l'impressione che non bisogna sminuire, non bisogna svalutare - e
lo ha detto molto bene il collega Donzel poco fa - l'importanza di
una formazione di base che abbia determinati connotati. Sarà stato
un caso, ma lei poco fa, per banalizzare le questioni di competenza
del segretario comunale, ha parlato di registrazione dei contratti;
noi avevamo parlato di rogare i contratti, il che è una nozione
leggermente diversa. In quella categoria di azzeccagarbugli che
sono le persone che hanno fatto degli studi giuridici i concetti
hanno un senso diverso: se chiedo ad un segretario di rogarmi un
atto, mi roga un atto ed è un notaio; siccome non vado dal notaio
macellaio, non vado dal notaio verduriere, vado dal notaio che ha
una competenza, se mi presento davanti ad un segretario comunale,
ho la legittima aspettativa - e credo la debba avere il sindaco -
di sapere che può risparmiare dei soldi attraverso una competenza
che deve poter essere esercitata dal suo segretario. Lei,
Presidente, ha un senso molto concreto delle cose - e gliene diamo
perfettamente atto -, ma queste situazioni da gestire non la devono
portare a rincorrere il paradosso fino all'estremo. Qui si tratta,
pur con tutti gli accorgimenti, gli allargamenti del caso, di
tenere una linea su una funzione e farsi paravento del voler dei
sindaci su tale questione non è politicamente corretto: non è
politicamente corretto, perché noi i sindaci li dobbiamo garantire,
non seguire! Noi dobbiamo tutelare i sindaci, di oggi e di domani,
non rincorrere le loro necessità attuali e le urgenze preminenti.
Noi dobbiamo avere uno sguardo che va oltre, questo è il nostro
punto di vista, che riaffermiamo con convinzione nel chiedere il
diploma di laurea vecchio ordinamento o la laurea magistrale in
giurisprudenza, economia e commercio, o scienze politiche, ovvero
equipollenti, quell'allargamento a cui fa riferimento lei... lo
prendiamo in considerazione con le nuove classi di laurea che si
avvicinano, che danno quell'appiglio necessario per fare questo
tipo di attività. Poi, ripetiamo, non togliamo nulla alle qualità,
all'impegno, alla serietà di persone che si siano avvicinate a
questo lavoro partendo da orizzonti culturali, professionali,
diversi, ma questo non impedisce... ci sono competenze distinte e
ci sono percorsi di professionalità distinta che nella nostra
regione devono essere assolutamente salvaguardati. Questo è il
senso dell'emendamento n. 1 e, Presidente Lanièce, mi sono permesso
nel contempo di dare contezza anche del senso dell'emendamento n.
2, che prevede ugualmente la sostituzione delle parole
"laurea
magistrale"
con le seguenti parole:
"diploma di laurea di
cui al comma 5 dell'articolo 1"
, ossia quella categoria
allargata di laurea in economia, giurisprudenza, scienze politiche
a cui facevamo riferimento. La ringrazio.
Presidente
- La parola al Presidente della Regione,
Rollandin.
Rollandin (UV)
- Solo per ribadire che le osservazioni
che abbiamo voluto fare a proposito della discussione che è stata
fatta da parte della Giunta sia con le forze sindacali, sia con i
sindaci... le valutazioni dei sindaci le riteniamo importanti, non
è che noi dobbiamo seguirle, abbiamo avuto dei momenti in cui
sicuramente abbiamo aperto una dialettica con loro. Ci sembravano
ragionevoli tali misure, il che non vuol dire... su questo credo
che non vi sia una valutazione assolutista, non ho delle certezze
nel merito, mi guarderei bene; quello che voglio dire è che la
prova relativa all'esperienza avuta negli ultimi anni porta a dire
che la soluzione della parte seconda è stata una soluzione, a detta
dei sindaci, buona e ha avuto a disposizione durante questo periodo
del personale che aveva delle situazioni le più variegate, molti
con dei diplomi, molti con delle lauree che assolutamente non erano
lauree di fisica, lauree di psicologia, è già stato detto. Credo
che la prima - non è un segreto -, quella che è uscita meglio da
questo corso, concorso finale, è una laureata in psicologia, dunque
onore all'interessata; questo non vuol dire nulla, non vuol dire
che ce ne sia un altro, un laureato in architettura o in legge che
non possa avere tutti i requisiti per... Non è quindi una questione
ideologica, né una questione particolare, riteniamo che la
valutazione fatta con questo tipo di procedura sia garantista e
possa dare le possibilità di scelta ai sindaci ancora valide; per
tali ragioni ci asteniamo sugli emendamenti.
Presidente
- Pongo in votazione l'emendamento n. 1
presentato dal gruppo ALPE, che recita:
Emendamento
Al comma 5 dell'articolo 1 della 1.r. 46/1998, come
sostituito dall'articolo 1 del d.l. 87, le parole: "di laurea
magistrale" sono sostituite dalle seguenti: "del diploma di laurea
vecchio ordinamento o laurea magistrale in giurisprudenza, economia
e commercio o scienze politiche, ovvero di diploma di laurea
equipollente alle stesse".
Consiglieri presenti: 35
Votanti e favorevoli: 12
Astenuti: 23 (Agostino, Bieler, Caveri, Alberto Cerise, Comé,
Crétaz, Empereur, Hélène Impérial, Isabellon, La Torre, André
Lanièce, Lavoyer, Maquignaz, Marguerettaz, Pastoret, Prola, Emily
Rini, Rollandin, Rosset, Salzone, Laurent Viérin, Marco Viérin,
Manuela Zublena)
Il Consiglio non approva.
Presidente
- L'emendamento n. 2 presentato dal gruppo
ALPE decade; ne do lettura per il verbale:
Emendamento
Alla lettera b) del comma 6 dell'articolo 1 della 1.r.
46/1998, come sostituito dall'articolo 1 del dl. 87, le parole
"laurea magistrale" sono sostituite dalle seguenti: "diploma di
laurea di cui al comma 5 dell'articolo 1".
Adesso c'è l'emendamento n. 3 del gruppo ALPE.
La parola al Consigliere Louvin.
Louvin (ALPE)
- Grazie, per dare conto del contenuto di
questo emendamento, che riguarda la possibilità di incaricare
soggetti iscritti a quella che oggi è la parte seconda dell'albo,
ossia soggetti non titolari di una posizione di ruolo come
segretari comunali... ecco abbiamo parlato di questa estensione
della facoltà attraverso un ampliamento della base numerica. Il
testo del disegno di legge n. 87 fa riferimento, diversamente
dall'attuale formulazione della legge n. 46, al tetto massimo del
limite: 15 percento del numero degli enti locali calcolati al 31
dicembre dell'anno precedente. Abbiamo già ricordato come il numero
degli enti locali non corrisponda al numero di posti di segretario
comunale, avendo noi una realtà d'altra parte conosciuta,
consolidata di piccoli Comuni, spesso consorziati (convenzionati
oggi) a livello di posizione di segreteria comunale. Noi abbiamo
ritenuto di dover mantenere un ancoraggio quindi di questi
incarichi nel limite massimo del 15 percento delle sedi di
segreteria in essere al 31 dicembre dell'anno precedente. Per il
resto c'è una sostanziale coerenza, con qualche variazione per
quanto riguarda le possibilità, peraltro che voi prevedete, di un
incremento degli incarichi a soggetti iscritti per posti ulteriori.
C'è una riformulazione che a noi pare mantenere più stretta la base
di riferimento e quindi di rimanere, ripetiamo, nell'ambito di una
fisiologica possibilità di attingere all'esterno dal ruolo,
soprattutto in attesa dello svolgimento dei concorsi e di avere
quindi questa elasticità, ma nei limiti che riteniamo siano anche
coerenti con la previsione costituzionale di un accesso per
concorso al ruolo in questione.
Presidente
- La parola al Presidente della Regione,
Rollandin.
Rollandin (UV)
- In particolare su tale tema voglio dire
che questo leggero allargamento, perché è corretto quello che ha
detto il collega Louvin, sicuramente eccede dal 15 percento, è
evidente che questa è una disposizione che può essere più o meno
larga a seconda di quanti saranno i segretari attualmente
utilizzati in ambito regionale, prima erano molto meno, adesso sono
4 o 5, prima erano 2. Può darsi quindi che nel contempo alcuni
ritornino al proprio lavoro, per cui è una questione aperta che dà
più respiro alle amministrazioni per la scelta fuori da quella che
è la parte prima. Questa scelta però riteniamo che sia valida
proprio perché, andando nella logica di progressivamente creare le
premesse per avere segretari sempre più formati... nel senso di
avere anche questi corsi di formazione, anche quelli che poi
faranno il concorso... perché è previsto che, prima di fare il
concorso, debbano fare il corso di formazione, quindi questo è
nella logica di avere una preparazione sempre più attenta anche per
quelli che un domani faranno il concorso. Su tale emendamento
quindi voteremo contro.
Presidente
- Pongo in votazione l'emendamento n. 3
presentato dal gruppo ALPE, che recita:
Emendamento
Il comma 10 dell'articolo 1 della 1.r. 46/1998, come
sostituito dall'articolo 1 del d.l. 87, è sostituito dal
seguente:
"10. Gli incarichi ai soggetti iscritti all'Albo regionale
dei segretari ai sensi del comma 6 non possono superare il limite
massimo del quindici per cento delle sedi di segreteria in essere
al 31 dicembre dell'anno precedente la data delle elezioni generali
comunali. Tali incarichi possono essere incrementati di un numero
pari a quello dei segretari iscritti all'Albo ai sensi del comma 5
temporaneamente incaricati presso gli altri enti del comparto unico
regionale alla data delle elezioni generali comunali,
esclusivamente nell'ipotesi in cui i segretari in disponibilità non
siano in numero sufficiente a ricoprire le sedi di segreteria.
Qualora il numero dei soggetti incaricati risulti superiore alla
percentuale del quindici percento, a seguito della riduzione del
numero delle sedi di segreteria, tali soggetti mantengono comunque
il proprio incarico fino al termine del contratto di diritto
privato stipulato con l'ente.".
Consiglieri presenti: 35
Votanti: 31
Favorevoli: 8
Contrari: 23
Astenuti: 4 (Benin, Lattanzi, Tibaldi, Zucchi)
Il Consiglio non approva.
Presidente
- Pongo in votazione l'articolo 1:
Consiglieri presenti: 35
Votanti: 32
Favorevoli: 27
Contrari: 5
Astenuti: 3 (Donzel, Carmela Fontana, Rigo)
Il Consiglio approva.
Presidente
- Pongo in votazione l'articolo 2:
Consiglieri presenti: 35
Votanti e favorevoli: 30
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
Presidente
- Articolo 3: stesso risultato. Articolo 4:
stesso risultato. Articolo 5: stesso risultato. Articolo 6: stesso
risultato.
All'articolo 7 ci sono tre emendamenti del gruppo ALPE, gli
emendamenti n. 4 e n. 5 sono decaduti; ne do rispettivamente
lettura per il verbale:
Emendamento
Dopo il comma 4 dell'articolo 7 del d.l. 87 è aggiunto il
seguente:
"4bis. I soggetti di cui al comma 2 possono partecipare ai
corsi di formazione professionalizzante di cui al comma 7
dell'articolo 1 della 1.r. 46/1998 e ai concorsi di cui al comma 5
dello stesso articolo anche se in possesso di diploma di laurea
vecchio ordinamento o di diploma di laurea magistrale diversi
rispetto a quelli individuati dall'articolo 1 della medesima
legge.".
Emendamento
Dopo il comma 4bis dell'articolo 7 del d.l. 87 è aggiunto il
seguente:
"4ter. I soggetti di cui al comma 4 possono partecipare ai
concorsi di cui al comma 5 dell'articolo 1 della 1.r. 46/1998 anche
se in possesso di diploma di laurea vecchio ordinamento o di
diploma di laurea magistrale diversi rispetto a quelli individuati
dall'articolo 1 della medesima legge.".
La parola al Consigliere Louvin sull'emendamento n. 6.
Louvin (ALPE)
- Grazie Presidente. L'emendamento,
l'ultimo, che abbiamo sottoposto alla vostra attenzione riguarda la
questione dei concorsi in senso impegnativo: nella direzione di
affidare all'Agenzia regionale dei segretari degli enti locali
l'obbligo di indire, entro sei mesi successivi alla scadenza nel
quale si sia verificata la vacanza di sedi di segreteria, il
concorso di cui all'articolo 1 di questa legge.
Il Presidente della Regione poco fa parlando appunto dei
concorsi ha usato l'espressione:
"quando si riterrà, si
farà"
. Ora, devo dire che ho l'impressione che pecchi un po' di
imprecisione questa espressione. Capisco, "tenersi le mani libere"
è sempre una cosa che a chi fa dell'Amministrazione può sembrare
opportuna. Avere dei meccanismi che accelerino queste procedure e
che in ogni caso ci facciano approdare - ripeto - per la prima
volta dopo quattordici anni al risultato di avere un concorso per
segretario comunale svolto in questa regione, con i criteri che la
Regione stessa si è data, non ci pare negativo, anzi ci pare una
necessità, è un punto qualificante per questa legge. Secondo noi,
questo è il tipo di procedura che andrebbe seguito: darci delle
regole, darci delle scadenze, far sì che vi sia un impegno ad
uscire progressivamente dalla logica della cooptazione di fatto che
ha presidiato questo sistema:
"io ti chiamo, tu entri nel
sistema, dopo ti faccio il corso e allora poi alla fine approdi
a..."
, no, facciamo in modo che ci siano queste opportunità di
ingresso attraverso concorso con dei termini certi, con dei tempi
certi. La nostra proposta è quindi che questo avvenga nei sei mesi
successivi alla scadenza dell'anno in cui si è prodotta la vacanza
della sede di segreteria.
Presidente
- La parola al Presidente della Regione,
Rollandin.
Rollandin (UV)
- In precedenza, in effetti, avevo fatto
notare che i concorsi sono previsti, ma non ad una certa scadenza e
questo vorrei precisare non è tanto per una scelta legata più alla
politica, ma legata ad un fatto di scadenze. Ci sono a breve... lei
stesso lo ha ricordato, forse ci sono 2 persone che a fine anno
prossimo dovrebbero andare in pensione, comunque qualcuno lo ha
ricordato... Si pensava di valutare, nell'ambito di questa
programmazione, di fare un concorso quando c'è un certo numero di
posti disponibili, ossia non fare il concorso quando c'è una
persona da sostituire, perché è andata in pensione, ma quando ci
siano 2, 3 persone che danno vacanti i posti. Non per "tirarlo
troppo per le lunghe", ma per questa ragione; per quello ci
asterremo.
Presidente
- Pongo in votazione l'emendamento n. 6
presentato dal gruppo ALPE, che recita:
Emendamento
Dopo il comma 5 dell'articolo 7 del d.l. 87 è aggiunto il
seguente:
"5bis. In caso di sedi di segreteria vacanti alla data del 31
dicembre 2010, l'Agenzia regionale dei segretari degli enti locali
della Valle d'Aosta indice, entro i sei mesi successivi, il
concorso di cui all'articolo 1, comma 5, della l.r.
46/1998.".
Consiglieri presenti: 33
Votanti e favorevoli: 8
Astenuti: 25 (Agostino, Bieler, Caveri, Comé, Crétaz, Empereur,
Hélène Impérial, Isabellon, La Torre, André Lanièce, Lattanzi,
Lavoyer, Maquignaz, Marguerettaz, Pastoret, Prola, Emily Rini,
Rollandin, Rosset, Salzone, Tibaldi, Laurent Viérin, Marco Viérin,
Manuela Zublena, Zucchi)
Il Consiglio non approva.
Presidente
- Pongo in votazione l'articolo 7:
Consiglieri presenti: 33
Votanti e favorevoli: 25
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Pongo in votazione l'articolo 8:
Consiglieri presenti: 33
Votanti e favorevoli: 28
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
Presidente
- Articolo 9: stesso risultato.
Pongo in votazione la legge nel suo complesso:
Consiglieri presenti: 33
Votanti: 30
Favorevoli: 25
Contrari: 5
Astenuti: 3 (Donzel, Carmela Fontana, Rigo)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK