Consiglio Regionale della Valle d'Aosta - Oggetto del Consiglio n. 1730 del 14 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1730 del 14 luglio 2022 - Resoconto
OGGETTO N. 1730/XVI - Interpellanza: "Stato di attuazione
degli obiettivi previsti dalla l.r. 22/2016 per il potenziamento
del servizio ferroviario valdostano e interlocuzione con il
Comitato 'La Valle d'Aosta Riparte'".
Bertin (Presidente) -
Punto n. 41 all'ordine del giorno.
Fatto questo sospenderemo i lavori per arieggiare i locali. Per
l'illustrazione dell'interpellanza, la consigliera Minelli.
Minelli (PCP) -
Lo scopo di quest'interpellanza è di fare
il punto sulle iniziative per il potenziamento della ferrovia
valdostana. Nei prossimi quattro anni ci saranno degli interventi e
delle opere di grande importanza per la ferrovia della nostra
regione. Sappiamo che nel PNRR, grazie all'azione insistente che è
stata realizzata nei primi mesi del 2021, sono stati destinati 110
milioni per l'elettrificazione della linea Ivrea-Aosta. Non solo,
ci sono anche altri 36 milioni di euro per la ferrovia già
assegnati e spendibili del contratto di programma Stato-RFI. E poi
il piano industriale delle Ferrovie dello Stato per il decennio
2022-2031 ha reso noto, lo scorso maggio, di prevedere oltre 300
milioni di euro per l'adeguamento complessivo della linea
Chivasso-Ivrea-Aosta e per la riattivazione della
Aosta-Pré-Saint-Didier.
Si tratta, lo sappiamo, dei più importanti investimenti da
quando, circa un secolo e mezzo fa, è stata realizzata la tratta
ferroviaria Ivrea-Aosta, rompendo quello che era un secolare
isolamento della nostra regione. Sono investimenti che
richiederebbero un'azione di monitoraggio e di sollecitazione
costante da parte della Regione, con un servizio e una Struttura
ferrovia adeguati, per far fronte alla notevole mole di lavoro.
Così non è, ma questa è una questione che avevo già sollevato
inutilmente nei mesi scorsi.
Come premessa è anche indispensabile evidenziare perché oggi
siamo a una svolta nelle politiche sulla infrastruttura
ferroviaria, dopo vari decenni inconcludenti, cioè ricordare cosa
la ha determinata. La svolta è stata rappresentata dalla legge 22
del 2016, frutto di un'iniziativa popolare; quell'iniziativa
popolare che pare non piacere tanto a questo Consiglio. Una
proposta di referendum propositivo che è stata recepita e approvata
all'unanimità dal Consiglio nel novembre del 2016 e che ha
sostanzialmente ribaltato la politica ferroviaria dei decenni
precedenti.
Se rimettiamo le lancette indietro nel tempo, esattamente al
2015, sette anni fa, e andiamo a leggere, perché ci sono i
dibattiti di quel periodo, ci accorgeremo che il
leitmotiv
degli amministratori valdostani era sempre lo stesso: per
potenziare la ferrovia valdostana ci vogliono molte decine di
milioni e i soldi non ci sono. Invece i soldi bisognava avere la
volontà politica di andare a cercarli ed è quello che si fece nel
gennaio 2017, quando il comitato "La Valle d'Aosta riparte" andò a
Torino ad incontrare i dirigenti di RFI nei loro uffici della
stazione di Porta Nuova. La delegazione designata per verificare
quali fossero le intenzioni di Rete ferroviaria italiana, si sentì
rispondere che RFI era pronta a investire in questa ferrovia, ma
bisognava fare un accordo quadro con la Regione: RFI investiva
sulla infrastruttura se la Regione si impegnava a utilizzarla con
un adeguato numero di treni giornalieri.
L'Accordo quadro poi, come sappiamo, è stato fatto, è stato
firmato ed è da lì che è nato il percorso che ci porta oggi a una
prospettiva di rilancio della ferrovia, e in questo percorso è
stato determinante il ruolo del Comitato "La Valle d'Aosta
riparte". Questo è il motivo per cui nell'interpellanza c'è anche
una domanda specifica sui rapporti fra il Presidente e il Comitato,
visto che da mesi è stata tirata giù la saracinesca e non c'è più
interlocuzione.
La prima domanda riguarda lo stato della progettazione
definitiva dell'elettrificazione della tratta Ivrea-Aosta e chiede
se è stato avviato l'iter per l'autorizzazione delle opere.
La seconda domanda riguarda la riattivazione della
Aosta-Pré-Saint-Didier. La riapertura della tratta è già prevista
dal citato Accordo quadro del 2017 e dal relativo protocollo
d'intesa. Vorremmo sapere se lo studio di fattibilità
tecnico-economica è stato infine concluso da RFI e se c'è una
tempistica definita per la realizzazione degli interventi.
La terza domanda concerne la prosecuzione dei binari fino a
Courmayeur. È stata la stessa legge che citavo prima, la 22 del
2016, a prevedere l'approfondimento e la ricerca di una soluzione,
di una strada per arrivare a Courmayeur. La Regione ha acquisito
nel 2019 uno studio preliminare redatto dalla società IPS di
Perugia, che ha indicato come soluzione migliore quella del
tram-treno. Successivamente, nell'autunno del 2021 è stato affidato
a un raggruppamento di società piemontesi un incarico per
l'approfondimento della fattibilità di tale soluzione, uno studio
che dovrebbe essere concluso, ma di cui non si è più saputo
nulla.
Infine la quarta domanda concerne il rapporto tra la Presidenza
e il comitato "La Valle d'Aosta riparte". Questo comitato è sempre
stato considerato un interlocutore della Regione, tanto che la sua
partecipazione era stata istituzionalizzata, ma ormai da cinque
mesi l'interlocuzione si è totalmente interrotta. Dal gennaio 2017
ad oggi, quindi in cinque anni, si sono succedute nella titolarità
dei Trasporti ben cinque persone diverse, ma con tutte c'è sempre
stata un'interlocuzione almeno bimestrale o trimestrale, alle volte
anche più frequente, quindi incontri fra la delegazione del
Comitato e l'esponente politico competente di turno e ovviamente i
dirigenti dell'Assessorato ai trasporti. È una prassi che è stata
costantemente rispettata, ma da quando la competenza è sua,
Presidente, cioè in quattordici mesi, c'è stato un solo incontro
con il comitato e da circa cinque mesi sono giacenti le richieste
di incontro a cui lei non ha più dato riscontro positivo. Quindi le
chiediamo quando lo farà.
Presidente -
Per la risposta il Presidente della
Regione.
Lavevaz (UV) -
Più che una presentazione d'interpellanza,
la sua mi è parsa un'apologia del comitato e della sua storia.
Prendo atto e ho anche apprezzato tutta la storia dei passaggi che
ci sono stati e che hanno portato ai recenti passaggi
amministrativi e politici, anche rispetto al futuro della nostra
ferrovia. Ha parlato poi del referendum propositivo che c'è stato
qualche anno fa, ha fatto cenno al fatto che questo... Come?
Interruzione fuori microfono.
Sì, la legge, certo. Rispetto all'attenzione di quest'aula
rispetto ai referendum, ricordo che non è quest'aula che ha
bocciato la proposta di referendum propositivo, che uno dei tanti
comitati a lei cari ha proposto, ma è stata un gruppo di saggi. Da
questo punto di vista, credo che la discussione abbia poco a che
vedere con quella che c'è stata ieri.
Venendo alle questioni poste nella sua interpellanza, nella
prima chiede conto della progettazione della linea Ivrea-Aosta. Su
questo le posso confermare, e non sto a ripetere quanto è noto,
cioè che sia RFI il soggetto attuatore, eccetera; tutte cose che
sappiamo bene. Il 30 aprile il progetto definitivo è stato
predisposto da RFI e ha convocato quindi la conferenza dei servizi
che è stata avviata in tale data. Una conferenza di servizi che è
stata avviata in maniera semplificata e asincrona, dove non c'è la
necessità di ritrovarsi tutti nello stesso momento, questo proprio
per semplificare e accelerare i tempi, vista la complessità, il
numero e la natura di soggetti coinvolti: vanno dai diversi
ministeri, dal Ministero della difesa al Ministero della cultura, a
diverse articolazioni della Regione Piemonte, tutti gli enti locali
tra Aosta e Ivrea, i consorzi irrigui, Terna, Telecom, Italgas,
tutta una serie di enti di varia natura e ovviamente anche diversi
soggetti dell'Amministrazione regionale. Dal 30 aprile ci sono 105
giorni entro i quali questi pareri devono essere raccolti,
dopodiché RFI dovrà adottare il provvedimento definitivo, quindi
approvare il progetto che dovrà, come è noto, tenere conto dei
pareri, dei
nulla osta
, delle autorizzazioni, eccetera.
Questo stesso atto avrà anche funzione di variante di piano
regolatore a tutti gli strumenti urbanistici, quindi perfezionerà
in un solo atto tutti i titoli abilitativi: determinerà
sostanzialmente l'avvio della pubblica utilità e costituirà
dichiarazione di pubblica utilità ai fini anche espropriativi.
Il progetto è molto articolato: sono ben 955 elaborati. Le
strutture della Regione hanno fatto richiesta di una serie di
integrazioni. L'Assessorato ambiente e trasporti sta cercando di
coordinare le attività dell'Amministrazione regionale - le
strutture che sono coinvolte sono diverse, a partire
dall'urbanistica, eccetera - allo scopo di formulare un parere
unico che verrà presentato poi entro la scadenza, in modo anche qui
da far convergere le procedure nella maniera più opportuna e più
corretta.
Con gli enti locali sono stati promossi alcuni incontri sul
territorio, anche qui allo scopo di far emergere in anticipo
eventuali criticità, e devo dire che sul territorio valdostano non
sono emerse particolari criticità. È noto invece che, notizia di
ieri, l'abbiamo citata in un'altra iniziativa, il Comune di Ivrea
ha sollevato una serie di problematiche e di perplessità
relativamente ai lavori nell'ambito della città.
Si chiede poi se è stato concluso e consegnato il progetto di
fattibilità tecnico-economica delle opere necessarie per
l'attivazione della tratta Aosta-Pré-Saint-Didier. Anche qui
abbiamo avuto un ultimo tavolo tecnico con RFI il 9 giugno, RFI ha
comunicato che il progetto è stato suddiviso in tre tronconi
separati, il primo che riguarda l'armamento, il secondo il
segnalamento e il terzo gli impianti e le gallerie, tre progetti
che hanno una fase di avanzamento un po' diversa. La prima
progettazione, quella che riguarda l'armamento, è stata consegnata
a RFI a fine maggio, mentre le altre due progettazioni dovrebbero
essere consegnate in queste settimane, quindi a breve. A seguito di
questi progetti seguiranno ovviamente le procedure tecniche di
verifica e di validazione di progetto. A questi, come è noto, si è
aggiunta anche la progettazione delle opere di manutenzione
straordinaria per l'innalzamento del carico assiale; anche queste
al momento non sono state ancora consegnate.
Sulla tempistica di realizzazione delle opere ovviamente il
problema è sempre lo stesso, ossia che al momento l'opera non è
finanziata: siamo, al di là dell'attesa della conclusione dell'iter
tecnico, di progettazione e validazione dei progetti, anche del
reperimento delle necessarie risorse per poi portare avanti i
lavori.
La terza domanda: se è concluso lo studio di approfondimento del
sistema tram-treno tra Aosta-Pré-Saint-Didier e Courmayeur e quali
ne sono gli elementi essenziali. Posso confermare che lo studio non
è ancora concluso, ma i termini sono rispettati comunque: a fine
maggio/inizio giugno è stato consegnato un primo
step
,
perché se vi ricordate lo studio di fattibilità era previsto fosse
fatto in due fasi. È stata consegnata la prima fase e al momento
questa documentazione è in corso di analisi da parte
dell'Assessorato, che potrà eventualmente chiedere integrazioni o
revisioni. Posso dire che uno degli elementi fondamentali che sono
già emersi in questa prima fase dello studio sono le criticità
nella zona di Pré-Saint-Didier-Courmayeur, in particolare il fatto
che pare non essere possibile avere due infrastrutture che lavorano
non separate, ossia l'ANAS per la statale e il tratto ferroviario.
Questo perché non è una tratta urbana e quindi deve essere
individuata un'area esterna alla strada statale perché possa
esserci una ferrovia o comunque una tramvia, se così possiamo
chiamarla. Questo è un problema, anche perché su Courmayeur ci sono
degli spazi che non permettono questo tipo di suddivisione e in più
abbiamo una viabilità sulla statale che è già abbastanza al limite
delle proprie capacità operative. Questi sono un po' i primi
elementi critici che sono emersi in questa prima fase dello
studio.
Rispetto all'ultima domanda: quando intendo dare risposta alle
ripetute e inevase richieste di incontro da parte del Comitato "La
Valle d'Aosta riparte". Io mi ero preso un impegno - abbiamo già
detto diverse volte che abbiamo delle visioni un po' diverse sulle
priorità che un amministratore pubblico deve dare - e ho intenzione
di dare risposta al comitato, come peraltro ho sempre fatto, ma mi
sono preso degli impegni in quest'aula e in Commissione, in
particolare, di fare un punto sulla situazione nel momento in cui
ci fossero delle novità tali per le quali fosse importante fare un
passaggio di aggiornamento in Commissione; questo passaggio ancora
non c'è stato, perché, in buona sostanza, credo che il momento più
opportuno per farlo sia quello in cui avremo tutti i progetti.
Ovviamente sono a disposizione dei presidenti di Commissione nel
momento in cui mi chiamassero, ma credo che ora come ora sarebbe
poco utile farlo. Quando avremo tutti i progetti, sarò io stesso a
chiedere o comunque a sollecitare i presidenti di Commissione per
fare quest'aggiornamento. A seguito di tale aggiornamento, farò
l'aggiornamento anche con il comitato. Come avevo detto in
Commissione, credo che sia corretto istituzionalmente fare i
passaggi corretti, quindi un aggiornamento in Commissione e poi un
aggiornamento con il comitato. Non ho nessuna intenzione di mancare
di rispetto al comitato, ma credo che questo passaggio debba essere
fatto dopo quelli istituzionali con la Commissione. Quindi le
chiedo gentilmente anche di rassicurare da parte mia il comitato in
questo senso.
Presidente -
Per la replica la consigliera Minelli, ne ha
facoltà.
Minelli (PCP) -
Grazie presidente Lavevaz per la
risposta. Fa sorridere che lei abbia iniziato il suo intervento
dicendo che ho fatto un'apologia del Comitato e della sua storia.
L'apologia non so se farla, visto che io faccio parte di questo
comitato fin dalla sua costituzione, quindi non faccio un'apologia
nei miei confronti, non sono abituata a farla, anche se qualcuno
pensa diversamente. Ma credo che sia stato utile ricordarle e
ricordare anche ad altri l'iter che c'è stato e il ruolo che questo
comitato ha giocato. Se si vuole nascondersi dietro un dito si può
benissimo farlo, ma credo che chi abbia un minimo di onestà
intellettuale possa riconoscere con tutta serenità ciò che è stato
fatto, in collaborazione tra l'Assessorato e ovviamente le persone
che in quel momento ricoprivano il ruolo di assessore con il
comitato e sotto la spinta di questo comitato. Ma come ho già
detto, associazioni, comitati, società civile, non godono di grande
considerazione in questo Consiglio; forse prima era un po' diverso,
ma ora è così.
Lei ha poi detto che mi sono lamentata della bocciatura di un
referendum propositivo. Io non ho parlato di bocciature di
referendum propositivo, ho parlato della legge d'iniziativa
popolare e ho detto che l'iniziativa popolare non è amata, ma sto
riferendomi anche a questioni più recenti e non alla bocciatura
della commissione referendaria della richiesta di referendum
propositivo; questo per puntualizzare, visto che ha voluto farlo
anche lei.
Credo che sia importante sottolineare la questione della
progettazione definitiva. Gli uffici a febbraio, nell'incontro che
avevano avuto anche con il comitato, avevano parlato di fine aprile
per il progetto definitivo e dopo la conferenza di servizi appunto
l'avvio delle fasi, come lei ha ricordato, di esproprio e i pareri
degli enti. Io credo che per un'opera come questa si possono anche
bypassare certi pareri negativi, ma quello che è importante
sottolineare, e lo ha detto lei, è che non sono emerse delle
particolari criticità in Valle d'Aosta, e questa è sicuramente una
nota positiva. Vedremo come si affronterà, ma è un problema
esclusivamente di RFI di affrontare i problemi con Ivrea. Certo è
che un'azione di sostegno forte e insistita della Regione Valle
d'Aosta per un'infrastruttura di cui sarà lei beneficiaria
essenzialmente, credo che sia importante e debba essere
continuamente perseguita.
Sulla seconda domanda, quindi il tavolo tecnico che c'è stato il
9 giugno con RFI, lei ci ha dato delle informazioni un po' nuove: i
tre tronconi, il problema della manutenzione straordinaria, che non
è nuovo, lo sapevamo già. Sulla questione della tempistica lei dice
che non si può - parlo della Aosta-Pré-Saint-Didier ovviamente -
parlare della tempistica, perché il problema è che mancano i soldi.
Dico una cosa: al di là dei finanziamenti, avere una comprensione
di quelli che sono i tempi di realizzazione dei vari tronconi, dei
vari settori, è una cosa che si può richiedere, anche per capire
che cosa significherebbe. É ovvio che poi l'operatività è data dai
finanziamenti, però sarebbe interessante sapere anche questo.
Lo studio del tram-treno non è ancora concluso, sapevamo che
c'erano degli
step
, parliamo però di un incarico che è stato
affidato ormai otto mesi fa, forse nove, quindi ci auguriamo che
questa seconda parte venga fatta velocemente. Ha parlato di uno
degli elementi fondamentali che costituiscono criticità che è
quello della concomitanza di strada statale e di ferrovia. Questo è
sicuramente un problema che si sapeva già in precedenza, quindi lo
studio deve affrontare quelle che possono essere le soluzioni.
In ultimo, lei dice che ha preso un impegno, ma le priorità che
sono state evidenziate sono un po' diverse e che prima di fare il
punto con il comitato sulle novità - però mi sembra che delle
novità alcune ci siano - si faccia con la Commissione. Nessuno ha
niente in contrario, io credo anche che le cose possano essere
fatte in concomitanza. Come le ho detto, la partecipazione al
lavoro sulla ferrovia di questo comitato era stata
istituzionalizzata: c'è una delibera che è la 410 del 2017, a cui
forse bisognerebbe dare applicazione.
Presidente -
Come anticipato, sospendiamo brevemente per
arieggiare i locali per un quarto d'ora circa.
La seduta è sospesa dalle ore 11.15 alle ore 11:34.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK