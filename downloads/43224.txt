Consiglio Regionale della Valle d'Aosta - Oggetto del Consiglio n. 652 del 27 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 652 del 27 maggio 2021 - Resoconto
OGGETTO N. 652/XVI - Reiezione di mozione: "Impegno a
richiedere al Ministro della Salute, in ragione dell'andamento del
rischio epidemiologico, l'esclusione per l'intero territorio
regionale o per porzioni dello stesso dell'applicazione delle
limitazioni previste per la zona rossa e arancione".
Presidente -
Passiamo al punto n. 61. Per
l'illustrazione, il consigliere Manfrin.
Manfrin (LEGA VDA) -
Anche su questa mozione, che viene
discussa ovviamente con ritardo, qualcuno potrebbe pensare che si
discuta con ritardo e forse sia inutile questa discussione, invece
inutile questa discussione non è.
Questa mozione riporta lo spirito che il nostro gruppo ha
portato in aula, ovvero la richiesta di apertura, la richiesta di
togliere la pesante cappa che era stata posta su questa regione, e
chiede d'interpretare e di concretizzare il pensiero che la Lega ha
portato sia in questa aula, durante tutti questi mesi di crisi, sia
nelle aule parlamentari e del Governo combattendo contro chi,
invece, vorrebbe continuare a chiudere, a cancellare le attività
economiche sociali, a imporre il distanziamento sociale, a imporre
il coprifuoco, perché forse così si è abituato ad avere un ruolo o
forse perché fa tutto parte di un disegno che mira magari a
disgregare un poco di più la nostra società e a rendere più sole le
persone per essere più malleabili, chi lo sa, non voglio fare
sicuramente il complottista, ma veniamo invece al testo della
nostra mozione.
Come lei sa, Presidente, la nostra regione ha sfiorato la zona
bianca il 20 febbraio, un tweet che ricordo sempre dell'assessore
Caveri ci ha detto che l'ha sfiorata per un solo contagio, io non
so quali conti abbia fatto ma immagino che, essendo suo compagno di
Giunta, abbia informazioni di prima mano che io non ho, da quel
momento però la situazione pandemica e la situazione relativa alle
chiusure è andata sempre più peggiorando. Da quel momento in poi la
regione non ha più visto la possibilità di riaperture fino a questa
settimana.
È di tutta evidenza che questo grossissimo periodo nel quale è
stata imposta una chiusura a tutte le attività economiche e
sociali, al netto di tutte le eventuali proposte di riapertura,
eventuali interpretazioni, eventuali ordinanze, ha chiesto, come
dicevo prima, un tributo altissimo. È di tutta evidenza che abbiamo
un territorio che differisce in maniera nettissima rispetto a tante
altre realtà, molto probabilmente soltanto il Trentino ha una
situazione che può essere considerata simile alla nostra, peccato
però che qualche Provincia del Trentino possa usufruire di quegli
articoli di legge che per quanto riguarda la nostra realtà sono
stati giudicati costituzionalmente illegittimi, ma per loro no,
perché probabilmente in quel momento i voti in Senato del
Südtiroler Volkspartei servivano molto di più rispetto a quello
dell'unico Senatore valdostano.
Ma, al netto di questo, dicevo che bisogna considerare,
soprattutto in questo momento, quella che è la situazione. Siamo in
zona gialla, tutti i dati ci dicono che il contagio è evidentemente
in discesa, che la pandemia è in arretramento, che migliorano i
dati sanitari, come ho già avuto modo di dirle in quest'aula pare
ci sia una certa stagionalità e un certo ripetersi rispetto anche
all'anno scorso, un certo riprodursi di quella che probabilmente
può essere considerata una stagionalità e quindi che sia effetto
diretto delle vaccinazioni, che sia effetto diretto delle misure di
contenimento è difficile dirlo, anche perché se le misure di
contenimento avessero avuto un'efficacia così certa, probabilmente
la Valle d'Aosta che è stata a più riprese chiusa nelle misure di
contenimento da febbraio in poi avrebbe avuto dati migliori e non
saremmo arrivati quasi all'inizio di giugno con le riaperture, ma
dobbiamo porre la nostra fiducia nel munifico Ministero della
Sanità e nelle sue disposizioni e soprattutto dei Comitati Tecnici
Scientifici che sono assurti a terza camera, una sorta di Chambre
des Pères che decide del nostro futuro, però quello che
interpretiamo con questa iniziativa è che al netto della
stagionalità, al netto dei dati in miglioramento, al netto degli
auspici di non vedere mai più una pesante cappa sulla nostra Valle
così come sull'intero Paese, dobbiamo mantenere attiva l'attenzione
e dobbiamo evitare gli errori fatti in passato, ovvero non porci
l'eventualità che una cosa di questo tipo possa ripetersi in
futuro.
Come possiamo farlo? Possiamo farlo utilizzando quelli che a
oggi sono gli strumenti che le leggi mettono in campo.
Continuo dicendo che ho voluto fare anche una verifica di quello
che per esempio lei, Presidente, ha scritto nelle sue ordinanze,
motivando la nostra specificità. Lei ha scritto in una delle ultime
ordinanze che la conformazione del territorio della Regione è
caratterizzato da una pluralità di valli laterali che condiziona
inevitabilmente la viabilità allungando i percorsi stradali, io
avrei aggiunto evidentemente, ma questo differisce perché lei
parlava di circolazione, che anche la pluralità di valli laterali e
la minore antropizzazione di quelle vallate laterali un po' frena
la diffusione del contagio. Lei scrive che in tutti i comuni della
regione - escluso il capoluogo che conta comunque soltanto 34.052
abitanti - si ha una popolazione inferiore a 5 mila abitanti e in
diversi comuni addirittura è inferiore a 100 abitanti, con una
densità abitativa media dell'intera regione di 38 abitanti per km
quadrato, e questo è sicuramente un dato su cui riflettere.
Scrive anche che nel territorio regionale non vi sono centri
commerciali intesi quali strutture di vendita di medio-grandi
dimensioni a destinazione specifica nelle quali siano inseriti più
esercizi commerciali che usufruiscano di infrastrutture comuni e di
spazi di servizio gestito unitariamente. Questo lei lo scrive per
motivare gli spostamenti, anche qui però probabilmente questo serve
anche a motivare una certa nostra specificità perché evidentemente
una persona che vive in quelle che lei ha definito la pluralità di
valli laterali, potrà trovare qualcosa, e giustamente magari dei
generi alimentari di prima necessità nei negozi di paese, ed è bene
che li trovi, però probabilmente non potrà trovare il grande
elettrodomestico o il prodotto specifico che può servire
all'abitazione, quindi avrà necessità di muoversi.
Scrive anche che i principali servizi regionali di natura
commerciale e sociale amministrativa sono prevalentemente situati
sul territorio comunale di Aosta e nei Comuni della cintura, quindi
di fatto concentrando e integrando quello che noi le abbiamo
spiegato in quest'aula a più riprese, ovvero che probabilmente
Aosta e La Plaine sono evidentemente - adesso non saprei più o meno
i calcoli - ma l'epicentro di 50-60 mila persone, quindi che
possono vivere Aosta e cerchia, ma ci sono tutta un'altra serie di
zone che rimangono nettamente meno antropizzate, nettamente meno
frequentate, che sono meno soggette alla diffusione del contagio,
agli assembramenti e a tutto quello che abbiamo imparato a
conoscere in questa terribile pandemia.
Quello che secondo me non è stato affrontato e quello che
avrebbe dovuto continuare a essere evidenziato era una disposizione
che l'Assessorato alla sanità aveva adottato durante la prima fase
della pandemia, ovvero la diffusione del contagio suddivisa per
comune.
Questo non viene fatto, non viene vista plasticamente la
diffusione del contagio suddivisa per comune, perché ci avrebbe
permesso di illustrare a noi stessi e anche al di fuori che in
alcuni comuni il contagio è zero, in alcuni comuni il contagio è
minimale e quindi evidentemente trascurabile e non meritorio di
misure di contenimento così nette perché, ricordiamocelo, se in un
comune della Plaine ci fosse una diffusione altissima di contagio,
in un comune situato in cima a una vallata laterale potrebbe
esserci contagio zero, ma entrambi sarebbero sottoposti a misure di
contenimento sicuramente molto forti e sicuramente molto ficcanti,
come abbiamo purtroppo imparato da queste settimane.
Non trascuriamo nemmeno che alcuni dati all'inizio di questa
pandemia facevano risultare per esempio alcuni piccoli comuni come
sottoposti a un incredibile contagio, per il combinato disposto del
fatto che la bassa antropizzazione dei comuni e la positività
magari di una sola famiglia poteva far intendere, guardando
semplicemente i dati di percentuale di contagio, come se ci fosse
chissà quale diffusione, ma in realtà si trattava di una famiglia
sola, magari soltanto di una sola persona, perché è chiaro che
avere cento contagiati ad Aosta è diverso che avere un contagiato a
Rhêmes, le percentuali direi che messe a confronto ci restituiscono
una visione molto differente.
Aggiungo un'ultima premessa, lei ha già utilizzato queste
modalità, cioè queste modalità che noi le stiamo chiedendo con
l'approvazione di questa mozione lei le ha già approvate una volta:
le ha chieste e ottenute - ovvero una deroga alle disposizioni di
contenimento del contagio - per quanto riguarda lo svolgimento
dell'attività della scuola.
Mi pare che lei abbia aderito - non vorrei sbagliare ma mi pare
che sia così - abbia chiesto l'applicazione dell'articolo 33 se non
sbaglio per quanto riguardava la scuola ma potrebbe essere anche
quella del 38, adesso non mi ricordo, comunque o uno o l'altro lei
l'ha chiesto e l'ha ottenuto, quindi noi abbiamo potuto tenere
aperte le scuole anche se le disposizioni di contenimento alla
pandemia ci imponevano il contrario.
Verificando, come dicevo prima, gli strumenti giuridici in
nostro possesso e facendolo con un'ottica futura - oggi siamo in
zona gialla e non c'è la possibilità di disapplicare le
limitazioni, ci auguriamo che a breve vengano eliminate in toto le
limitazioni alle attività - le chiediamo questo impegno per il
futuro ed è un impegno che abbiamo voluto indicare in maniera molto
precisa, come vede nelle premesse.
L'articolo 33 disciplina le limitazioni della cosiddetta zona
arancione e il comma 2 recita: "Con ordinanza del Ministro della
salute adottata ai sensi articolo 1 comma 16bis, quinto periodo del
citato decreto legge n. 33/2020 di intesa con il Presidente della
Regione interessata in ragione dell'andamento del rischio
epidemiologico, certificato da cabina di regia di cui al Decreto
del Ministro della salute 30 Aprile 2020, può essere in ogni
momento prevista in relazione specifica e parte del territorio
regionale l'esenzione dell'applicazione delle misure di cui agli
articoli 35, 36 e 37".
Quindi richiamando l'articolo 33 possiamo chiedere la
disapplicazione delle misure di contenimento della zona
arancione.
L'articolo 38 invece disciplina le limitazioni della zona rossa
e dice esattamente le stesse cose: "Può essere in ogni momento
previsto in relazione a specifiche parti del territorio regionale
l'esenzione dell'applicazione delle misure dall'articolo 40 al
48".
È evidente che noi oggi non sappiamo se vi saranno delle
upgrade, delle modifiche, se i Dpcm verranno ritirati, se verranno
modificate le norme eccetera, noi però ragioniamo su l'oggi per
essere pronti al domani e quindi con questa mozione le chiediamo,
Presidente, per il futuro, se si dovesse ripresentare la situazione
che ovviamente ci auguriamo non si ripresenti mai - quindi
l'applicazione nuovamente di zona arancione o zona rossa per la
nostra regione -  sulla base appunto di ragionamenti che
abbiamo fatto - le vallate laterali, i dati differenti, l'assenza e
la necessità di spostamento sul territorio regionale e quant'altro
- di chiedere l'esclusione dell'applicazione delle imitazioni della
cosiddetta zona arancione e zona rossa per l'intero territorio
regionale o per alcune porzioni di territorio che i dati potranno
consegnarci.
Presidente -
Se qualcuno intende intervenire, nel caso si
prenoti. Se non interviene nessuno chiudiamo la discussione
generale. La discussione generale è chiusa, per la replica il
presidente della Regione Lavevaz.
Lavevaz (UV) -
Parto dall'auspicio che il collega Manfrin
ha fatto - che credo condividiamo assolutamente tutti - cioè non
avere più questa "cappa", uso le parole che ha usato lei, "sulla
testa" e quindi di procedere verso un andamento definitivo della
pandemia e che quindi l'andamento attuale e l'andamento che
sicuramente ci sarà durante l'estate non abbiano da avere degli
ulteriori peggioramenti o dei nuovi peggioramenti durante
l'autunno.
I due commi del Dpcm del marzo 2021, a cui fa riferimento la
mozione sono commi conosciuti, peraltro non sono neanche una novità
di quest'ultimo Dpcm ma erano presenti già in alcuni Dpcm
precedenti, ma è abbastanza chiaro, anche dall'illustrazione che
lei stesso ha fatto, che questi articoli si confanno a delle realtà
ovviamente diverse da quelle della Valle d'Aosta, ossia a delle
situazioni territoriali più estese. La logica è quella che in una
realtà territoriale di una regione con diverse provincie o comunque
con una territorialità ovviamente diversa dalla nostra, la
possibilità di avere delle zone dove l'andamento della pandemia è
evidentemente e in maniera chiara diversa, quindi dove una
classificazione, secondo i parametri, secondo le incidenze o
secondo la classificazione di rischio, fanno ricadere intere
regioni in una classe di rischio - ad esempio in una zona arancione
piuttosto che in una zona rossa a seconda dell'articolo di
riferimento 33 o 38 - questo articolato sostanzialmente permette,
attraverso un accordo tra la Regione e il Ministero, di derogare su
alcune aree che territorialmente hanno, in maniera evidente,
un'incidenza o comunque una situazione pandemica migliore, questa è
la logica.
Questo oggettivamente in Valle d'Aosta è un poco difficile se
non impossibile che avvenga, ma per tante ragioni. In realtà i dati
sui comuni sono dati che abbiamo, che analizziamo giornalmente, non
li abbiamo più resi pubblici perché probabilmente non di
particolare interesse per l'opinione pubblica ma sulle analisi
puntuali che facciamo giornalmente questi dati sono attenzionati,
ma sono attenzionati soprattutto per valutare se ci siano delle
necessità d'intervento per mitigare la diffusione, quindi se ci
siano dei focolai importanti in determinati comuni, bisogna
valutare sempre l'opportunità, eventualmente, di cercare di
limitare la diffusione di questi focolai, quindi ipotizzando anche
l'inserimento di zone rosse specifiche o meno.
Nel primo lockdown, quindi parlo dell'anno scorso, c'erano state
alcune realtà, alcuni comuni e alcune zone che possiamo chiamare
"Covid free", dove effettivamente c'era una diffusione molto
relativa del contagio, in realtà da novembre a oggi devo dire che
l'andamento dei contagi è stato abbastanza omogeneo su tutto il
territorio regionale e questo è un po' a conferma anche di questa
difficoltà di settorializzare delle zone o isolare parti del
territorio, rendendole in qualche modo indenni o comunque in una
situazione molto migliore; ma questa - e vengo anche a quello che
diceva lei relativamente agli spostamenti - è un po' una
situazione, se vogliamo, paradossale, se vogliamo metterla così,
perché se noi avessimo comunque delle situazioni "Covid free" o
comunque bianche, come viene comunemente indicato adesso come
parametro, dovremmo isolare queste zone anche rispetto agli
spostamenti e questo è in contraddizione rispetto a quello che
abbiamo sempre portato avanti nelle ordinanze, cioè lasciare una
libertà sostanzialmente completa su tutto il territorio regionale
ma proprio per quello che diceva lei, per il fatto che le nostre
realtà, soprattutto le vallate laterali, sono in una situazione non
di isolamento ma comunque nella necessità di avere dei servizi che
nelle vallate non ci sono, penso ad esempio una farmacia piuttosto
che lei parlava di grandi elettrodomestici eccetera.
La necessità di uno spostamento su tutto il territorio l'abbiamo
sempre sostenuta come una motivazione addirittura in zona rossa per
necessità. In zona arancione abbiamo tolto la limitazione di
spostamento anche per necessità, sostanzialmente si sono tolti i
controlli e le frontiere diciamo così di spostamento tra comuni in
zona arancione, in zona rossa abbiamo sempre detto: "Per necessità
ti sposti sostanzialmente dove vuoi, perché la tua finalità è
quella di una necessità che può essere l'acquisto di un
elettrodomestico o la farmacia se nella tua vallata non c'è".
Questa è la motivazione per la quale una settorializzazione in
Valle d'Aosta sostanzialmente è praticamente impossibile.
Anche l'apertura delle scuole a cui lei faceva riferimento nel
momento in cui eravamo in zona rossa credo dopo Pasqua e avevamo
anticipato il rientro a scuola degli alunni in presenza nelle
superiori, questa era stata una forzatura che avevamo fatto un po'
come per quella dell'apertura delle attività di ristorazione al
chiuso, oppure l'attività dei dehors la scorsa settimana quando
eravamo arancioni, non è legata a un'intesa trovata con il Governo,
ancorché ci sia stata, abbiamo tentato di ottenerla, ma di fatto
non c'è stata, quindi avevamo fatto una forzatura come forzature
sono state le ultime ordinanze - anche se non piacciono a Lavy, ma
me ne faccio una ragione - però non erano relative all'articolo 33
o all'articolo 38, che riguardano invece proprio la zonizzazione a
livello di territorio.
Quindi per queste motivazioni la mozione, così come è stata
presentata, per noi non è accoglibile, quindi chiederei il ritiro,
sennò ci asterremo.
Presidente -
Consigliere Manfrin, ne ha facoltà.
Manfrin (LEGA VDA) -
Io non credo che questo Dpcm sia
stato previsto per zone diverse dalla Valle d'Aosta, anzi, è
proprio dalla specificità della Valle d'Aosta che noi possiamo
trarre i benefici che questi articoli presentano per il nostro
territorio.
Lei ci ha detto che non avete reso noti i dati ma li avete: Non
dubitavo che aveste i dati suddivisi per comune. Avete provato, per
esempio - visto che lei mi dice che non si può fare una
zonizzazione, che è difficile - a fare una valutazione dei dati
aggregati per un intero comune? Perché sarebbe interessante, sono
aggregazioni esistenti e io credo che ci sarebbero Unités des
Communes che sarebbero incredibilmente basse come dati di
diffusione del contagio, quindi penso che sia completamente
sbagliato dire che questa legge non si può applicare perché si
riferisce a specifiche parti del territorio regionale, e io poi mi
procurerò i dati per avere uno specchietto e dei dati certi, io
credo che invece la possibilità debba essere concessa.
Certo, mi auguro che non debba essere mai discusso questo
capitolo, mai più, mi auguro che mai più vengano poste queste
limitazioni, mi auguro che mai più si debba impedire alle persone
di uscire di casa, si debba impedire alle persone di comprare
qualcosa al supermercato, si debba impedire a un bambino di fare
sport e di andare a scuola, mi auguro che mai più accadano cose di
questo tipo, ma è bene essere preparati.
L'anno scorso abbiamo chiuso il Consiglio nella convinzione che
poi non avremmo più avuto da discutere sul tema e invece ci siamo
trovati qui a discutere del tema.
Quindi, meglio essere preparati: Non condivido le sue
valutazioni, Presidente, ritengo che invece una comunicazione
preventiva di quella che sarà la nostra intenzione di affrontare
eventuali colpi di coda della pandemia sia importante, ritengo che
dare delle rassicurazioni ai Valdostani sia importante; se voi non
le volete dare ve ne assumete la responsabilità, noi invece
riteniamo che, così come stiamo facendo al Governo nazionale, anche
a livello regionale vogliamo combattere qualsiasi ulteriore
pericolo di chiusura e voteremo convintamente questa mozione.
Presidente -
Se non vi sono dichiarazioni di voto,
mettiamo in votazione la risoluzione. La votazione è aperta. La
votazione è chiusa.
Presenti: 34
Votanti           
: 14
Favorevoli: 14
Astenuti: 20 (Barmasse, Bertin, Bertschy, Caveri Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Lavevaz, Malacrinò, Marguerettaz, Marquis, Marzi, Padovani,
Restano, Rosaire, Sapinet e Testolin).
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK