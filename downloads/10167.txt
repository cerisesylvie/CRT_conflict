Consiglio Regionale della Valle d'Aosta - Oggetto del Consiglio n. 1160 del 4 aprile 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1160 del 4 aprile 1990 - Resoconto
OGGETTO N. 1160/IX - REIEZIONE DELLA PROPOSTA DI LEGGE:
"PROVVEDIMENTI PER RIDURRE LE INCENTIVAZIONI AL TRAFFICO
COMMERCIALE ATTRAVERSO LA VALLE D'AOSTA".
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
La proposta di legge in oggetto è
scaturita da due considerazioni che ormai sono a conoscenza di
tutto il Consiglio.
La prima è rappresentata dal costante e preoccupante incremento
del traffico di TIR, che rappresenta una fonte costante di pericolo
e di inquinamento per la nostra regione. Si tratta di un aumento
del volume di traffico che negli ultimi anni ha raggiunto una media
del 10 per cento circa rispetto all'anno precedente e che sta
sommergendo le Alpi ed in particolare la nostra regione.
Sappiamo anche che con l'entrata in funzione del Mercato unico
europeo sono previste ulteriori incentivazioni allo scambio di
merci, che determineranno un incremento del traffico di TIR
attraverso la nostra regione.
D'altra parte noi siamo anche a conoscenza del fatto che, con la
realizzazione del Mercato unico europeo, è prevista la scomparsa
per la nostra Amministrazione regionale dell'IVA da importazione.
La riscossione quindi di tale IVA, che se da una parte poteva
essere un beneficio valido per giustificare in qualche modo il
traffico dei TIR attraverso la nostra Regione..
PRESIDENTE:
Scusa Riccarand, posso interromperti?
RICCARAND (VA):
Sì, certo.
PRESIDENTE:
Prima non mi ero accorto che la Commissione
competente ha in corso d'esame un disegno di legge della Giunta
regionale che verte su questo stesso argomento.
Se tu accetti, si potrebbe rinviare l'esame della tua proposta
per discuterla insieme al disegno di legge della Giunta.
RICCARAND (VA):
Io chiedo di poter illustrare questa
proposta di legge.
PRESIDENTE:
Va bene, comunque si trattava solo di una
richiesta.
RICCARAND (VA):
Stavo dicendo che con la realizzazione del
Mercato unico europeo si determinerà di fatto la progressiva
scomparsa, in tempi più o meno rapidi, dell'IVA da importazione che
attualmente viene riscossa all'Autoporto di Pollein e che in parte
giustifica l'accoglimento di questo traffico attraverso la nostra
regione.
Di fronte a questa situazione, io credo che noi, come
Amministrazione regionale, ci troviamo di fronte ad una scelta
molto chiara: o accettiamo che questo incremento di traffico di
merci su TIR continui e si intensifichi nei prossimi anni, oppure
mettiamo in atto una serie di provvedimenti per arrivare ad una
riduzione di questo transito.
Questi provvedimenti per ridurre il transito di TIR possono
essere assunti a vari livelli:
- riducendo in particolare le incentivazioni che attualmente
sono concesse da una serie di provvedimenti regionali;
- intervenendo sulla politica tariffaria praticata ad esempio al
tunnel del Monte Bianco;
- prevedendo provvedimenti restrittivi alla circolazione, così
come stanno già facendo altri Paesi dell'arco alpino, come
l'Austria e la Svizzera.
Noi crediamo che proseguire con una politica che accetti questo
traffico in discriminato di merci su gomma, sia una scelta politica
dannosa e senza un respiro strategico. Eppure ci sembra che proprio
questa sia stata la politica seguita sinora dall'Amministrazione
regionale. Lo stesso disegno di legge all'esame delle Commissioni e
citato dal Vicepresidente Beneforti, che prevede una incentivazione
dei contributi regionali all'autoporto di Pollein tende ad
incrementare ulteriormente questo flusso di traffico, andando ad
inseguire gli ultimi miliardi che possono entrare nelle casse della
Regione con l'IVA da importazione, attraverso il meccanismo del
riparto fiscale. Questa politica è di corto respiro e non può
portare alcun risultato produttivo, anzi sottopone la nostra
regione ad una pressione inaccettabile di traffico di merci su
gomma, con tutte le conseguenze alle quali prima ho fatto
cenno.
La proposta di legge presentata dal nostro Gruppo nel mese di
febbraio mira, invece, a ridurre le incentivazioni al traffico di
TIR attraverso la nostra regione, attualmente elargite con
contributi alla società di gestione dell'autoporto.
Oggi, l'Amministrazione regionale, con una legge del 1985 che
qui si propone di modificare radicalmente, prevede di dare alla
società Autoporto un contributo pari allo 0,50 per cento del l'IVA
riscossa all'autoporto di Pollein, cioè oltre due miliardi
all'anno, che sarebbe utilizzato per una serie di iniziative
promozionali finalizzate ad intensificare il traffico di transito
che utilizza le strutture autoportuali di Pollein e vi effettua le
operazioni di sdoganamento.
Non solo noi riteniamo che questo contributo non sia
raddoppiato, come è proposto dal disegno di legge della Giunta, ma
che anzi sia soppresso, in modo da eliminare una delle forme di
incentivazione attualmente in vigore.
Quindi, con questa proposta di legge, che è molto semplice
perché è costituita da un unico articolo, si propone di eliminare
il contributo dello 0,50 per cento, pari a circa 2 miliardi
all'anno, che viene assegnato alla società Autoporto e che viene
utilizzato per iniziative promozionali di vario genere.
Ho visto che su questa proposta di legge è stato espresso un
parere positivo da parte della Consulta regionale per la condizione
femminile, che ha formulato un giudizio piuttosto articolato, nel
quale definisce anche il contesto internazionale in cui si colloca
il provvedimento, facendo riferimento alle scelte attuate da Paesi
come la Svizzera e l'Austria e sottolineando anche che non si
possono sottovalutare le conseguenze negative del traffico di merci
solo perché ne deriva un beneficio che si concretizza nell'esazione
dell'IVA da importazione.
Io credo che il pronunciamento della Consulta nazionale per la
condizione femminile debba essere tenuto in seria considerazione da
parte del Consiglio, perché è un segno che anche in organismi
istituzionali, come appunto quello citato, si sta ormai diffondendo
una crescente preoccupazione nei confronti di questa politica dei
trasporti o dei transiti di merci su gomma.
Noi non possiamo pensare di proseguire con l'attuale politica di
incentivazione del traffico di merci su gomma, né di aggravare
questa politica, come propone la Giunta regionale, quantomeno fino
al 1992, '93 o '94, ma dobbiamo pensare fin d'ora ad invertire
questa tendenza ed a cercare di ridurre questo traffico di transito
che provocherà sempre più danni alla nostra Regione.
Il provvedimento che il nostro Gruppo ha voluto presentare
all'esame delle Commissioni e del Consiglio è molto semplice, però
credo che rivesta un'importanza strategica nei confronti del futuro
che vogliamo dare alla nostra regione.
PRESIDENTE:
Ha chiesto la parola il Consigliere Trione; ne
ha facoltà.
TRIONE (DC):
Consigliere Riccarand, francamente mi sarei
aspettato che fossi tu stesso a chiedere il rinvio della tua
proposta di legge, visto e considerato che in Commissione essa era
andata avanti assieme al disegno di legge n. 124 presentato dalla
Giunta, per cui sembrava ovvia una conclusione contemporanea. Mi
sono un po' stupito che tu l'abbia voluta esporre, anche se era un
tuo diritto.
A mio parere, sarebbe stato più opportuno discutere
congiuntamente le due proposte, anche perché la Commissione non ha
ancora espresso alcun parere su nessuna delle due proposte.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Io credo che il Consiglio disponga di
tutti gli elementi per pronunciarsi su questa proposta, che è molto
semplice perché non presenta elementi di complessità, tant'è che la
stessa non ha avuto finora il parere favorevole della 3a
Commissione, non tanto per il provvedimento in sé, quanto piuttosto
per le difficoltà legate al giudizio sull'altro provvedimento, su
quello cioè della Giunta regionale.
Ritenevo opportuno pertanto illustrare il provvedimento in
questa sede anche perché se venisse approvato il provvedimento di
legge della Giunta, automaticamente questo finirebbe col decadere,
perché sarebbe di natura diametralmente opposta.
Io credo...
(... Interruzione del Consigliere Stévenin ...)
PRESIDENTE:
Consigliere Stévenin!
RICCARAND (VA):
Certo, certo. Credo che sia diritto di
ogni Consigliere cercare di presentare tutte proposte e opzioni
diverse rispetto a quelle presentate dalla Giunta, specie se queste
ultime sono sbagliate.
Questa opzione diversa noi l'abbiamo presentata ed abbiamo
intenzione di spiegarla fino in fondo in Consiglio, avvalendoci di
tutti gli strumenti a disposizione, tanto in sede di Consiglio
quanto di Commissione.
Non ho nessuna difficoltà ad accettare un eventuale rinvio prima
della sua votazione, però, visto e considerato che questa proposta
di legge era iscritta all'ordine del giorno, ritenevo opportuno
illustrarla al Consiglio, in modo che ogni Consigliere, anche non
facendo parte della Commissione, sapesse di cosa stiamo discutendo
e conoscesse i termini della questione.
PRESIDENTE:
Ricordo al Consigliere Riccarand che questa
proposta di legge è stata iscritta per decorrenza di termini.
Del resto, la prassi che abbiamo instaurato e che ci è sempre
stata suggerita anche da lei, è stata quella di abbinare i disegni
di legge della Giunta a quelli proposti dai singoli Consiglieri,
comunque, se lei vuole rimandare la discussione...
ROLLANDIN (fuori microfono):
Ormai la discussione è già
stata fatta tutta.
PRESIDENTE:
Ha chiesto la parola il Consigliere Mafrica:
ne ha facoltà.
MAFRICA (PCI):
Io avrei preferito una discussione
congiunta, però non accetto neanche l'atteggiamento del Presidente
della Giunta, che impedisce o meglio sta facendo delle rimostranze
sull'intervento del Consigliere Riccarand...
(...Interruzione del Presidente Rollandin... )
... Sì. Il disegno di legge della Giunta è precedente ed è stato
esaminato in sede di Commissione, però anche questa proposta di
legge ha diritto d'essere discussa...
(...Interruzione del Presidente Rollandin ...)
... No, no. E va bene, se voi non volete discutere...
PRESIDENTE:
Consigliere Mafrica, proceda nel suo
intervento... Prego, proceda.
MAFRICA (PCI):
Se voi non volete discuterne in sede di
Commissione, discutiamone in Consiglio.
Noi avevamo dei dubbi rispetto alla proposta di legge del
Consigliere Riccarand, invece qui in Consiglio ci siamo convinti
che sia opportuno esprimere in merito parere favorevole, proprio
perché l'atteggiamento della Giunta è prevaricatore nei confronti
dei consiglieri.
Se il Presidente della Giunta me lo permette, cerco di spiegare
il mio ragionamento.
Si tratta di un problema delicato, che deve essere discusso ed
approfondito esaminando documenti, ascoltando tutti gli interessati
(gli spedizionieri ed i rappresentanti della Regione nella società
Autoporto). Ciò richiede del tempo, per cui pretendere, come sembra
fare oggi il Presidente della Giunta, che si esprima subito un
parere in merito, fa sì che noi, non avendo esaurito tutte le
nostre possibilità di esame, esprimiamo parere favorevole nei
confronti di questo disegno di legge.
Cerco ora di spiegarne le ragioni. Quando nel 1985 fu votata per
la prima volta la legge di cui oggi si chiede la modifica, era
stato stabilito il principio che la Regione entrava nella Società
Autoporto con la quota azionaria del 35 per cento e pagava questa
sua partecipazione non al valore nominale delle azioni, pari allora
ad 1.274.000.000, ma pagava un plusvalore, per cui la quota versata
dalla Regione per l'ingresso nella società corrispondeva a circa
5.500.000.000.
Allora era stata fatta una perizia, sulla base della quale
l'insieme di quelle proprietà valeva circa 11 miliardi. Dal che si
desume che noi a suo tempo abbiamo versato circa 5.500.000.000.
Dal 1985 fino ad oggi, con la crescita del gettito IVA, stiamo
versando somme crescenti, tant'è che la deliberazione di Giunta di
cui abbiamo parlato stamattina stabilisce che per il 1990 si
versino 2.155.000.000, più altri 690 milioni, previsti dalla
deliberazione successiva, per le spese di manutenzione, così noi
veniamo a versare 3.000.000.000 all'anno per un bene che abbiamo
già pagato al 50% e che a suo tempo avremmo potuto avere tutto
spendendo la metà di quanto abbiamo già versato.
Io credo che questa situazione richieda una riflessione.
Stamattina l'Assessore Voyat negava che l'autoporto di Aosta sia
più caro di quello di Orbassano o di altre zone ed aggiungeva che
altrove l'autoporto è pubblico e quindi non si paga alcun prezzo
d'ingresso. Poiché l'autoporto di Pollein è privato, ciò avrebbe
comportato il pagamento dell'ingresso da parte dei camionisti,
mentre la Regione, con questi due miliardi, rimborsa il mancato
introito del prezzo d'ingresso alla società proprietaria. Ma allora
cerchiamo di diventare proprietari di questa struttura, così
evitiamo di pagare queste somme che ogni anno diventano sempre più
scandalose.
Io credo, quindi, che la riflessione non riguardi solo il
Consigliere Riccarand o le procedure da seguire, ma la sostanza del
problema. Se, ad esempio, io ho una stanzetta che vale 10 milioni e
l'affitto a 2 milioni all'anno, tanto vale ch'io me la comperi
piuttosto che tenerla in affitto per non so quanto tempo, con
affitti che diventano sempre più cari e collegati a parametri
indipendenti dalla volontà regionale.
A noi sembra pura follia continuare in questa politica, oltre
che per le ragioni cui accennava il Consigliere Riccarand, cioè
relative al fatto che non bisogna incentivare, e semmai
disincentivare, il transito dei TIR, anche sotto l'aspetto del puro
e semplice interesse che può discendere da una buona ed oculata
amministrazione.
Teniamo presente, inoltre, che la Giunta propone di raddoppiare
questa quota, nel senso che chiede di passare dai 2 o 3 miliardi
all'anno ai 4 miliardi ed oltre, per cui siamo veramente nel campo
della follia più assoluta.
Per questi motivi, pur ritenendo discutibile il discorso
relativo alla proposta di legge del Consigliere Riccarand, noi
giudichiamo che, per azzerare la situazione e per ricominciare a
discutere daccapo, sia bene abrogare questi contributi, non
giustificati, dati alla Società Autoporto.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (UV):
Seulement pour dire à M. Mafrica que
l'interprétation qu'il a voulu donner d'une certaine attitude est
sans commentaire. Je ne veux pas faire de commentaires aujourd'hui,
on aura l'occasion de reposer le problème.
Je veux seulement rappeler l'attitude adoptée face à une
certaine méthode qu'on avait prévu et face au projet de loi
présenté, il y a six mois, au-delà des mérites que ce projet
pouvait avoir. On l'a renvoyé et on l'a débattu. Après un certain
moment, on a demandé l'avis d'une Commission et puis d'une autre.
On a dit que le problème c'était d'insister. M. Riccarand avait
demandé de discuter le projet de loi ensemble afin qu'il y ait la
possibilité de mieux comprendre. On a fait des rencontres avec les
responsables. On a encore renvoyé la discussion de cette loi et
aujourd'hui on veut discuter...
(...Interruzione del Consigliere Mafrica...)
... Qui a voulu discuter? C'est lui qui a voulu discuter. On a
demandé si on voulait renvoyer et il a dit: "Non, je veux
discuter"...
(...Interruzione...)
.. Alors, si on va illustrer le projet de loi...
(...Interruzione del Consigliere Riccarand...)
... Face à cette attitude, je crois que la réponse est très
simple: on a le projet de loi qu'on vient de présenter et on le
discutera dans la séance prochaine. A ce moment-là on fera toutes
les remarques nécessaires et on donnera les réponses que,
aujourd'hui, face à une attitude d'un certain type, il est inutile
de donner à M. Mafrica pour ce qui est de l'utilisation, dont
parlait déjà l'Assesseur ce matin, des fonds qui sont alloués à
l'autoport de Pollein, auquel nous participons pour 35 pour-cent .
Je crois que, à ce moment-là, on fera toutes les remarques
nécessaires sur le problème de la propriété ou non-propriété.
Pour l'instant, n'acceptant pas certaines provocations, on dit
qu'on est contraire au projet de loi.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Intanto io ribadisco a chiare lettere che
ho chiesto, come era nel mio pieno diritto, di poter illustrare la
proposta di legge e dopo ho espresso la mia disponibilità a
rinviare la votazione. Un conto infatti è l'illustrazione di un
disegno di legge, altro conto invece è la votazione, nella quale
possono essere tenuti presenti anche ulteriori elementi...
(...Interruzione del Presidente Rollandin...)
... Signor Presidente, lei continua a disturbare quando si
interviene.
PRESIDENTE:
Lasciate parlare il Consigliere.
RICCARAND (VA):
Però lei deve dire al Presidente della
Giunta di non interrompere e non disturbare quando intervengono i
consiglieri.
PRESIDENTE:
Prego, Consigliere; prego.
RICCARAND (VA):
Evidentemente al Presidente della Giunta e
ad altri consiglieri della maggioranza dà molto fastidio anche il
solo sentir parlare e discutere di questo problema, perché si
rendono conto di essere in una posizione difficilmente difendibile
di fronte all'opinione pubblica valdostana, quella cioè di
proseguire per una strada sbagliata e di essersi infilati in una
specie di vicolo cieco, che fra alcuni anni dovrà essere
clamorosamente abbandonato e tutto il problema dovrà essere
impostato diversamente.
Da qui discende il tentativo di voler ridurre tutta la
discussione su questi problemi a fatti ragionieristici o a calcoli
tecnici, quando invece è in discussione la sostanza di fondo di ciò
che vogliamo fare rispetto al grosso problema del trasporto di
merci su gomma attraverso la nostra regione.
Noi non riteniamo affatto che il provvedimento risolutivo sia
quello di ridurre i contributi alla Società Autoporto, però
riteniamo di fondamentale importanza renderci conto che, se
vogliamo fare una politica di riduzione del traffico di merci su
gomma, dobbiamo innanzitutto smetterla con le incentivazioni
regionali a questo tipo di traffico. Il primo provvedimento da
assumere, quindi, è proprio quello di abolire il contributo di due
miliardi all'anno, che va ad incentivare proprio questo tipo di
traffico. Questa è la sostanza della proposta di legge.
Se la Giunta e la maggioranza votano contro questo
provvedimento, danno un segnale politico molto preciso e fanno una
scelta molto netta, che indica che a loro sta bene questo tipo di
traffico di transito, che stanno bene le incentivazioni regionali,
anche se non sappiamo per quanti anni ancora, perché torno a
ripetere che dopo ci troveremo di fronte ad un improvviso
cambiamento di rotta, che avremo modo di verificare tra pochi
anni.
Si dà atto che alle ore 16,41 assume la Presidenza il
Presidente Bich.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Ribadisco il voto favorevole a questa
proposta di legge per le spiegazioni che ho dato prima.
Alle spiegazioni sul modo in cui si spende il denaro pubblico,
che a mio giudizio devono comunque essere tenute presenti, aggiungo
anche di condividere il senso, già ribadito dal Consigliere
Riccarand, di un ripensamento rispetto al problema del traffico di
gomma in questa regione.
In proposito ricordo che alcuni mesi fa abbiamo presentato tre
mozioni, che chiedevano rispettivamente di assumere provvedimenti
per ridurre il transito, di pronunciarsi contro il raddoppio del
tunnel del Monte Bianco e di avviare un'indagine scientifica
sull'inquinamento prodotta dai mezzi pesanti. Il significato delle
mozioni è già stato illustrato a suo tempo e non voglio ripeterlo
oggi, ma confermo che anch'esso rientra tra gli elementi da
prendere in considerazione per valutare l'intera questione.
PRESIDENTE:
Se nessuno chiede la parola si passa all'esame
della proposta di legge, che, essendo composta da un solo articolo,
consente una perfetta corrispondenza tra votazione della legge e
votazione dell'articolo, per cui si procederà ad un'unica
votazione.
Do lettura dell'articolo unico.
Articolo unico
1. Al fine di ridurre le attuali incentivazioni regionali al
traffico commerciale attraverso la Valle d'Aosta sono abrogate le
seguenti parti della legge regionale 28 novembre 1985, n. 73:
- punto b) dell'art. 1
- l'intero articolo 4
- l'intero articolo 5
- l'intero articolo 6
- il 2° comma ed il 3° comma dell'articolo 8.
PRESIDENTE:
Se nessuno chiede la parola, pongo in
votazione l'articolo unico testé letto.
ESITO DELLA VOTAZIONE
- Presenti: 27
- Votanti: 27
- Favorevoli: 5
- Contrari: 22
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK