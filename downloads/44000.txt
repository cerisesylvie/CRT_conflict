Consiglio Regionale della Valle d'Aosta - Oggetto del Consiglio n. 1101 del 2 dicembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque minerali e termali
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1101 del 2 dicembre 2021 - Resoconto
OGGETTO N. 1101/XVI - Interpellanza: "Valutazioni in ordine
al mantenimento del servizio di emodialisi presso il Centro termale
di Saint-Vincent".
Bertin (Presidente) -
Punto n. 39 all'ordine del giorno.
Illustra la consigliera Foudraz.
Foudraz (LEGA VDA) -
L'interpellanza che viene discussa
oggi in aula verte nuovamente sulla struttura del centro dialisi di
Saint-Vincent, al fine di avere dei dati precisi sul numero dei
pazienti che dall'inizio di quest'anno hanno usufruito di questo
servizio sanitario. Avevo già presentato nel marzo scorso un'altra
iniziativa in merito, nella quale chiedevo all'assessore, tra le
altre cose, tutta una serie di dati dal 2012 al 2020 e nello
specifico richiedevo il numero dei pazienti che durante quelle
annualità avevano fruito della struttura. Ricordo che è una
struttura che insiste all'interno del complesso delle Terme di
Saint-Vincent, la cui gestione è stata affidata dalla USL a una
società privata e il cui canone corrisposto con somme regionali
ammonta a circa 760 mila euro annui.
Uno dei punti cruciali di questa iniziativa è il fatto che a
oggi permane comunque una carenza generalizzata di medici e
operatori sanitari su tutto il territorio regionale. Entrando nello
specifico, per quanto riguarda la nefrologia e la dialisi, degli
otto medici previsti in pianta organica, ne sono rimasti solo
cinque compreso il primario e anche il resto del personale
sanitario è in sofferenza; questo dato mi è stato fornito da
segnalazioni. Il personale medico e paramedico è quindi costretto a
distribuirsi sui tre centri che ci sono nella nostra regione,
quindi all'ospedale di Aosta, alla struttura di Saint-Vincent e a
quella di Donnas e bisogna tener presente che, oltre al reparto di
dialisi e alla nefrologia, occorre coprire anche i vari ambulatori
per permettere ai trapiantati, che in Valle d'Aosta sono
all'incirca una cinquantina di soggetti, l'effettuazione di visite
che hanno delle scadenze ben precise e molto ravvicinate in termini
di tempo tra una visita e l'altra. Indubbiamente è una situazione
che deve assolutamente essere risolta al più presto, per non
compromettere un servizio essenziale.
Sono inoltre pervenute segnalazioni in merito a probabili usi
impropri dei mezzi delle ambulanze per il trasporto di pazienti
dializzati. Mi spiego meglio: sembrerebbe che alcuni pazienti
dializzati ma non allettati, quindi in condizione fisica da
permettergli lo spostamento in maniera autonoma, usufruiscano del
trasporto con l'ambulanza presso il centro dialisi e questo, se
fosse un fatto confermato, vorrebbe dire che delle autoambulanze
che devono essere disponibili per delle emergenze vengono invece
impiegate in maniera diversa.
Per le motivazioni che ho appena illustrato interpello
l'Assessore per conoscere: quale sia il numero dei pazienti
dializzati che ha fruito della struttura di Saint-Vincent
dall'inizio della presente annualità a oggi; quali siano i futuri
intendimenti del Governo regionale in merito alla struttura di cui
sopra; se corrispondano al vero le segnalazioni ricevute in merito
all'utilizzo improprio dei mezzi delle autoambulanze per il
trasporto dei pazienti dializzati da casa verso l'ospedale e
viceversa e, in caso di risposta affermativa alla domanda numero 3,
quali siano le azioni che l'assessore vorrà attuare.
Presidente -
Risponde l'assessore Barmasse.
Barmasse (UV) -
Per quanto riguarda il primo quesito,
cioè il numero dei pazienti dializzati che ha fruito della
struttura dall'inizio della presente annualità. Nel periodo
analizzato, gennaio-ottobre 2021, il
pool
dei pazienti
prevalenti nefropatici che ha afferito al centro dialisi di
Saint-Vincent, usufruendo del servizio due o tre volte alla
settimana, è stato in media di 16,8 assistiti, con valore massimo
di 26 pazienti nel bimestre gennaio-febbraio in seguito alla
conversione di una sala dialisi di Aosta in unità Covid, e un
valore minimo di 12 pazienti a partire da giugno, in seguito alla
chiusura di un turno dialitico Saint-Vincent. A fine ottobre erano
presenti 12 pazienti. Più in dettaglio, sono stati erogati 1677
trattamenti dialitici, sono stati eseguiti 1284 visite
ambulatoriali, di cui 265 prime visite e 103 visite a pazienti
trapiantati. I dati illustrati confermano un regolare utilizzo
delle postazioni tecniche presenti presso il centro dialisi in
esame, cinque-sei, nonché un utilizzo dello stesso centro per
erogazione di prestazioni ambulatoriali.
Alla domanda quali siano i futuri intendimenti del Governo
regionale in merito alla struttura di cui sopra: l'attuale carenza
di medici della struttura complessa di nefrologia dell'azienda USL
della Valle d'Aosta non permette di gestire a pieno regime le tre
strutture territoriali, che sono Aosta, Donnas e Saint-Vincent;
infatti, da giugno i giorni dialitici settimanali a Saint-Vincent
sono tre, ovverosia lunedì, mercoledì e venerdì.
Attualmente è programmato un concorso per la struttura complessa
di nefrologia dal cui esito dipenderanno le scelte organizzative
aziendali future. La volontà politica, in coerenza anche con le
linee strategiche e di indirizzo contenute nel pano della salute e
del benessere sociale in fase di definizione, le quali sono volte a
potenziare l'assistenza territoriale garantendo i servizi di
prossimità in via capillare sul territorio regionale, è quella di
mantenere operative, oltre che la struttura del capoluogo
regionale, anche quelle territoriali.
Con riferimento specifico ai centri territoriali, ritengo
inoltre importante evidenziare l'importante ruolo polmone che i
medesimi hanno assolto nel periodo più severo dell'emergenza
sanitaria, consentendo di mantenere dei centri dialisi puliti.
Ricordo, inoltre, che presso il centro di Saint-Vincent l'attività
ambulatoriale era stata potenziata con l'apertura di un
ambulatorio, sempre a regime istituzionale, il sabato mattina.
Per quanto riguarda, invece, le segnalazioni per il trasporto
dei pazienti e l'utilizzo delle ambulanze, quest'ultimo è
regolamentato dalla deliberazione della Giunta regionale n. 1054
del 4 agosto 2016, la quale, con riferimento agli spostamenti per
l'effettuazione delle sedute di dialisi, prevede che, nel caso in
cui lo specialista nefrologo ne faccia specifica richiesta, il
trasporto avvenga a carico dell'Azienda USL. Per la fattispecie di
cui trattasi, la richiesta delle ambulanze per il trasporto dei
pazienti nefropatici da dializzare vengono inviate dal reparto di
nefrologia all'ufficio trasporti secondari, che funge solo da mero
esecutore. Il compito del 118 consiste nell'organizzare il
trasporto ottimizzando le risorse disponibili, i mezzi e gli
equipaggi con personale dipendente o di volontariato, distinguendo
l'utilizzo dell'ambulanza per i pazienti barellati da quello con
l'auto per i non barellati.
Con riferimento al trasporto nei trattamenti dialitici, va poi
richiamata la deliberazione della Giunta regionale n. 1242 del 13
settembre 2019, recante "Aggiornamento dei livelli essenziali di
assistenza resi dal servizio sanitario regionale. Revoca parziale
delle DGR 1902 del 2014 e 1054 del 2016 e revoca della DGR 986 del
2015, 1109 del 2016, 896 del 2017 e 142 del 2019. Prenotazione di
spesa." L'articolo 10 dell'allegato A della suddetta deliberazione
disciplina il rimborso delle spese di trasporto ai soggetti
nefropatici cronici in trattamento dialitico. In dettaglio,
l'articolo stabilisce che, ai sensi dell'articolo 55 del dpcm 12
gennaio 2017, rubricato "Nefropatici cronici in trattamento
dialitico", l'azienda USL Valle d'Aosta rimborsa le spese di
trasporto per trattamenti di dialisi effettuati a soggetti
nefropatici nell'ambito del territorio regionale e fuori regione in
occasione delle vacanze o di soggiorni temporanei. Le spese
documentate, sostenute dai soggetti nefropatici per il tragitto
dalla propria dimora al centro dialisi individuato dalla struttura
competente dell'azienda USL o, nel caso di soggiorno temporaneo
fuori dal territorio regionale, dalla propria dimora al centro
dialisi disponibile più vicino, sono rimborsati trimestralmente
secondo le seguenti modalità: rimborso dei pedaggi autostradali e
delle spese per il carburante, secondo le disposizioni assunti in
materia dall'azienda USL Valle d'Aosta, per i casi di utilizzo di
auto privata, taxi o auto a noleggio; rimborso totale dei biglietti
di viaggio, in caso di utilizzo di mezzi di trasporto pubblici,
limitatamente alla tariffa prevista per la classe economica. I
soggetti aventi diritto al rimborso devono presentare, a pena di
esclusione, istanza all'azienda USL entro il termine perentorio di
120 giorni dalla scadenza del trimestre in cui sono state sostenute
le spese, allegando ovviamente gli originali dei biglietti di
viaggio, fatture, eccetera. L'articolo 11 dell'allegato A della DGR
1241 del 2019 reca, poi, "Disposizioni relative al rimborso delle
sedute di dialisi effettuate in centri privati e autorizzati non
accreditati".
Infine, per quanto riguarda il quesito n. 4, informo che a oggi
all'Assessorato Sanità, salute e politiche sociali non sono
pervenute segnalazioni relative a un utilizzo improprio dei mezzi
autoambulanze per il trasporto dei pazienti dializzati da casa
verso l'ospedale e viceversa.
Presidente -
Per replica la consigliera Foudraz, ne ha
facoltà.
Foudraz (LEGA VDA) -
Io credo che il numero che mi ha
fornito parli da sé: sono una media di venti pazienti con un costo
per l'Amministrazione di 760 mila euro annui, oltre comunque ai
giusti compensi per l'attività lavorativa svolta dai dirigenti
medici e dal restante personale sanitario. Sono cifre che
probabilmente meriterebbero accurate riflessioni e approfondimenti,
così come meriterebbe riflettere anche sulla criticità che scelte
di questo genere generano nei confronti del già ridotto personale
medico e sanitario, che è costretto in questo periodo a veri
tour de force
, perché non si sa ancora quando si riuscirà ad
andare a regime.
Per quanto riguarda invece la questione del probabile improprio
utilizzo delle ambulanze per il trasporto dei pazienti dializzati,
prendo atto della risposta che lei mi ha dato e la ringrazio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK