Consiglio Regionale della Valle d'Aosta - Oggetto del Consiglio n. 2777 del 6 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2777 del 6 giugno 2017 - Resoconto
OGGETTO N. 2777/XIV - Interrogazione: "Azioni intraprese per
garantire un migliore servizio di pulizia degli uffici
regionali".
Rosset (Presidente) -
Punto n. 8 dell'ordine del giorno.
Per la risposta, chiede la parola l'Assessore Chatrian, ne ha
facoltà.
Chatrian (ALPE) -
I colleghi mi danno la possibilità di
fare il punto della situazione su un tema che nel 2016 più volte è
stato discusso in questo Consiglio. Il tema è quello delle
criticità legate al servizio delle pulizie all'interno
dell'Amministrazione regionale, tema di cui ho cercato di occuparmi
da subito perché le criticità erano importanti e si doveva cercare
delle soluzioni alternative. Tralascerò quindi le premesse,
tralascerò i riferimenti ai dibattiti avvenuti in aula nel 2016 e
inizio 2017. I primi giorni di aprile ho disposto la convocazione
urgente del responsabile di una delle ditte che svolgono il
servizio di pulizia: la SEGI, per far loro presente il perdurare
della situazione di grave difficoltà nell'espletamento del servizio
e informarli che, come Amministrazione, avremmo avviato ulteriori
accertamenti ai fini di trovare una soluzione a tali inefficienze.
Le criticità sono tre principalmente: la tutela dei lavoratori, il
rispetto del contratto e il servizio che deve essere comunque
adeguato. In quel primo incontro i responsabili della società hanno
assicurato un repentino miglioramento del servizio facendo però
presente che sarebbero stati presi dei provvedimenti nei confronti
del personale, poiché, a loro parere, alcuni disservizi dipendevano
esclusivamente dall'atteggiamento poco collaborativo dei
lavoratori. Su questo vorrei aprire una parentesi importante,
perché, per completezza, la SEGI si è aggiudicata due lotti su
sette con dei ribassi notevoli: uno del 36,14 percento e l'altro
del 37,25 percento. Tutto questo per inquadrare la situazione.
Sembra che queste percentuali di ribasso siano purtroppo usuali e
che vengono regolarmente giustificate in sede di gara, ad esempio,
con un margine di utile ridotto pressoché pari allo zero, ma
giustificato dall'impresa grazie all'insieme dei servizi
aggiudicati in un sistema più ampio, allargato a livello
nazionale.
Veniamo a noi. I disservizi provocati dalla SEGI riguardano
quasi tutti gli stabili in cui operano: il mancato rispetto delle
tempistiche delle prestazioni periodiche previste nel capitolato
speciale, la superficialità nell'esecuzione delle prestazioni
ordinarie, nonché la mancanza dei prodotti a disposizione degli
addetti. I disservizi hanno dato seguito a richiami e applicazioni
- come dicevo prima - di penali alla ditta, ma ciò non ha portato
ad un miglioramento del servizio nonostante le rassicurazioni della
società. C'è corrispondenza pesante e notevole tra Amministrazione
e azienda. A seguito dell'incontro del 6 aprile e degli ulteriori
controlli, avendo constatato che la ditta non aveva dato seguito
alle nostre indicazioni e che continuavano a verificarsi
comportamenti non più accettabili da parte dell'Amministrazione, è
stato ufficialmente avviato il procedimento per la risoluzione del
contratto. La procedura prevede la possibilità per l'aggiudicatario
di presentare le sue controdeduzioni, dopodiché daremo corso agli
adempimenti previsti per legge, quali la formalizzazione della
risoluzione del contratto, la gestione dell'eventuale contenzioso e
infine l'affidamento in urgenza del servizio per il tempo
strettamente necessario, anche perché dovrà essere bandita una
nuova gara, un nuovo capitolato e delle nuove regole sui due lotti
che saranno eventualmente rilasciati.
L'obiettivo del rispetto del contratto è sempre stato perseguito
grazie ad una fitta rete di controlli e di imposizioni di penali
laddove era necessario e all'ottima collaborazione comunque con le
forze sindacali di categoria, con cui diverse volte abbiamo avuto
modo di confrontarci in queste settimane. Purtroppo, come ben
sappiamo, la tutela dei lavoratori in queste tipologie di appalti
non è garantita al 100 percento e anche le clausole sociali scritte
nel modo apparentemente migliore possibile si prestano ad essere
bypassate
o hanno delle inevitabili zone d'ombra. Stiamo
valutando la possibilità di aumentare nel minimo di legge le soglie
contrattuali del servizio di pulizia, in modo tale da elevare i
livelli di retribuzione dei lavoratori e del servizio, la procedura
deve essere però esaminata con attenzione in ragione del nuovo
Codice dei contratti pubblici.
Ricordo che le criticità del servizio erano già state messe in
evidenza, lo dicevo prima, in quest'aula anche dal mio predecessore
rispondendo in aula ad iniziative inerenti l'inadeguatezza del
servizio di pulizia. Ricordo una mozione che era stata presentata -
da me sottoscritta nel settembre 2016 - con cui si chiedeva
l'attivazione di un tavolo di concertazione con il CPEL e le
organizzazioni sindacali per la determinazione delle linee guida in
materia di appalti e forniture e servizi, soprattutto per un
discorso anche di revocare eventualmente bandi regionali ed
invitare gli Enti locali a sospendere i bandi in essere in attesa
di siglare il protocollo d'intesa. La mozione non fu accettata, fu
respinta. Sappiamo molto bene che recedere dal contratto d'appalto
non è semplice, comunque l'iter è stato avviato in queste settimane
dopo numerosa corrispondenza, richiede tempo e rispetto delle norme
di legge per non incappare in ricorsi e contenziosi che
danneggerebbero l'azione amministrativa senza risolvere i problemi
nell'immediato.
Quanto era nelle mie possibilità credo di averlo messo in campo
in queste settimane, in questi mesi. Ho convocato la società, ho
cercato di convincere il responsabile a mettersi in regola, pena la
rescissione del contratto. Trascorso un congruo lasso di tempo per
valutare il mancato rispetto delle nostre richieste, abbiamo dato
avvio al procedimento per la risoluzione del contratto di
aggiudicazione per quanto riguarda i due principali lotti.
Ho cercato di essere esaustivo su cosa abbiamo fatto in questi
mesi non tanto sul pregresso - oltretutto diverse informazioni
erano già state portate a conoscenza di tutti i colleghi -, ma su
cosa, come Amministrazione, in queste settimane, in questi mesi
abbiamo deciso per poter garantire i tre pilastri del servizio: la
tutela dei lavoratori
in primis
, il rispetto del contratto e
un servizio di pulizia adeguato.
Presidente -
Chiede la parola il collega Guichardaz, ne
ha facoltà.
Guichardaz (PD-SIN.VDA) -
Ci sono voluti 100 giorni per
potervi intestare un qualche risultato o quanto meno poter
accennare alla possibilità che si possa addivenire ad una
rescissione di un contratto. Non so se vi ricordate quando eravate
in aula, parlando con l'Assessore Perron, sembrava anche lì - un
po' come con il Casinò - che bastasse alzare il telefono e,
superate le 6 mila euro di penali, mandare a casa i disobbedienti,
mentre oggi lei ci dice che, purtroppo, non è semplice: richiede
tempo per non incappare nell'azione amministrativa e poi esiste
tutto il problema della clausola sociale, che non è poi così
garantita per i lavoratori che subentrano. Si tratta quindi di
preoccupazioni che, preparando questa interrogazione, ho colto e ho
riletto con attenzione, ma erano le stesse preoccupazioni
dell'Assessore Perron e della scorsa maggioranza, quando voi invece
dicevate che il contenzioso era una cosa irrilevante e che
bisognava chiudere, rescindere questi contratti in tempi rapidi
perché non era possibile che i lavoratori fossero trattati in
questa maniera. Sono tutte cose, collega, che abbiamo già sentito e
probabilmente lei ha omesso di dire che il processo di verifica di
queste criticità è da alcuni mesi prima che lei diventasse
Assessore che è stato attivato: parliamo di cinque, sei, sette mesi
fa. L'Assessore Perron attivò i suoi uffici, l'Ufficio legislativo
per cercare di capire come poter affrontare nella maniera più
adeguata il problema dei lavori effettuati malamente o in modo
incompleto. Oggi poteva fare il
beau geste
, Assessore, di
riconoscere al suo predecessore quanto meno il merito di aver
cominciato, forse anche su sollecitazione di alcuni di voi, un
lavoro di ripensamento, di revisione in qualche modo degli aspetti
negativi più macroscopici. Spiace che la vostra maggioranza senta
il bisogno di tirare fuori la polvere sotto il tappeto quando non
sapete che risposte dare, di attribuirsi meriti che di fatto sono
meriti non vostri, ma vanno in continuità rispetto ad attività già
intraprese. Questa cosa devo dire che un po' mi fa specie, perché
speravo che quanto meno lei in questa risposta riconoscesse una
continuità.
È bene poi che voi siete riusciti, o che riuscirete a rescindere
questo contratto con la SEGI, che è una delle cinque o sei aziende,
imprese che ha preso in mano la parte delle pulizie. Ne avanzano
altre aziende che hanno comunque presentato dei ribassi della
stessa entità, qualcuna addirittura ribassi del 40 o del 44
percento. La soluzione qui credo che, come non ce l'avete data voi,
al di là delle penali, non poteva essere data prima, non poteva
essere data dall'ex Assessore Perron. Probabilmente bisognerebbe
sedersi intorno ad un tavolo con la volontà di risolvere questo
problema, magari cercando di fissare dei lotti più adeguati alla
forza lavoro e prevedere, sempre nei limiti delle norme, nei limiti
delle procedure, magari capitolati d'appalto e disciplinari che
obblighino ad un orario minimo per ciascun lavoratore, che fissino
delle retribuzioni, tutte le cose che dicevate voi all'Assessore
Perron e che oggi io vi rigiro. Se era così facile allora, quindi
credo che sia altrettanto facile oggi cercare una soluzione.
Bisognerebbe - e qui concludo - forse rivedere tutti insieme la
logica non del massimo ribasso, ma dell'offerta economicamente più
vantaggiosa, che viene definita come una cosa diversa, ma che, di
fatto, è un massimo ribasso. Anzi, è addirittura una prassi che
alla fine porta le imprese, che magari fanno il 40-50 percento -
come diceva lei - di ribasso addirittura a giustificarsi...e a non
poter applicare poi la pratica dell'offerta anomala, che abbiamo
visto...per esempio, nel Comune di Aosta ha completamente cambiato
l'ultimo appalto sul servizio anziani con un ribasso in quel caso
mi sembra dell'11 percento. Credo quindi sia possibile mettersi
tutti insieme...e cerchiamo di riconoscere, soprattutto a chi ha
fatto qualcosa quanto meno quei piccoli meriti che vanno
riconosciuti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK