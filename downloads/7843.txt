Consiglio Regionale della Valle d'Aosta - Oggetto del Consiglio n. 2243 del 6 ottobre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2243 del 6 ottobre 1986 - Resoconto
OGGETTO N. 2243/VIII - INTERVENTO FINANZIARIO REGIONALE A
FAVORE DELLA RONSON S.p.A. E SITUAZIONE OCCUPAZIONALE E PRODUTTIVA
DELLA SOCIETÀ. - (Interrogazione).
PRESIDENTE
: Do lettura dell'interrogazione in oggetto
presentata dal Consigliere Baldassarre:
INTERROGAZIONE
Con deliberazione di Giunta n. 7815 del 7 dicembre 1984
ratificata dal Consiglio regionale nella seduta del 14 gennaio 1985
(deliberazione n. 1038/ VIII) venne approvato un intervento
finanziario a favore della RONSON S.p.A. nonché l'approvazione
dello schema di convenzione.
Con tale deliberazione fu conferito l'incarico di effettuare
interventi finanziari alla FINAOSTA S.p.A. attraverso una
partecipazione azionaria pari al 35% del capitale sociale
sottoscritto e versato alla data della stipulazione della
convenzione e la sottoscrizione di un prestito obbligazionario per
l'ammontare di Lire 1
miliardo.
Nella stessa convenzione, tra l'altro, la RONSON S.p.A. si
impegnava a garantire l'occupazione di 20 unità lavorative entro 9
mesi dall'inizio dell'attività e a trasmettere agli Assessorati
alle Finanze e Industria, Commercio, Artigianato e Trasporti, alla
chiusura di ogni esercizio anche la situazione patrimoniale,
economica e finanziaria della stessa.
Ora sembra che la "SEDE" della Società RONSON S.p.A. di
Pollein (sede per modo di dire trattandosi semplicemente di un
garage di piccole dimensioni) sia chiusa, i telefoni siano in
assoluto silenzio e non vi sia nessun segno di attività.
Preoccupato di non trovarsi di fronte a nuovi casi come,
ALLUVER, MAXEL, MULTIBOX, ecc... (fiori all'occhiello di questa
maggioranza), il sottoscritto Consigliere regionale
INTERROGA
l'Assessore all'Industria, Commercio, Artigianato e Trasporti
per sapere:
1)
se è stato sottoscritto e versato dalla Soc. RONSON
S.p.A. il restante 65% del capitale sociale;
2)
se è stato erogato dalla FINAOSTA il prestito
obbligazionario dell'ammontare di Lire 1 miliardo;
3)
se corrisponde al vero la chiusura della Società
RONSON S.p.A. e qual è l'attuale situazione occupazionale e
produttiva;
4)
se sono stati versati gli stipendi alle unità in
forza presso la Società sopraindicata.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Le domande presenti nella interrogazione
presentata dal Consigliere Baldassarre sono quattro. Nel merito
della prima posso dire che il 65% del capitale sociale è stato
sottoscritto e versato dai soci delle RONSON prima che la FINAOSTA
sottoscrivesse la sua parte, pari al 35%, in data 25 aprile 1985.
Alla seconda domanda rispondo dicendo che la FINAOSTA non ha
erogato il prestito obbligazionario di un miliardo. Per la terza
domanda posso precisare che non risulta che la società RONSON abbia
chiuso l'attività, tant'è che i 6 dipendenti sono ancora in forza
anche se la società ha sospeso l'attività produttiva nella sede di
Pollein. Il pagamento degli stipendi, che è oggetto dell'ultima
domanda dell'interrogante, è in arretrato di un mese per alcuni
dipendenti e di due mesi per gli altri. Inoltre il fatturato dei
primi sei mesi del 1986 è senz'altro inferiore a quello dei
corrispondenti mesi degli anni precedenti e la FINAOSTA e la
Regione stanno esaminando tutte le varie possibilità per superare
l'attuale situazione e se ciò non sarà possibile si provvederà a
sciogliere il rapporto con la RONSON.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Io ringrazio l'Assessore per le
risposte che ha dato, anche se le stesse sono state eccessivamente
sintetiche ed hanno evitato di commentare la particolare situazione
che si è venuta a creare intorno al caso RONSON.
Parafrasando il titolo di un articolo di giornale, scritto da
Andrea Zanotto, "Multitratte", possiamo dire che ci troviamo di
fronte ad una "Multisempre". La RONSON è chiusa e ce l'ha
confermato l'Assessore dicendoci che l'attività produttiva è ferma.
In termini più elementari ciò significa che la RONSON ha chiuso i
battenti. Ci troviamo, quindi, di fronte ad un altro "fiore
all'occhiello" di questa maggioranza. Nel testo della convenzione
sottoscritta tra la Regione e la RONSON, allegata alla delibera
presentata in Consiglio, c'è scritto che:
"...la
società
si impegna a garantire l'occupazione di almeno 20 unità entro 9
mesi dall'inizio dell'attività".
Questo non si è verificato
perché l'occupazione rimasta ferma a poche unità che, da
informazioni assunte, non riescono neppure ad occupare il tempo
della loro permanenza all'interno del "garage" che dovrebbe essere
la sede della RONSON. Nell'ultimo Consiglio regionale c'era
all'ordine del giorno la chiusura della MALUSA ed in questo
Consiglio ci troviamo di fronte alla chiusura della RONSON che
l'Assessore di allora definì sana, mentre oggi scopriamo che è
quasi in fase fallimentare. Il fatto che la stessa FINAOSTA non
abbia erogato alla RONSON il prestito obbligazionario di un
miliardo dipende appunto dalle difficoltà in cui versa l'azienda,
la cui attività del resto, come ha confermato anche l'Assessore, è
ferma e l'azienda è destinata a chiudere i battenti. Questa vicenda
è un altro di quegli elementi che ci portano a definire questo
Esecutivo "la culla dello spreco del denaro pubblico". Ancora una
volta questo Esecutivo dimostra la poca incisività della ricerca
per creare occupazione in Valle. I 5 operai che sono stati assunti,
più che per lavorare per occupare le ore lavorative, si troveranno
in una situazione molto pericolosa perché non da un mese, ma da ben
due mesi non percepiscono lo stipendio, e si troveranno presto
disoccupati, così come si verifica in tanti altri casi che accadono
ormai a getto continuo.
Il nostro giudizio sull'attività di questo Esecutivo è pertanto
negativo perché un'altra industria chiude i battenti. Come ho già
detto prima ci troviamo di fronte ad una "MULTISEMPRE" a getto
continuo. La comunità valdostana esprimerà senz'altro anch'essa un
giudizio negativo, benché non sia portata a conoscenza di queste
situazioni dalla stampa e dai vari organi di informazione, e
benché, forse, si sia assuefatta alla condotta di questa
maggioranza, caratterizzata dalla chiusura di tutti gli
insediamenti industriali in Valle d'Aosta.
L'altra volta abbiamo approvato la sostituzione della MAXEL di
Gignod. Fra alcuni mesi, e di questo ne sono convinto, riparleremo
della chiusura della nuova R.F.S. (o "Ferrovie dello Stato", come
qualcuno l'ha voluta definire) che, con estrema superficialità, è
stata inserita a Gignod.
Pertanto il nostro giudizio è negativo su questo altro problema
grave che aumenta la disoccupazione e non offre ai giovani alcuna
pur minima speranza di occupazione in Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK