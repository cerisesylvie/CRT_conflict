Consiglio Regionale della Valle d'Aosta - Oggetto del Consiglio n. 294 del 5 dicembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 294 del 5 dicembre 2013 - Resoconto
OGGETTO N. 294/XIV - Prosecuzione della votazione del disegno
di legge: "Disposizioni per la formazione del bilancio annuale e
pluriennale della Regione autonoma Valle d'Aosta (Legge finanziaria
per gli anni 2014/2016). Modificazioni di leggi regionali".
Président
- On est à l'examen de l'article 5. La parole
au collègue Grosjean.
Grosjean (UVP)
- À tous les collègues bonjour. J'ai mal
dormi ce soir parce que hier je n'ai pas eu de réponses sur
l'article 4 et donc je ne sais pas à combien de familles touche un
remboursement sur les frais de l'énergie.
Alors, je vais vous poser la même question sur l'article 5:
aujourd'hui on a vite lu le matin à 9 heures, donc je crois que
vous aurez toute la journée pour me répondre, peut-être avant de la
votation. Il y a un million d'euros et dans cette occasion
j'aimerai savoir - vu que hier l'Assesseur Marco Viérin a spécifié
qu'ils étaient des aides pour les familles, les 12 millions que
vous avez mis ensemble - combien de familles sont intéressées, pour
combien de familles il y aura à partager ce million d'euros et quel
genre de familles, puisqu'aujourd'hui quand on parle de famille on
ne comprend plus si c'est la famille traditionnelle plutôt que le
nouveau système de famille. Merci.
Président
- D'autres? La parola al collega Ferrero.
Ferrero (M5S)
- Grazie Presidente.
Per riprendere con un po' più di lucidità il discorso che era
stato fatto ieri, stiamo discutendo effettivamente di cifre di un
milione di euro che è ben poco rispetto a quello che potevano dare
le centraline idroelettriche che sono state svendute. Noi abbiamo
fatto un calcolo che solo negli ultimi 10 anni almeno 100 milioni
di euro potevano fruttare le centraline se fossero state
effettivamente date le concessioni ai Comuni, alle amministrazioni
comunali o altri enti pubblici, che avrebbero poi riversato i
benefici nei confronti della popolazione. Abbiamo però constatato,
e ce ne siamo occupati diverse volte, che agli interessi dei
valdostani è prevalso effettivamente un interesse che è al di fuori
della Valle d'Aosta. Noi abbiamo trattato, e in maniera
approfondita, il caso della SEVA S.r.l. di Gressan che ha
realizzato un centralina ai piedi del Monte Bianco. Guarda caso il
Comune di Courmayeur era in possesso di una concessione e da un
giorno all'altro il Sindaco dell'Union Valdôtaine, Ennio Mochet,
rinuncia a questa concessione a favore di una società, che ha dei
soci che sono società fiduciarie, gente comunque che ha residenza
fuori valle. Scopriamo, poi, che nella convenzione, al Comune
rimane circa il 10 percento di quello che è l'introito della
centralina, mentre il 90 per cento se lo prende questa società. Non
si riesce a capire perché il vice sindaco di Courmayeur aveva fatto
all'epoca questa convenzione. Si rileva però dopo un po' che nel
cantiere a svolgere mansioni di direzione troviamo il figlio del
vice sindaco di Courmayeur che aveva firmato la convenzione.
La questione va avanti e si trascina e arrivando ai nostri
giorni vediamo come nemmeno vengono corrisposti quei miseri canoni
che la società dovrebbe corrispondere alla regione. Ci sono,
quindi, quasi 100 mila euro, ma dovrebbero essere circa 70-72 mila
euro di morosità. C'è addirittura una delibera del comune di
Courmayeur che si lamenta per le inadempienze della società. E
andando poi a vedere all'interno della compagine amministrativa
della società troviamo la EOS Fiduciaria, una società fiduciaria.
Le società fiduciarie sono quelle che gestiscono capitali. Quindi
l'"oro blu", così noi l'avevamo definito, nella Valle d'Aosta
finisce in certe casseforti che poi non si sa bene dove vadano a
destinare i fondi, se in paradisi fiscali, o le tasche di chi?
Certo non sono le tasche dei valdostani, di certo questo non è
stato un modo per difendere l'autonomia. Si strombazza ai quattro
venti che si è difensori dell'autonomia, si dice: "stiamo attenti a
Roma", ma poi vendiamo i gioielli di famiglia per quattro soldi.
Chi ci guadagna? L'abbiamo capito chi ci guadagna dalle centraline,
cioè i pochi noti, i pochi privilegiati, qualcuno fuori valle e
queste strane società che alla fine fanno venire il dubbio ai
cittadini che in questi giri di denaro un po' di soldi ritornino
nelle tasche di qualche politico valdostano.
Président
- La parole au collègue Donzel.
Donzel (PD-SIN.VDA)
- Grazie Presidente.
Riprendiamo il dibattito che ieri sera si è prolungato non a
caso su questo tema. Adesso è in votazione l'articolo 5, in
votazione l'articolo 5 perché ieri sera è stato respinto un
emendamento dei gruppi di opposizione che aveva cercato di
razionalizzare e dare uno sbocco diverso a queste erogazioni a
sostegno delle famiglie, organizzandole in modo tale che una parte
fosse a sostegno delle famiglie più deboli, e una parte altrettanto
consistente fosse messa a disposizione delle famiglie per farle
uscire dalla condizione di povertà, per reindirizzarle verso la
condizione del lavoro. Si sarebbero così creati due fondi, uno per
il sostegno vero e proprio alle famiglie dando anche dignità
rispetto al concetto di bonus, parlando di fondo di sostegno, e
l'altro un fondo per l'occupazione, che è davvero la vera unica
strada per uscire da questa condizione. Ci troviamo sostanzialmente
a riprodurre in fotocopia articoli che avevamo messo in campo
quando cominciava la crisi. Se voi vedete l'articolo 5 è un
articolo che riprende appunto la legge del 2009 che aveva
l'obiettivo di dare immediatamente una risposta alle famiglie con i
primi morsi della crisi. Ora non siamo più all'inizio della crisi,
siamo in un momento dove la crisi colpisce ancora più duro e ci
vuole una strategia diversa, lo ripetiamo, non da oggi, perché se
fosse solo il frutto di un dibattito notturno, quello che dico
adesso sarebbe davvero poca cosa. È, invece, il frutto di una
discussione che c'è da anni e cioè di cercare di uscire da questa
condizione di piccolo aiuto, tant'è che in molte altre situazioni
siamo andati a modificare gli strumenti anticrisi. Abbiamo
convenuto, con due emendamenti proposti dall'opposizione, di
modificare gli interventi che venivano fatti sulle rate dei mutui,
per razionalizzare quel tipo di intervento. Quindi, se sul fronte
degli aiuti rispetto al pagamento delle rate dei mutui, abbiamo
tutti convenuto, votando insieme all'unanimità gli emendamenti
proposti, per cercare strategie diverse di uscita dalla crisi, ci è
parso, quindi, incomprensibile il muro duro posto da parte della
maggioranza rispetto a intervenire su questi bonus. È
incomprensibile perché non riuscite neppure a gestirli bene. La
gente oggi non ha questi bonus, non ha il
bon chauffag
e e
non sa neppure la data in cui quest'ultimo verrà erogato. Voi
durante le feste di Natale parlate del "bon, bon", cioè
bon de
chauffage
, bonus energia, ma i valdostani non vedono alcun
"bon, bon" e nessuno dà loro indicazioni precise in questo senso.
Ed è per questo - perché voi avete in qualche modo respinto la
logica di ripensare gli interventi anti crisi che in questo momento
non sono più sufficienti per rispondere al morso duro della crisi -
che noi non sosterremo questo articolo perché avevamo proposto
delle risposte molto più forti, molto più incisive alla crisi che
sta colpendo i cittadini valdostani.
Président
- La parole au collègue Chatrian.
Chatrian (ALPE)
- Grazie Presidente, buongiorno
colleghi.
Volevo fare con voi qualche riflessione su questo articolo che
riguarda gli interventi a sostegno delle famiglie meno abbienti e
bonus energia. Questa maggioranza ci ripropone per il sesto anno
consecutivo lo stesso impianto, con però una novità che è
sostanziale: meno soldi su questo articolo 5, quindi se all'epoca
questo articolo era nato per dare delle risposte con più di 2
milioni di euro, noi oggi stiamo discutendo di una forte riduzione
che mettete in campo, che è del 50 per cento. Noi, del gruppo Alpe,
e tutta la minoranza avevamo proposto un'architettura diversa per
dare delle risposte più puntuali. Un'architettura armonizzata in
maniera diversa, anche più ardita perché andava a
cibler
le
vere necessità delle famiglie in questo momento più colpite,
sostenendole. Parallelamente si metteva in campo veramente una
speranza, che è quella di creare le condizioni per dare delle
risposte puntuali a nuovi posti di lavoro. Il Capogruppo di Stella
Alpina, quindi, ieri ha ben detto "due visioni diverse", ha ripreso
il concetto da noi espresso ieri sera, due visioni diverse, più
ardite, io dico anche più puntuali e soprattutto due posizioni che
avrebbero potuto essere concertate nelle sedi opportune, nelle
commissioni consiliari, e poi il governo regionale avrebbe potuto
deliberare. Un metodo e un modo di lavorare in maniera diversa.
Oggi, purtroppo, su questo articolo torniamo indietro per due
motivi: il primo, perché proponete una fotocopia degli ultimi sei
anni, mi sembra che il mondo e anche la situazione in Valle d'Aosta
siano cambiati in questi sei anni, dal 2008 a oggi. Secondo grave
motivo è quello che riducete del 50 per cento l'aiuto alle famiglie
in grande difficoltà, e questo mi sembra paradossale. Noi non
potremo votare questo articolo 5 e voteremo in maniera
sostanzialmente contraria proprio perché la posizione di questa
maggioranza e di questo Governo è rinunciataria. E non solo
rinunciataria, ma anche cocciuta, perché ieri sera il leader della
Stella Alpina, il collega Marco Viérin, ha cercato di bacchiare un
po' sulle onde, dicendo: "l'idea è buona, ma dobbiamo
svilupparla".
C'erano tutte le condizioni per svilupparla perché i nostri due
fondi davano la possibilità di inserire i criteri, inserire le
soglie, e di discutere nelle sedi opportune, non nelle segrete
stanze, e trovare una soluzione a dei problemi e soprattutto dare
linfa a quello che è il discorso occupazionale. Annuncio, quindi,
il nostro voto contrario, perché a monte abbiamo delle idee che
vanno in una direzione completamente diversa dalla vostra, che è
rinunciataria ed è solo esclusivamente una fotocopia degli ultimi
sei anni.
Presidente
- Ha chiesto la parola l'Assessore alla
sanità, salute e politiche sociali, Antonio Fosson.
Fosson (UV)
- Prima di tutto mi sembra giusto e corretto
dare una risposta al Consigliere Grosjean sui numeri, sul tipo di
famiglia che accede a questo bonus energia che, come è stato detto
correttamente, è stato creato come misura straordinaria in funzione
della crisi. Il fondo era di 2 milioni e 70 mila euro e adesso è
stato portato a 1 milione di euro. L'accesso a questo fondo avviene
con le modalità dell'IRSEE e le domande sono personali. Nell'IRSEE,
però, si deve inserire lo stato di famiglia perché, come sa
benissimo il Consigliere, c'è un capitolo sul reddito, un capitolo
sulla formazione della famiglia, c'è una scala equivalente sul
numero dei figli e soprattutto dei disabili e poi c'è un grosso
capitolo che riguarda il patrimonio. Quindi le domande vengono
fatte con questa modalità.
Come venivano concessi i contributi? Intanto veniva concesso un
bonus di 300 euro a tutti. Quando avevamo a disposizione 2 milioni
di euro, chiaramente erano 2 milioni di euro diviso 300 euro e di
conseguenza erano circa 6 mila e 600 le domande che venivano
soddisfatte. Dall'anno prossimo, essendo la metà dell'importo, è
chiaro che le domande che potranno essere soddisfatte saranno la
metà. È stato cambiato il criterio di accesso nel senso che mentre
prima veniva dato il doppio del minimo vitale, - c'è una soglia che
si chiama minimo vitale -, da quest'anno si usa il minimo vitale,
quindi viene dato alle famiglie più povere. Volevo concludere, al
termine di questi due giorni di discussione su questo argomento,
che è estremamente importante, che un argomento come questo non si
poteva forse trattare d'urgenza perché è molto complesso. A nome
della Giunta, del Presidente, posso dire che la rivisitazione di
tutte queste norme sul sostegno della famiglia dell'anti crisi
andrà fatta. Il nostro impegno è di farla con calma, con il nuovo
ISEE, come dicevo. Anche il fatto che nel sociale si siano state
sospese delle leggi, vuol dire che ci impegniamo dall'anno prossimo
a rivedere tutto questo pacchetto, che non è semplice in periodo di
crisi in cui cambia molto, ma ci rendiamo anche noi conto che deve
essere rivisitato con nuovi criteri più efficienti, più propri.
Presidente
- La parola al collega Bertschy.
Bertschy (UVP)
- Buongiorno a tutti. Colgo con piacere le
parole dell'Assessore Fosson riguardo questa posizione che la
Giunta sta maturando rispetto agli interventi di cui abbiamo
lungamente discusso qualche ora fa. Colgo anche l'occasione per
citare i dati con i quali avevo anticipato alcune cose durante il
mio precedente intervento. Avevo sollecitato l'Assessore Fosson
sulla necessità di avere dati più aggiornati rispetto a quello che
sta succedendo.
Il documento che l'Assessore mi ha detto di avere come documento
di discussione è utile, è una bella indagine, che fra l'altro
avevamo utilizzato già tempo fa, purtroppo la società vive una
crisi profonda, le cose cambiano in maniera importante e molto
veloce. È necessario, quindi, provare a documentare meglio la
situazione che stiamo vivendo anche perché
l'abstract
evidenzia giustamente i cambiamenti della società valdostana, e la
prossima settimana credo che la Fondazione Courmayeur ci dirà
qualcosa anche a questo proposito, che dimostrano come negli ultimi
due anni le cose sono cambiate in maniera importante. Purtroppo in
questi cambiamenti le fasce più deboli, i poveri, nel senso le
persone che hanno difficoltà con il lavoro, patiscono in maniera
decisamente più importante la crisi e ci sono indicatori che dicono
che questi valori cambiano quattro volte tanto, purtroppo in senso
negativo, rispetto alle fasce che queste situazioni non le vivono.
Ben venga, quindi, la volontà di riaprire una discussione, di
approfondire questi argomenti, e di trovare nuove misure che diano
risposte più efficaci. Noi rimaniamo dell'idea che un'operazione,
una scelta come quella che avevamo portato in questa discussione
nel bilancio, poteva aprire una prospettiva nuova, rispetto alle
risorse per lo sviluppo e soprattutto per accompagnare in senso non
più di assistenza alle fasce più deboli e la povertà, ma in un
senso di educazione nuova alla possibilità di rientrare nel
circuito del lavoro, di avere un'occupazione che in qualche maniera
ridia quella dignità che si perde quando si entrano in certe
condizioni.
Proviamo lo stesso a lavorare, le nostre indicazioni sono
scritte nero su bianco e possono aprire un tavolo di discussione.
Se l'articolo fosse stato accettato nella sua interezza, avremmo
già avuto la disponibilità di 7 milioni di euro per fare dei primi
ragionamenti tutti insieme. Rispetto, poi, a quello che è rimasto
in bilancio su questo articolo, è chiaro che le risorse sono poche
e chiediamo di ripensare alla disponibilità, se sarà il caso, dopo
una valutazione delle richieste. I bilanci non sono strumenti
rigidi, possono essere ripensati facilmente durante l'anno per cui
chiediamo di valutare se non sarà poi il caso di fare interventi
differenti una volta che avremo tutti i dati, anche con
l'applicazione del nuovo ISEE, che credo per i valdostani aprirà,
forse, una possibilità di vedere misurato in maniera più equa il
proprio patrimonio.
Sappiamo che il precedente indicatore, rispetto alla casa di
proprietà, a tutti quei beni che valgono poco e sono seminati nella
media collina, nella montagna, beni che sono ex rurali che
purtroppo contano nel nostro patrimonio, ha in qualche maniera
fatto diventare più ricco il valdostano senza poi esserlo
veramente. Il nuovo ISEE, quindi, sicuramente ci darà la
possibilità di aggiornare questi indicatori e probabilmente ci sarà
un po' più equità per valutare un patrimonio che porta ricchezza e
invece quello che è semplicemente un patrimonio, che fra l'altro
costa e va portato avanti, con le manutenzioni del caso, ma non
produce alcun beneficio e alcuna ricchezza.
Presidente
- La parola alla collega Morelli.
Morelli (ALPE)
- Bonjour à tous.
Intervengo per esprimere il rammarico che la maggioranza non
abbia voluto prendere in considerazione la nostra proposta e lo
dico con ancor più grande rammarico, per quanto appena affermato
dall'Assessore Fosson, cioè che c'è una volontà da parte della
maggioranza di tornare sul problema delle nuove povertà per
ripensare i provvedimenti e fare un nuovo ragionamento. Noi
andavamo proprio in questo senso e la nostra proposta non era così
perentoria tant'è che noi nel nostro emendamento dicevamo "entro 2
mesi dalla data di entrata in vigore della presente legge":
termine, lasso di tempo che potevamo anche essere disponibili a
ripensare. La Giunta regionale, previo parere della commissione
consiliare competente, stabilisce i criteri e le modalità per la
fruizione del fondo. Voglio essere molto pragmatica: la
maggioranza, invece, sceglie di mantenere tre provvedimenti
distinti con tre iter diversi che impegneranno il personale di
strutture distinte dell'Amministrazione regionale e richiederanno
da parte dei cittadini del tempo per espletare le pratiche.
Riteniamo che in questo momento sarebbe stato necessario ragionare
con calma e non volersi a tutti i costi asserragliare su delle
posizioni che non favoriscono i cittadini. Il rammarico è questo: è
un po' un'occasione persa per dare una risposta forse più adeguata
ai tempi. Io non dico che queste risposte non siano le risposte che
cerchiamo di dare ai cittadini, ma sicuramente si poteva e si
doveva semplificare, dopo anni di esperienze e di applicazione di
queste misure, e cercare di dare una risposta meglio strutturata.
Siamo, quindi, dispiaciuti, manterremo naturalmente le nostre
posizioni e non voteremo questo articolo.
Presidente
- La parola al collega Nogara.
Nogara (UVP)
- Merci Présidente.
Buongiorno a tutti. Prendo la parola per un intervento
brevissimo, per una questione solo tecnica. Rileggendomi gli
articoli 3, 4 e 5 volevo sapere: queste tre misure previste nel 3,
nel 4 e nel 5 possono essere prese da una famiglia sola, per
esempio? Cioè una famiglia può fare la domanda in base all'articolo
3, poi può farla in base all'articolo 4 e anche in base
all'articolo 5? Si è parlato di cercare di aiutare il maggior
numero di famiglie, ma in questo caso alla fine magari si aiutano
poche famiglie in modo abbastanza importante, dando alla singola
famiglia tutte e tre le misure. Vorrei una risposta su questo per
capire se questa secondo voi è una pensata giusta.
Presidente
- La parola all'Assessore alle attività
produttive, energia e politiche del lavoro, Marquis.
Marquis (SA)
- Grazie Presidente.
L'occasione mi è gradita per cercare di fare un po' di chiarezza
su di un argomento che abbiamo discusso già ieri sera. Le misure
possono essere complementari, in questo caso, sino all'esercizio
2013, e si poteva accedere ai due tipi di bonus qualora ne
ricorressero i requisiti.
Per quanto riguarda l'approccio del prossimo futuro, quindi, per
l'esercizio 2014, c'è la volontà di fare accedere solamente a una
misura, facendo una rimodulazione dei contributi dei quali
verrebbero a beneficiare i vari soggetti. Detto questo, ci tenevo a
fare dei chiarimenti, visto che era stato evidenziato anche negli
interventi precedenti, relativamente alle tempistiche in base alle
quali verrà dato corso all'erogazione delle spettanze per i
cittadini. Domani sarà presentato un disegno di legge, nel corso
della riunione della Giunta regionale, per aumentare la capienza
dei capitoli disponibili così da autorizzare Finaosta ai pagamenti.
Se l'iter andrà a buon fine e ci sarà tutta la collaborazione della
Commissione consiliare, come io credo che sia in questo caso, nel
corso del Consiglio del 18 porteremo a compimento questa operazione
e, quindi, dal 19, verrà data l'autorizzazione a Finaosta per
procedere ai pagamenti a chi ne ha diritto. Ancora due
considerazioni di natura politica sulla misura nel suo complesso:
credo di poter confermare l'efficacia dell'impostazione che la
maggioranza vuole dare. Per contro, volevo fare alcune riflessioni
sulle impostazioni di emendamento.
Il fondo di dotazione che verrebbe costituito è un fondo a
favore delle famiglie che verrebbe dimensionato con 5 milioni di
euro. Sicuramente, se ci lamentiamo che 8 milioni sono pochi, 5
milioni sarebbero ancora meno per poter dare un servizio utile e un
aiuto in questo momento di difficoltà. Per quanto, invece, concerne
l'altra iniziativa che proponete ovvero quella di creare un fondo
straordinario per l'occupazione e per lo sviluppo, mi sento di
dire, a questo proposito, che noi non siamo per la politica degli
slogan, ma per la politica del fare. All'interno di questo fondo
per lo sviluppo, leggo con attenzione le misure che andate a
prevedere: ripresa economica; favorire l'occupazione; imprenditoria
giovanile; prestiti d'onore; microcredito; risparmio energetico del
patrimonio immobiliare.
Viene ricompreso, in pratica, l'universo dentro questa misura e
con una disponibilità di 5.900.000 euro. Credo che
l'Amministrazione regionale, nel bilancio, se lo avete letto con
attenzione, preveda già tutta una serie di misure articolate per
dare delle risposte concrete alle esigenze della popolazione e dei
cittadini valdostani. Il solo microcredito sarà varato la prossima
settimana e prevede 4,5 milioni di euro. L'imprenditoria giovanile
è guardata con grande attenzione e sono previste a bilancio le
risorse sul 2014 per fare fronte a questa problematica. Abbiamo
detto che, sul risparmio energetico, saranno messi a disposizione
dei mutui, dei fondi di rotazione istituiti appositamente in
Finaosta per rispondere a questa esigenza. Riteniamo, quindi,
coperta anche questa situazione.
Per quanto riguarda l'occupazione, anche la relazione di
Confindustria dice che sono aumentati lo scorso anno i fondi a
disposizione a bilancio. Abbiamo un bilancio del dipartimento del
lavoro che prevede 17 milioni di euro e, quindi, credo che possano
essere predisposte tutte le iniziative a favore di questo target.
Pertanto, credo che, politicamente, siamo soddisfatti e convinti
che l'iniziativa che abbiamo predisposto sia un'iniziativa buona
che, pur nel momento di difficoltà, sarà in grado di dare le giuste
risposte alle attese dei cittadini valdostani.
Presidente -
La parola al collega Donzel.
Donzel (PD-SIN.VDA) -
Grazie Presidente.
A volte si dice che la notte porti consiglio. Qualcuno in
tribuna stampa ed anche tra i media si chiedeva perché stessimo lì
a discutere fino alle tre del mattino. Poi ci svegliamo e scopriamo
che stiamo discutendo di un bilancio che già non c'è più.
Scusi, Assessore Marquis, lei doveva venire qui a difendere il
bilancio che volete far votare e non dire che da domani si sarebbe
cominciato con nuove leggi, promettendo nuove cose. Ci sono due
parti della sua risposta che vorrei analizzare con calma,
altrimenti chi ci segue non capisce più nulla. Ci portate fino alle
tre del mattino con un atteggiamento irrisorio nei confronti dei
nostri provvedimenti, dicendo che avete fatto la migliore legge
finanziaria possibile - perché così deve fare un governo - l'avete
difesa e vi siete battuti per questa legge. Già ieri è scappato di
dire al collega Borrello del suo gruppo che "alcune cose che dite
voi non sono poi così sbagliate", dobbiamo riflettere a questo
proposito. Poi, tra le tre del mattino e le nove e mezza, salta
fuori che esiste già un nuovo provvedimento di legge pronto a
integrare questo bilancio. Quindi, questo vuol dire che la legge
finanziaria che avete presentato è insufficiente, incompleta e che
ne abbiamo ben donde noi a lamentarcene. E di nuovo ci dite che "se
sarete buoni, se l'opposizione non farà la birichina e in
Commissione lascerà accelerare rapidamente l'iter di questo
lavoro".
Chi vi ha impedito di presentarla oggi? Perché non avete portato
oggi questa legge magnifica che salverà il popolo valdostano
dall'indigenza? Vi apriamo le porte: fatelo adesso. Se avevate
delle risorse aggiuntive in Finaosta e quant'altro - noi ve lo
abbiamo chiesto in tutti i modi di tirare fuori i soldi, di farci
vedere i conti -, devono essere trovate fino all'ultima e messe in
campo. Adesso ci dite: "ma, vediamo, si potrebbe trovare però
dovete stare bravi. Dovete stare zitti, colleghi dell'opposizione.
Se state buoni in Commissione e non alzate troppo la voce, magari
tiriamo fuori qualche soldino". Ma stiamo scherzando? La alziamo il
doppio la voce se scopriamo che avevate delle risorse e non le
avete messe in campo adesso che è il momento in cui servono.
Dopodiché, dopo aver sottovalutato il fatto che i nostri
emendamenti avevano una parte di sostegno e una parte, invece,
propositiva di aiuto all'occupazione, ci snocciola le misure
dell'occupazione che noi abbiamo visto e che abbiamo avuto modo di
contestare come insufficienti, in un momento in cui il dato più
grave di tutti, in Valle d'Aosta, è la crisi occupazionale
terribile, con una disoccupazione certificata sopra l'8 percento.
C'è una disoccupazione reale molto più alta, perché sappiamo che le
persone neanche più cercano lavoro visto che tanto non lo trovano.
Quindi, in realtà, il dato è molto più preoccupante. Il dato della
disoccupazione giovanile in Valle d'Aosta è un dato raccapricciante
perché ci porta completamente fuori dai parametri delle regioni che
avevano reddito pro capite alto. Per cui, in una regione in cui,
nelle statistiche, il reddito pro capite rimane alto, i nostri
giovani non hanno il picco di un quattrino, non hanno un futuro da
costruire, vivono sulle spalle dei nonni, delle pensioni dei nonni
e sullo stipendio dei genitori. A tutto questo lei risponde dicendo
che questa legge finanziaria, lo dice lei, lo certifica oggi con le
sue parole, non è in grado di dare risposte e bisognerà prendere
subito, fin a domani, dei provvedimenti aggiuntivi. Ma, allora, a
che cosa abbiamo lavorato in questo mese? La legge finanziaria è la
legge più importante e lei già ci dice: "Vedremo, andremo in
commissione". Queste sono parole sue, si riascolti! Lei ha detto
che bisogna fare una nuova legge. Si riascolti! Lei ha detto che
bisogna andare in Finaosta a recuperare nuove risorse. Allora, o si
riascolta e sa quello che dice al microfono, caro Assessore o,
altrimenti, ci porta certamente fuori dal dibattito perché,
diversamente, chi sta seguendo questo dibattito non capisce più
nulla. "Come mai l'opposizione non sarebbe favorevole ad andare a
recuperare nuove risorse?" Ve lo chiediamo da giorni e giorni:
dateci questi dati, fateceli vedere. Non ci avete dato questi dati
e, adesso, scopriamo che da domani mattina si riparte daccapo a
lavorare. E, allora, che legge finanziaria è: una legge finanziaria
zoppa? Monca? Visto che parte già in modo sbagliato. Questa non è
la strada che noi vogliamo disegnare per il futuro della Valle
d'Aosta e siamo ancora più convinti degli emendamenti che ieri
sera, in notturna, ci avete affossato.
Président
- La parole au collègue Chatrian.
Chatrian (ALPE)
- Grazie Presidente.
Mi sembra un po' una situazione surreale. Da tre giorni stiamo
discutendo due dei documenti politici più importanti e impattanti
sul prossimo triennio: il DL 8 e il DL 9 della nostra Finanziaria
triennale, l'unico strumento che può essere modificato dal punto di
vista legislativo, inserendo delle modifiche, azzerando certi
impianti inseriti negli anni passati per poi concludersi in una
scelta forte che decide dove allocare le risorse. Ho ascoltato
attentamente le considerazioni dell'Assessore Fosson che dice:
"l'argomento è forte e va analizzato. Le proposte dei quattro
gruppi di minoranza possono avere una loro ricaduta. A nome del
Governo - così ci ha detto pochi minuti fa - vorremmo declinarlo,
dettagliarlo, ragionarci per poi discuterne nelle sedi
opportune".
Immagino che si riferisse o all'aula o alle commissioni
consiliari. Poi, in un clima surreale, forse il termine non è
sufficiente, cerco di ascoltare attentamente le parole
dell'Assessore Marquis che ha alle spalle un bagaglio
amministrativo e politico non indifferente, e quindi, non è stato
catapultato sul suo dicastero, e mi sento queste due brutte
provocazioni messe sul tavolo, a freddo. "Non siamo noi per la
politica degli slogan - ci dice - ma siamo per la politica del
fare!". Allora, non ho capito di che cosa abbiamo discusso ieri
sera e questa mattina. Più che discutere della nostra
controproposta, oltretutto con il parere positivo del coordinatore
delle finanze che dice che i 17 consiglieri hanno presentato una
proposta valida e con la copertura finanziaria, non capisco perché
lei porti avanti la politica del fare e noi non la portiamo avanti.
Ce lo spiegherà poi meglio e ce lo dettaglierà molto meglio,
immagino. Rimandiamo, quindi, queste considerazioni al mittente.
Utilizzi altri vocaboli perché non è nostra intenzione fare degli
slogan, ma è solo nostra intenzione, invece, mettere in campo la
politica del fare con delle proposte concrete e, oltretutto, con
una convalida dal punto di vista tecnico-finanziario.
Detto questo, poi lei esce dal seminato e ci porta a spasso o,
almeno, pensa di portarci dicendo: "Leggetevi anche la relazione di
Confindustria". Noi abbiamo letto la relazione di Confindustria e
anche quella della Banca d'Italia. Conosciamo la situazione
occupazionale in Valle d'Aosta. Conosciamo, Assessore Marquis,
anche le percentuali di disoccupati in Valle d'Aosta e, anche con
un po' di presunzione, le criticità della Valle d'Aosta. Tuttavia,
non accettiamo che lei, con
nonchalance
, dica: "consiglieri,
noi domani in Giunta approveremo un disegno di legge".
Come ha ben detto il collega Donzel, questo testo legislativo
dovrà essere portato in fretta e furia per il 18-19 dicembre per
l'approvazione dato che poi, il 19, Finaosta dovrà dare corso alla
scelta. Sono sue parole, Assessore Marquis! Allora, oggi stiamo
discutendo l'articolo 5 - e termino, Presidente Rini - e gradiremmo
sapere perché avete mantenuto lo stesso impianto, perché avete
ridotto del 50 percento l'aiuto, perché l'Assessore Fosson dice
che, a nome della maggioranza, del Governo regionale, affronterete,
nelle sedi opportune, una modifica e lei annuncia un disegno di
legge che, quindi, è già confezionato, pronto, dettagliato e con
proiezioni, e che verrà approvato, il 18 discuteremo la vostra
proposta e oggi ci presentate l'articolo 5? Abbiamo fatto bene,
allora, ad andare avanti fino alle tre e mezza. Forse, dovevamo
andare avanti ad oltranza per entrare nel dettaglio degli articoli
3, 4 e 5 - termino, Presidente Rini - perché qui siamo in una
situazione surreale e, veramente, la invito, neo-Assessore Marquis,
a tenersi per lei gli slogan. Noi facciamo le nostre umili,
piccole, semplici proposte, ma le nostre proposte, dal punto di
vista contabile e finanziario, hanno l'okay dall'Assessorato del
suo collega Baccega.
Président
- La parole au collègue Cognetta.
Cognetta (M5S)
- Grazie Presidente.
Buongiorno a tutti. Assessore Marquis, devo dire che lei dà
dimostrazione del fatto che le buone idee sono contagiose. Abbiamo
avuto un'ottima idea, l'abbiamo sviluppata per un mese, ci abbiamo
lavorato, abbiamo fatto una serie di emendamenti e vedo che voi,
adesso, la fate vostra e la apprezzate così tanto che tirate fuori
questo colpo di teatro che ci permetterà, forse, di dare una
risposta ai cittadini valdostani. Volevo fare, però, un paio di
considerazioni sul perché abbiamo previsto 5 milioni e non 8, 10 o
20 o 50. La prima considerazione che faccio è che, per esempio,
della gestione speciale, quella sulla quale vanno a intervenire
alcuni articoli, non ci è data contezza, a noi della minoranza,
della sua grandezza. Non sappiamo, per esempio, quanto contiene.
Sappiamo che è alimentata da un certo valore che dovrebbe essere
pari a circa 80 milioni di euro all'anno, ma, banalmente, quando io
ho chiesto: "bene, arrivano 80 milioni di euro all'anno, ma qual è
la cifra di partenza?" Nessuno ha risposto perché non si può
sapere. Da questi banchi non conosciamo effettivamente le risorse
che abbiamo a disposizione. Quindi, siccome quando facciamo gli
emendamenti dobbiamo poi indicare la copertura finanziaria degli
stessi, noi, chiaramente, facciamo un lavoro all'interno dei numeri
che ci vengono dati. Per voi, invece, è banale. Telefonate a
Finaosta e chiedete se ci sono o meno i soldi. Vi dicono se ci
sono, li potete spostare senza problemi. Quindi, per voi diventa
poi facilissimo alzarvi e venire qui a dire che si possono mettere
10 milioni di euro in quel capitolo. E, a questo punto, sembra che
siate voi a fare l'operazione, quando, in realtà, tutta l'idea e
tutta quanta la struttura è nostra. Questo, ripeto, a noi non
importa. A noi importa che vengano trovate le soluzioni. L'unica
cosa che, magari, ci può infastidire è che ve ne vogliate
appropriare, lanciando su di noi il fatto che non siamo stati
bravi. Questo ci può dare un po' fastidio.
In effetti, lei deve ammettere, invece, che noi abbiamo avuto
una buona idea e che se ne potrebbe discutere sedendosi attorno a
un tavolo per cercare di sistemare quella faccenda insieme. Invece,
se è una buona idea, la fate diventare vostra e poi ci dite che
siamo degli incapaci, allora questo mi sembra un po' esagerato. E
lei, tra le righe, ha fatto passare questo messaggio. Mi scusi se
glielo dico, ma non è corretto. Ieri, mi sono reso conto che c'è
stato uno scarso passaggio di informazioni nei
pourparler
con i colleghi rispetto al 3, 4 e 5, rispetto all'emendamento che
abbiamo proposto e all'emendamento di cui parleremo
successivamente, relativo a un altro articolo che creava, appunto,
i fondi di cui parlava lei. Ma, come ho detto, bastava parlarne.
Voi non lo avete fatto. Voi, come al solito, partite per la vostra
strada, decidete voi, valutate voi, poi, all'occorrenza, quando
facciamo qualcosa di buono, diventa un'idea vostra. Io non vorrei
ripetermi perché, alla fine, uno diventa stancante, però ho anche
capito che se uno, in politica, ripete le cose, poi, alla fine,
riesce a far passare il concetto. Continuo a ripetere che non siamo
noi l'antipolitica. Questo vorrei che fosse chiaro. Non siamo più
noi perché stiamo cercando di portare avanti un concetto di
condivisione e di contagio delle idee che voi, invece, non avete
nella maniera più assoluta. E saremmo noi l'antipolitica? Noi
saremmo le persone che non vogliono risolvere i problemi? Allora,
se noi, adesso, ci fermassimo per una mezz'oretta e vi potessimo
spiegare nel dettaglio qual è l'idea che c'è dietro questo nostro
impianto, potremmo, probabilmente, nel giro di venti minuti,
mezz'ora, diciamo anche quarantacinque minuti per quelli che hanno
un po' più di difficoltà nell'apprendere tutti i meccanismi,
arrivare a una condivisione totale dell'impianto.
Poi, dopo, non dovreste dire che l'avete fatto voi, ma che
l'abbiamo fatto insieme. Questo potrebbe crearvi qualche problema
politico perché vorrebbe dire che forse non siete capaci di farlo.
Questo lo dite voi. Noi lo diciamo già. Per noi questa cosa è
sicura, tant'è che, adesso, voi rubate le nostre idee. Sono
contento perché le buone idee, come dico, sono contagiose. E noi
del Movimento Cinque Stelle questo lo abbiamo dimostrato a tutti i
livelli in tutta Italia. Adesso, addirittura, ci danno ragione sui
rimborsi elettorali (ci hanno messo vent'anni). E questo è solo per
fare qualche esempio. Quindi, se, per cortesia, cominciate ad avere
un atteggiamento più costruttivo - e condivido il fatto che abbiamo
fatto le tre e trenta di questa notte, ma avete recepito i concetti
- sono disposto a fare anche le cinque della mattina purché
condividiate quello che diciamo noi.
Presidente
- Grazie. Altri? La parola al collega
Grosjean.
Grosjean (UVP)
- Grazie Presidente.
Volevo semplicemente ringraziare l'Assessore per le informazioni
che mi ha dato sui numeri perché, purtroppo, questa notte, queste
poche ore, non sono riuscito a dormire perché non capivo bene
quante fossero le famiglie. È un numero veramente limitato e ho
anche un presentimento: qui bisognerebbe cominciare a guardarsi
negli occhi e a parlare chiaro. Chi sono queste famiglie? Sono per
caso quelle che hanno interesse ad avere l'ISEE basso? Lei hai dei
dipendenti? Ecco, si rivolga agli imprenditori: ci sono quelli che
vogliono lavorare in nero!
Presidente
- Grazie. La parola al collega Gerandin.
Gerandin (UVP)
- Merci Madame la Présidente.
Io, dopo l'intervento dell'Assessore Marquis, mi aspettavo che
terminasse, più che con il
leitmotiv
della rimodulazione,
perché ormai sentiamo solo più la parola "rimodulare", con la
parola "ravvedimento". In effetti, lei ci ha detto delle cose che
sono veramente il contrario di quello che avete detto ieri. Spero
che, come succede tante volte, la notte porti consiglio, ma quando
lei dice che, fino al 2013, gli aiuti erano cumulabili, e che, dal
2014, ci sarà la grande svolta, nel senso che gli aiuti non saranno
più cumulabili, per cui qualcuno prenderà il
bon chauffage
,
mentre altri prenderanno il bonus energia - se abbiamo capito bene,
almeno, questo è quanto ci ha detto -, allora rimane solo più
l'incognita di dire: "obblighiamo i cittadini a fare due o tre
domande e poi vedremo in quale casella collocarli".
È così, perché nel nostro emendamento chiedevamo esattamente di
fissare, per i cittadini, un reddito, una fascia legata sicuramente
al reddito, alla componente familiare, alla nuova ISEE. Io ho anche
introdotto un concetto che mi è piuttosto caro, e cioè quello di
legare la fascia a un minimo di anni di residenza per fare sì che
venga chiesto a un solo soggetto se si ha diritto a ricevere aiuti.
Parliamo di semplificazione, ma la semplificazione è veramente
difficile da capire quando non ci si vuole aprire a una cosa
elementare che, soprattutto, scaricherebbe, sgraverebbe i vostri
uffici dalle varie analisi, dalle varie possibilità di fare
graduatorie per poi andare a comunicare in quale si viene
inseriti.
Vengo al secondo passaggio riferito al discorso: "ma, sapete, in
questi tempi, con la vostra proposta allocate 5 milioni e 900.000
euro!". Queste, però, sono somme importanti. In effetti, quello di
cui ha parlato lei, Assessore, è fuffa. È fumo quello che vendete.
È fumo perché io le apro di nuovo il tavolo impietoso delle
politiche del lavoro, quello per cui voi avete detto di aver messo
in campo svariati milioni, e dico che, nelle politiche del lavoro,
voi avete venduto fumo perché gli imprenditori, le cooperative e
tutti coloro che hanno creduto nelle vostre promesse hanno assunto,
avevano diritto a un rimborso fino al 70 percento del costo del
lavoro per le categorie disagiate, e sono imprenditori che hanno
dovuto licenziare perché non avete dato loro risposta. Non avete
risposto da marzo. Avete obbligato le cooperative a fare dei
progetti e non avete rendicontato i fondi. Sono quei famosi fondi
per cui, probabilmente, rischieremo anche il disimpegno. Per noi,
quindi, era importante prevedere 5.900.000 euro
cash
, perché
questi erano
cash
e non c'era la necessità di andare a fare
la trafila alla Finaosta con i mutui e quant'altro. Queste erano
risorse
cash
che potevano essere messe in campo con dei
tempi di risposta di circa 3-5 mesi. Torno a dire - cosa che ormai
abbiamo citato e stra-citato - che l'Alto Adige ha messo in piedi
un incubatore di impresa che in 3 mesi ti risponde e in 2 mesi e
mezzo eroga. Qui siamo anni luce indietro. Non vogliamo neanche
avvicinarci a questa realtà, però il concetto ci è molto caro.
Siamo veramente allibiti. È vero che la politica è anche l'arte del
contorsionismo, ma qui stiamo veramente rasentando l'arte circense.
Quindi, tutto questo non ha senso. Lei ha detto delle cose che
avrebbero fatto sì che voi dovevate non solo condividere il nostro
emendamento. Se, poi, il problema erano le risorse, se ne poteva
parlare. Non era un emendamento chiuso. Se 5 milioni di euro non
bastavano, se ne potevano mettere 6 o 7. Non era questo il
discorso, ma era il messaggio diverso, un messaggio per creare un
minimo di entrate al sistema Valle d'Aosta perché questo - e lo
ripeto per l'ennesima volta e lo ripeterò all'infinito - è un
sistema che non regge. Avete avuto un decrescendo, negli anni, dei
contributi perché non avete più entrate. Non abbiamo più entrate. O
alimentiamo le entrate o il sistema Valle d'Aosta è finito.
Président
- La parole au collègue Guichardaz.
Guichardaz (PD-SIN.VDA)
- Grazie Presidente.
Pensavo di non dover intervenire su questo specifico articolo e,
quindi, di andare velocemente ad affrontare gli altri. Poi,
l'intervento dell'Assessore Marquis mi ha sollecitato e mi ha
ricordato la pubblicità dell'Ilva. Non so se ricorda, Assessore.
Era quella pubblicità che dipingeva l'ILVA come il paladino
dell'ecosostenibilità e dell'ecologia, quella fatta un paio di anni
fa. Abbiamo poi visto che cosa è successo e che ILVA aveva forse
più la coda di paglia per obbligarsi a fare una pubblicità che la
dipingeva esattamente diversa da quella che pare oggi sia. E dopo
il veterinario che disincaglia la mucca, non ci sono i colleghi del
Cinque Stelle, oggi abbiamo l'Assessore Marquis che disincaglia con
l'elicottero delle milionate di euro che arriveranno probabilmente
nelle casse di Finaosta e che serviranno a foraggiare chissà chi,
non si sa bene attraverso quali manovre e quali pratiche. Quando mi
hanno spiegato un po' come si dovevano costruire gli emendamenti al
bilancio, mi hanno detto che sarebbe stato opportuno far quadrare i
conti, non sbrodolare perché se non ci sono le risorse e i saldi di
bilancio non coincidono, salta tutto perché non c'è la
compatibilità finanziaria. L'emendamento può essere presentato, ma
viene in automatico bocciato.
Invece, voi oggi ci insegnate che, siccome siete quelli del
fare, e mi pare anche quelli del dare o dell'avere perché li avete
veramente tutti, non è importante avere una tecnica di costruzione
del bilancio. "Facciamo pure quello che vogliamo tanto i soldi si
trovano". Voi avete il polso della situazione, avete il portafoglio
e vi potete permettere di arrivare in aula, dopo che noi per
settimane facciamo emendamenti, costruiamo bilanci, cercando di far
quadrare i conti, a raccontarci che la settimana prossima
presenterete, anzi, addirittura domani, presenterete un disegno di
legge. Perché non lo avete già infilato in finanziaria? Perché non
ce lo avete spiegato prima? E oggi venite a dirci che noi siamo
quelli che diminuiamo il denaro da 12 milioni lo portiamo a 5,
dimenticandovi - e ve lo abbiamo detto ieri in tarda notte, cosa
che, forse, vi sfugge perché leggete solo quello che vi interessa -
che noi abbiamo costruito due fondi finalizzati al sostegno delle
famiglie e allo sviluppo.
Se vogliamo continuare su questa strada, sulla strada di dire:
"Voi prelevate i soldi alle famiglie. Noi siamo quelli che, invece,
diamo i soldi, che li concediamo e che ne diamo anche di più",
probabilmente il gioco non funziona. Siete dei vecchi volponi
perché siete quelli che tirano via per rimettere. Ma che gioco è,
che strategia è questa? Guardate che questa non è una mano di poker
dove voi potete fare i
bluff
, potete tenervi gli assi nella
manica da tirar fuori al momento opportuno per farvi lo spot!
Assessore, le chiedo - e, magari, ho capito male io - se pensate di
differenziare i contributi in modo tale che ogni famiglia possa
accedere a un solo, che cosa creeremo? Un ufficio di consulenza
giusto per fare capire alle famiglie quale sia il contributo a cui
conviene di più accedere? Ma vi rendete contro di quello che state
dicendo oggi? Capisco che questa notte siamo andati a dormire un
po' tardi, mi sembra però che stiate cambiando completamente,
mistificando le cose che avete scritto e le cose che avete
detto.
Presidente
- Grazie. La parola al collega Fabbri.
Fabbri (UVP)
- Sì, grazie Presidente.
Mi ricollego un attimo a quello che ha detto il collega
Gerandin, per ribadire qual è la
ratio
dei nostri
emendamenti. Questa
ratio
è solo quella di liberare delle
risorse da investire sul lavoro, e tutti quanti sono stati
costruiti con quest'ottica. Queste risorse da investire sul lavoro
sono anche risorse che possono dare speranza, come è stato detto,
ai nostri giovani. Per cui è tutto un filo conduttore quello che ci
ha animato nel nostro lavoro, tenetelo presente questo, anche
quando affronteremo i prossimi emendamenti. C'è, come dicevo, una
razionalità precisa, senza naturalmente dimenticare le categorie
più deboli.
Presidente
- Grazie. Altri? Ci sono altri, colleghi che
vogliono intervenire? Possiamo procedere alla votazione? Apriamo la
votazione sull'articolo 5. Colleghi siete invitati a votare. Non
funziona la postazione del collega Perron. Anche dell'Assessore. È
più di una la postazione che non funziona. Anche quella della
collega Fontana e dell'Assessore Testolin. Perfetto, possiamo
chiudere la votazione.
Presenti: 35
Votanti: 35
Favorevoli: 18
Contrari: 17
Il Consiglio approva.
Passiamo ora all'esame dell'emendamento n. 5 della minoranza.
Introduce l'articolo 5 bis. Ha chiesto la parola il collega
Bertschy.
Mi scuso, davvero, abbiamo anche i tecnici della ditta che si è
occupata del rifacimento dell'impianto. Ci scusiamo per il continuo
disagio dovuto al malfunzionamento del sistema audio dell'aula.
Collega Bertschy ci scusiamo davvero per il disagio.
Bertschy (UVP)
- No, ci mancherebbe. Prendo la parola per
mozione d'ordine. Per una serie di disagi tecnici, come tutti
abbiamo rilevato. È chiaro che bisognerebbe un capire cosa sta
succedendo, qual è l'aspetto tecnico che continua a complicare i
nostri lavori, anche perché intervenire in certi momenti è
importante così come riuscire a intervenire subito per poter avere
un dialogo che dia continuità alle cose che stiamo dicendo. È da
ieri che ci sono queste continue interruzioni, ci farebbe piacere,
Presidente, capire appunto cosa sta succedendo. Inoltre, credo come
un po' come tutti avrete avuto segnalazioni che il nostro
streaming
continua a dare problemi e lo dico un po' a tutti
i colleghi, ho scoperto anch'io che c'è un problema di volume del
microfono, ci sono da casa persone che sentono e non sentono gli
interventi, quindi se avete piacere di far sentire la vostra voce
regolate il volume sulla postazione, perché altrimenti si rischia
di non farsi sentire. Cerchiamo di avere al più presto notizie
riguardo a questi continui malfunzionamenti perché dispiace a noi,
ma soprattutto alle persone a casa, che continuano ad avere delle
interruzioni.
Presidente
- Grazie collega Bertschy.
Per il puntuale intervento, passerei subito la parola al collega
Perron, poi vi proporrei una breve sospensione, in quanto abbiamo
l'occasione di avere i tecnici della ditta che si è occupata del
rifacimento del sistema audio, così possiamo chiedere direttamente
a loro, in Conferenza Capigruppo, quali sono le criticità. La
parola al collega Perron.
Perron (UV)
- Sì, Presidente.
Era solo per chiedere quello che lei ha già anticipato e che in
qualche modo ha già inoltrato il collega Bertschy. Chiederei che la
Presidente si facesse interprete di un corretto funzionamento
affinché non ci siano equivoci anche in caso di eventuale votazione
segreta.
Presidente
- Grazie. Collega Nogara.
Nogara (UVP)
- Scusate se intervengo, ma la cosa che ha
detto il collega Consigliere Perron secondo me è gravissima, perché
si mette in dubbio anche il funzionamento del sistema, dicendo che
ci potrebbero essere dei problemi per le votazioni segrete. Ogni
tanto noi l'abbiamo già detto, ma se lo rilevate anche voi mi
sembra che sia una cosa seria.
Presidente
- Grazie colleghi. Quindi sospendiamo il
Consiglio per 10 minuti per la Conferenza dei Capigruppo.
Si dà atto che la seduta è sospesa dalle ore 10,22 alle ore
10,41.
Rini (Presidente)
- Colleghi possiamo riprendere i nostri
lavori? Vi comunico l'esito dell'incontro della Conferenza dei
Capigruppo. Innanzitutto, su richiesta unanime di tutti i
Capigruppo, in caso di richiesta di votazione segreta si procederà
per la seduta odierna alla votazione tramite palline nella cabina.
Questo per garantire, pur avendo un minimo di rassicurazione da chi
sta effettuando i controlli sul nostro sistema audio e di voto, la
massima sicurezza in caso di votazione segreta. Altresì abbiamo
deciso, sempre all'unanimità, di verificare con l'azienda Eurel
Informatica che si è occupata del rifacimento del sistema audio e
sistema di voto, il contratto in maniera puntuale anche per capire
eventuali inadempienze.
Possiamo andare avanti? Siamo all'esame dell'emendamento n. 5
della minoranza che introduce l'articolo 5 bis. Qualcuno vuole
illustrarlo? La parola al collega Chatrian.
Chatrian (ALPE)
- Grazie Presidente.
Colleghi, vorrei a nome di tutta la minoranza illustrarvi questo
nostro emendamento, emendamento che ci ha portato a riscrivere nel
dettaglio, a nostro avviso in un momento delicato e importante,
certe regole sulla trasparenza e controllo delle società pubbliche
regionali. Ieri mattina, il Presidente Rollandin, nella sua
replica, forse per banalizzare la cosa, ci ha informato, ci ha
detto: "non è un discorso di paura, il problema non esiste, le zone
d'ombra non esistono". Qui, cari colleghi, il problema non sono le
zone d'ombra, il problema è il ruolo di questo Consiglio regionale
che è eletto dal popolo valdostano, abbiamo un Governo regionale,
un Presidente della Regione a capo del Governo e abbiamo una
miriade di società controllate, partecipate direttamente e
indirettamente, che operano sul mercato regionale e che hanno un
impatto socio-economico di rilievo, importante.
Qual è la nostra proposta: innanzitutto c'è una criticità e
l'emendamento va a cercare di dare contezza, di dare delle risposte
a una criticità. Parliamo di partecipazioni in maggioranza diretta,
da Finaosta alla casa da gioco, da INVA ai servizi previdenziali
Valle d'Aosta. Parliamo soprattutto delle partecipazioni indirette
gestite dalla Finaosta in gestione speciale. Stiamo parlando del
gruppo Energia, 100 per cento, che nella sua struttura è così
suddivisa: la CVA S.p.A. con le controllate CVA Trading, 100 per
cento, Vallenergie 100 per cento, Idroenergia 100 per cento, CVA
Sole 80 per cento, Idroelettrica 76 per cento, Valdigne Energie 68
per cento, Saint-Denis Vento 50 per cento. E poi da delle società
collegate e partecipate dal gruppo, Telcha, Le Brasier,
ElectroRhemes, Water Gen Power, per fare degli esempi.
Tutti gli impianti a fune, Structure Vallée d'Aoste, il
complesso ospedaliero Umberto Parini, Nuova Università Valle
d'Aosta, Autoporto, Projet Formation, e potremmo continuare. Stiamo
parlando veramente un impero.
Qualche collega, Assessore, lo ha definito i "gioielli",
gioielli di famiglia, la cui attività però noi vorremmo
sinceramente indirizzare, ben consci che ogni singolo Consigliere
ha un ruolo, il Governo ha un suo ruolo, il Presidente ha un suo
ruolo e che i consigli di amministrazione hanno un loro ruolo. Cosa
vorremmo modificare oggi? Innanzitutto riteniamo necessaria questa
modifica, con l'obiettivo di garantire che sia il Consiglio
regionale a indirizzare gli esercizi della g
overnance
su
queste società, su proposta del Governo regionale, con propria
deliberazione, previo parere della Commissione. Il centro di
dibattito degli indirizzi e delle scelte, quindi, deve essere il
Consiglio regionale. Parallelamente andiamo a declinare chi fa che
cosa, entro quando si devono inoltrare i vari documenti, e dare la
possibilità a tutti i consiglieri regionali di esercitare il ruolo
di controllo, ma di esercitare soprattutto il ruolo di indirizzo e
quindi di scelte delle macrolinee di queste società.
Presidente Rini termino dicendo che a nostro avviso questo è un
altro di quei
piliers
che abbiamo inserito nella nostra
controproposta. Riteniamo necessaria questa modifica e utile al
dibattito politico e riteniamo come nel comma 3 all'interno del
nostro emendamento sia utile inserire che ci sia la contezza e la
certezza di assicurare il rispetto dei principi di trasparenza,
pubblicità e imparzialità di tutte queste società, distinguendo
molto bene quali sono i ruoli di questo Consiglio regionale, con i
ruoli operativi sia del Governo regionale che dei Consigli di
amministrazione.
Come dicevo prima questo penso sia proprio un momento epocale,
per la prima volta in finanziaria inseriscono direttamente gli
utili di queste società, ma manca tutta la parte a monte e cioè
l'indirizzo e il controllo di questo Consiglio, e la possibilità di
avere tutte le informazioni. Gradirei avere da parte dei colleghi
di maggioranza su questo tema proprio un confronto serio, forte,
perché credo che l'emendamento n. 5 vada proprio a dare delle
risposte che mi sembra che tanti colleghi, anche di maggioranza,
aspettano da mesi se non da anni.
Presidente
- La parola all'Assessore Baccega. Vuole
intervenire prima lei, collega Cognetta, e poi risponde
l'Assessore? La parola all'Assessore Baccega, allora.
Baccega (SA)
- Grazie Presidente.
Torna in aula l'ampio dibattito, iniziato in questa legislatura,
sulle società partecipate dirette e indirette della Regione. Va
sottolineato comunque che si tratta di società di diritto privato,
l'abbiamo sempre detto, e con questo mio intervento voglio
apprezzare tutto l'impegno e il gran lavoro che la minoranza ha
profuso nella preparazione propedeutica a questo emendamento. Va
però detto che noi stiamo facendo un percorso piuttosto importante:
avete richiesto e vi abbiamo fornito un'ampia documentazione;
abbiamo individuato nella commissione un momento di
approfondimento, di confronto, di studio, di verifica sulle
strategie, sugli approfondimenti rispetto ai principi di
trasparenza delle società partecipate.
Sulla base di questo, noi riteniamo che sia prematuro inserire
nella finanziaria un emendamento che contenga queste indicazioni,
perché abbiamo contezza che la legge di stabilità, che è in
discussione in questo momento al Governo, in una prima lettura
contiene già tutta una serie di provvedimenti che vanno in qualche
modo a dettare e determinare delle norme che potrebbero essere
contrastanti, o comunque in qualche modo meno o più stringenti
rispetto a quello che voi avete proposto con questo emendamento.
Inoltre, alcune di queste società si devono confrontare con il
mercato, e quindi sono vere e proprie attività imprenditoriali, e
la recentissima sentenza della Corte di Cassazione del 25 novembre,
la 26283, dice chiaramente che il potere di gestione è in capo agli
organi di amministrazione della società che conservano la loro
autonomia...è vero anche che gli indirizzi vengono poi dati dal
socio che ne detiene le quote. In questa direzione, lo abbiamo già
sottolineato soprattutto per le
in house
regionali, il
controllo analogo che viene effettuato è già previsto dalla norma:
entro il 31 ottobre di ogni anno viene presentato un programma
operativo, un programma strategico con le linee di azione, gli
obiettivi che la società si vuole porre, e predisposta una bozza di
programma esecutivo; viene quindi programmata l'attività
individuando gli obiettivi per il triennio, ed entro il 31 dicembre
di ogni anno viene predisposta una relazione dell'attività di
indirizzo e di
governance
. C'è già in atto un lavoro, però
ribadisco: non c'è nessuna preclusione a discutere questo argomento
- lo aveva già detto nel Consiglio scorso il Presidente -, non ci
vogliamo sottrarre a questo confronto, vogliamo assolutamente
essere certi di predisporre la miglior legge possibile per andare
in quella direzione che dite voi, ma che diciamo anche noi.
Quindi, sulla base delle considerazioni che ho fatto, sia questo
emendamento che il prossimo in cui si parlerà di personale...noi vi
chiediamo di ritirarlo, altrimenti proporrò alla maggioranza un
voto di astensione, ma proprio perché c'è la seria volontà, da
parte di tutta la maggioranza, di approfondire questa tematica
anche in tempi brevi, ma in questo momento la legge di stabilità
potrebbe in qualche modo predisporre nuovi paletti. Da questo punto
di vista, l'invito è proprio questo: o ritirate gli emendamenti,
oppure la maggioranza, sulla base di queste considerazioni, si
asterrà.
Presidente
- Collega Cognetta.
Cognetta (M5S)
- Sulla posizione della maggioranza
rispetto a questo emendamento, facciamo un piccolo esempio: ci sono
le partecipate, ce ne sono tantissime, dovrebbero essere
trasparenti, perché esiste una legge nazionale sulla trasparenza,
al di là del fatto che sono società di diritto privato, sono
comunque in capo all'amministrazione pubblica. È tanto vero che ci
dovrebbe essere la trasparenza, perché INVA, per esempio, sul sito
ha una sezione che si chiama "amministrazione trasparente", dove
dovrebbero esserci l'elenco degli incarichi amministrativi di
vertice e quello dei dirigenti e il dettaglio di chi sono, di
quanto percepiscono, insomma di tutto quello che li riguarda. Ho
preso INVA come esempio perché ne abbiamo 50 e oltre... Allora,
dicevo, per esempio ci sono i nomi e i cognomi degli
amministratori, incarichi amministrativi dei vertici, c'è il nome e
cognome del direttore generale oppure dei dirigenti, non generali,
e l'unica cosa che è riportata nella trasparenza amministrativa è
la possibilità di inviargli una e-mail. Meno male, così possiamo in
qualche modo renderli partecipi delle nostre perplessità.
Ora, capite che vorremmo avere contezza noi consiglieri
regionali di ciò che accade all'interno di queste società, vorremmo
avere contezza di quanto prendono, quanto non prendono e così via.
Certo, basta guardare le delibere, che sono però da tutt'altra
parte, che non c'entra nulla con questa: perché è tutto fatto così,
è tutto trasparente se sai dove andare a cercare. Questo è il primo
passaggio, forse andrebbe messo in maniera fruibile, che vuol dire
che chiunque può arrivarci facilmente, non le cose che in realtà
sono nel terzo cassetto in basso a sinistra, basta sapere qual è e
tu vai e te le vedi, forse, se ci riesci.
Per quanto riguarda poi il passo successivo rispetto alla nostra
proposta, al nostro emendamento, c'è tutto quanto il discorso sulla
gestione dell'attività su cui viene posto l'accento, che è
fondamentale e che va messa proprio in una legge finanziaria, che è
il contrario di quello che dice lei Assessore. Questo è il posto
dove si decidono le regole dei soldi che andremo a gestire, se non
la mettiamo qui dove dovremmo metterla. Questa non sposta un euro,
però magari ce ne fa guadagnare, in termini pratici, perché andiamo
a fare dei confronti. Se noi, però, dismettiamo questo nostro
ruolo, se noi non lo facciamo diventare il ruolo preminente di ciò
che facciamo, che senso ha?
Volete fare poi un altro
spottone
, come diceva il collega
Guichardaz, e alla fine direte che avete fatto la trasparenza, che
in teoria ci dovrebbe già essere, perché ricordo è una legge che
dovrebbe già essere applicata, ma non viene applicata e viene
completamente disattesa, e poi dobbiamo fare tutti quei discorsi
brutti, devo dire, effettivamente brutti sulle persone, rispetto a
ciò che guadagnano. Diventano, però, facilmente strumentalizzabili,
e su questo noi ci riusciamo benissimo, perché diventano
strumentalizzabili in quanto non sono trasparenti. Lo stesso dicasi
per le forniture, sono strumentalizzabili sempre perché non sono
trasparenti, ma ve ne rendete conto o no? Saranno sempre
strumentalizzabili per questo motivo, sempre, e non ci vorrebbe
nulla a cambiare sistema, perché mettere due righe su una pagina
web è questione di un minuto. Bisogna però fare una legge,
aspettare il regolamento e che vi decidiate, perché dovete decidere
voi, eh, per carità, non sia mai detto che prendiamo una decisione
furba. Alla fine dobbiamo stare qui a discutere delle ore su un
punto che dovrebbe essere già presente da anni. La Corte dei Conti
del Friuli Venezia Giulia fa le pulci alle controllate senza
problemi, ci sono fior di libroni su come gestiscono le cose:
dovremmo anche parlarne no, ogni tanto, di ciò che accade accanto a
noi. Noi, però, qualunque cosa proviamo a portare diventa un motivo
per eventualmente mettere in difficoltà la società partecipata. La
società partecipata deve far guadagnare la nostra Regione, a
beneficio di tutti, non dev'essere una scatola che distribuisce
soldi a caso agli amici degli amici. Questo è il principio fondante
di ciò che dobbiamo fare. E senza di questo non siamo dei buoni
amministratori, checché voi ne diciate, non lo siamo. La
trasparenza è la base della buona amministrazione.
Si dà atto che dalle ore 11,01 assume la presidenza il
Vicepresidente André Lanièce.
Lanièce (Presidente)
- Ha chiesto la parola il
Consigliere Viérin Laurent, ne ha la facoltà.
Viérin L. (UVP)
- Grazie Presidente.
Il tema delle società partecipate è un argomento che non solo,
Assessore Baccega, contraddistingue questa legislatura, ma oggi
assume una valenza ancora più importante, perché è stato ricordato,
oggi le nostre società partecipate non solo ci devono far ricordare
che sono un patrimonio di tutta la Valle d'Aosta, ma anche e
soprattutto in un momento di difficoltà il ricorso a queste società
sta diventando fondamentale per evitare un declino che, comunque,
sta avvenendo anche da un punto di vista contabile.
Questo mondo parallelo, quindi, questo mondo impermeabile dal
punto di vista della trasparenza, delle informazioni, e questo è il
primo aspetto, è un mondo che si deve adeguare perché è un mondo
che è soprattutto intersecato con l'Amministrazione regionale,
perché le decisioni, le strategie, gli indirizzi devono partire
dall'Amministrazione regionale. Ma qui sorge la domanda: chi è
l'Amministrazione regionale? Perché siamo sempre a questo punto.
Amministrazione regionale è il Consiglio Valle, che attraverso un
esecutivo traduce, appunto, dal punto di vista operativo, gli
indirizzi. E gli indirizzi devono essere in capo all'Assemblea che
è stata eletta dal popolo sovrano, e non un Governo che sostituisce
l'Assemblea e neppure da una persona sola, che sostituisce il
Governo stesso.
La difficoltà nel reperire le informazioni è mortificante già
per chi ricopre un ruolo che è quello di eletto dal popolo, ma
anche da parte della sezione della Corte dei Conti, che lo scrive a
pagina 13 della relazione e scrive che "problemi sono sorti con
riguardo alla trasmissione dei dati da parte delle società a
partecipazione regionale"
.
Queste hanno fatto pervenire esclusivamente i dati relativi a
contratti, eccetera. "Non sono stati a tutt'oggi trasmessi, invece,
i dati concernenti la gestione contrattuale finalizzata alla
realizzazione dei lavori, dei loro scopi sociali"...e si prosegue.
Diciamo questo perché questo mondo parallelo da un lato non
garantisce informazioni e trasparenza e dall'altro ci fa chiedere
da dove sorgano gli indirizzi, che poi sono quelli che non solo
sono strategici da mettere in campo, ma che sono anche quelli
inerenti alla quota di utili e come questi vengono utilizzati, non
tanto per scopi regionali, intesi come amministrazione regionale,
ma come scopi delle stesse aziende.
Oggi è fondamentale avere un parco eolico ad Alessandria, è
fondamentale fare investimenti nel sud Italia sul fotovoltaico...ce
lo chiediamo, siamo qui da settimane a parlare di crisi,
difficoltà, sono fondamentali questi interventi e chi li decide?
Assessore, tra la catasta di legna di cui parlava il collega
Gerandin, che assieme ad altri colleghi vi siete caricati, non deve
esistere l'illusione di un potere decisionale da parte vostra.
Sappiamo benissimo chi decide, a chi fanno riferimento queste
società partecipate, malgrado qualche delega appunto caricata sulle
spalle di qualche Assessore. Oggi quello che noi vogliamo è,
attraverso questo emendamento, chiaro, è semplicemente che ci sia
un coinvolgimento dell'Assemblea. È vero che c'è un lavoro in II
Commissione, ma abbiamo visto che è stato difficoltoso anche per la
stessa Commissione reperire le informazioni: al momento è stato
trasmesso un faldone, ci saranno delle audizioni, ma qui con un
semplice emendamento, con una semplice votazione si fa quello che
voi enunciate a livello di adesione teorica. Se siete allora
d'accordo, Assessore Baccega, se non vi sottraete votate questo
emendamento. Ma questa è la collaborazione che continuate a
invocare? Che collaborazione è questa? Non chiediamo di stravolgere
i vostri programmi elettorali o la vostra
bonne direction
,
chiediamo semplicemente di fare un passo nella direzione che voi
avete segnalato essere quella giusta. Non crediamo che sia un
futuro di opportunità che si disegna, se non c'è trasparenza,
perché ancora una volta ci sarà l'utilizzo di questi fondi e dal
punto di vista strategico sì saranno entità che qualcun altro
deciderà nelle misure di utilizzo, nella prospettiva e ancora una
volta non sarà un patrimonio di tutta la Valle d'Aosta, ma sarà di
nuovo proprietà di qualcuno.
Presidente
- Grazie. Ha chiesto la parola il Consigliere
Donzel, ne ha la facoltà.
Donzel (PD-SIN.VDA)
- Grazie Presidente.
Dover intervenire più volte sullo stesso tema alle volte può far
apparire pedante l'azione dell'opposizione, ma è un'azione che in
linea di principio è sempre stata condivisa anche dalle forze di
maggioranza. Non possiamo arrogarci solo noi dell'opposizione il
primato su questa volontà di capire e di veder trasparenti le
società pubbliche e partecipate della Regione.
Si tratta, però, di una difficoltà persistente in questi ultimi
anni che è quella di riuscire a tradurre questa volontà comune in
atti concreti, in atti normativi precisi, ed è questo lo sforzo
che, congiuntamente, le forze di opposizione hanno cercato di fare
con questo articolo, che non vuole minimizzare tutte le attività
che si stanno svolgendo in Commissione e vedono collaborare
maggioranza e minoranza nella direzione di una maggiore
trasparenza.
Esistono ormai precise disposizioni, come il decreto legislativo
del 14 marzo 2013 n. 33 che vanno nell'indirizzo di dare sempre
trasparenza alle attività delle società
in house
, delle
società controllate, delle partecipate. Per capire, però, qual è la
posta in gioco bisogna mettere in campo qualche cifra. I dati
esatti non dovete chiederli all'opposizione, noi diamo dei dati che
sono quelli che riusciamo a prendere qua e là, perché se non ci
arriva neanche la Corte dei Conti ad avere dati precisi dalle
società partecipate, figuratevi noi. Il solerte collega Guichardaz
e altri colleghi dell'opposizione mandano continuamente richieste
ai sensi dell'articolo 116 del nostro Regolamento e vedono
decorrere dalla data dell'invio i 20 giorni canonici, quando va
bene, alle volte si sfora sulla durata, sulla tempistica, alle
volte arriva una lettera in cui si dice che tali informazioni non
si è tenuti a darle ed ecco quindi le difficoltà del contesto in
cui ci troviamo ad operare.
Da qualche dato preso qua e là, il fatturato di una società
partecipata come CVA è un fatturato da bilancio regionale, questo
vuol dire che le società partecipate della Valle d'Aosta hanno un
bilancio che è superiore a quello che noi stiamo discutendo. È
questo che vorrei cercar di far capire ai cittadini. Il fatturato
delle società che stanno al di fuori dal palazzo regionale, fuori
dall'istituzione Regione, ma che ne sono collegate, è maggiore
rispetto a quello che discutiamo all'interno di quest'aula, alla
nostra finanziaria. Questo dà l'idea dell'importanza di capire
quali sono le scelte strategiche che vengono fatte in quel campo, -
sul Casinò qualcosa di più si è discusso in questa sede - ma spesso
le cose arrivano preconfezionate, le decisioni sono già prese e la
confusione regna rispetto ad alcune scelte fatte. Ad esempio,
recentemente abbiamo avuto occasione di essere al casinò e ci siamo
sentiti dire che alcune sale appena confezionate e finite, sono già
da rimettere in discussione: non si è neanche iniziato a lavorarci
che già la situazione non regge più.
Faccio un esempio: potrebbe essere il
privé
, ma potrebbe
essere anche la nuova sala giochi, quella che, diciamo, è l'accesso
sulla strada principale di Saint-Vincent, che ormai è già
completamente superata dalla nuova concezione del casinò. Abbiamo
messo un'infinità di anni per riuscire a farla e adesso viene già
messa in discussione e di questo passo chissà quali altre scelte
che stanno per essere concluse sono già messe in discussione...
La partita più grossa si gioca comunque su CVA e sulle sue
scelte strategiche, e capisco che siano assolutamente scelte
delicate, perché CVA investe in altri territori italiani e in altri
territori, ma queste decisioni spettano al popolo valdostano, non
ad alcuni amministratori, perché siamo noi che dobbiamo decidere se
i soldi li investiamo fuori dalla Valle d'Aosta e magari è la
scelta giusta perché abbiamo degli utili che rientrano, ma è una
scelta che deve spettare al popolo valdostano, non a quattro gatti
chiusi in una stanza. È questa la differenza, è questo il senso
dell'emendamento che propone la minoranza.
Presidente
- Grazie. Ha chiesto la parola il Consigliere
Chatrian, ne ha la facoltà.
Chatrian (ALPE)
- Sì, grazie Presidente.
Mi chiedo, colleghi, se non fosse stimolante che in quest'aula
si potessero decidere le scelte, i grandi indirizzi dei nostri
gioielli di famiglia. Ho ascoltato l'intervento dell'Assessore
Baccega, intervento di cortesia, senza arte né parte, dicendoci
"qualcosa si sta facendo, non vogliamo sottrarci", però per
adesso...Assessore Baccega, ogni tanto le chiediamo delucidazione
su delle variazioni di bilancio, da 500, 1000, 2000 euro, perché
sono stati riallocati. E noi consiglieri regionali non discutiamo,
invece, sulle strategie, gli indirizzi del gruppo Energia. Lei
prima ha voluto, forse, confonderci un po' facendo questo passaggio
dal punto di vista gestionale. La gestione è un'altra cosa. Questo
emendamento va nella direzione di mettere al centro il Consiglio
regionale. Che non sia il Presidente della Regione a decidere le
sorti del gruppo CVA, che non siano poche persone a decidere chi e
che cosa deve fare, dove devono essere investiti i soldi, se il
gruppo deve investire in Italia, in Europa o nel mondo. Vorremmo
essere noi a decidere se il gruppo deve investire sull'eolico, a
decidere che questa è la strategia, dato che parliamo, per
contestualizzare il dibattito Assessore Baccega, solo l'acquisto
nel 2012 del campo eolico a Piansano, provincia di Viterbo, che è
costato più di 80 milioni di euro.
A noi sarebbe piaciuto che la discussione fosse stata fatta qui,
in quest'aula, per una questione di macro indirizzo, solo nel 2012
il gruppo ha investito direttamente in Valle d'Aosta più di 54
milioni di euro. Ci sarebbe piaciuto condividere il piano lavori
2012, sentita la commissione. Questo chiediamo, ma quando poi c'è
un po' di malafede e ci si nasconde dietro lo Stato, la legge di
stabilità, ma siamo o no una Regione autonoma? Vogliamo quanto meno
su questi temi anticipare lo Stato e non farci dettare l'agenda
dallo Stato nella legge di stabilità e dire no, sui nostri gioielli
di famiglia decidiamo noi e vogliamo che i valdostani sappiano
quali sono le decisioni? E chi detta l'agenda non è il Presidente
della Regione da solo, ma è il Consiglio regionale tutto,
maggioranza e opposizione.
La minoranza ha voglia di prendersi le responsabilità, ha voglia
di confrontarsi su questi temi, e anche di contribuire al
dibattito, alle scelte, alle soluzioni, magari anche ardite. Vedo
però che Regioni a statuto ordinario vanno oltre: la Regione Veneto
ha approvato già in Commissione un testo, che è fortissimo, che va
oltre il nostro emendamento, la maggioranza lo ha già approvato e
lo discuterà in Consiglio, probabilmente il Consiglio regionale il
16 o il 17 dicembre. Vi leggo qualche articolo a mio avviso molto
importante: "il Consiglio regionale sulla proposta della Giunta
definisce gli indirizzi relativi alle partecipazioni societarie ed
alle attività delle società controllate della Regione e ne
controlla l'attuazione". Il Consiglio regionale, non il Presidente,
non il Governo, ma il Consiglio regionale veneto attraverso le
commissioni consiliari competenti può esprimere pareri, - questo è
già stato votato in commissione - esprime pareri sui bilanci delle
società controllate e verifica i risultati gestionali delle società
partecipate. Colleghi di maggioranza, noi siamo pronti, noi abbiamo
voglia di studiare insieme a voi e di posizionarci insieme a voi su
queste scelte.
Vi faccio ancora due passaggi, sempre sul disegno di legge già
approvato dal Consiglio regionale, dalla Commissione competente del
Consiglio regionale del Veneto.
"Le
società controllate
trasmettono ogni 6 mesi al Consiglio, al Consiglio prima, e alla
Giunta regionale, una relazione sull'attività svolta, ogni 6
mesi".
Altri due passaggi importanti, sempre Regione Veneto,
acquisizione di servizi prodotti, opere e lavori da parte delle
società controllate:
"le società controllate acquisiscono opere,
lavori, servizi e forniture mediante procedura di evidenza
pubblica, ai sensi della normativa regionale, statale o europea, in
materia di appalti pubblici. Essi adottano altresì parametri di
qualità e di prezzo rapportati a quelli messi a disposizione dal
programma realizzazione degli acquisti della pubblica
amministrazione"
. Termino. Consiglio regionale del Veneto,
reclutamento del personale e conferimento degli incarichi
dirigenziali:
"il reclutamento del personale delle società
controllate è effettuato previo nullaosta della Giunta
regionale"
. E poi c'è un rimando. Queste sono scelte
politiche...
Presidente
- Si avvii alla conclusione per cortesia.
Chatrian
(
ALPE)
- ...sì, Presidente Lanièce,
"attraverso le procedure di cui al decreto legislativo 30 marzo
2001 n.165, norme generali sull'ordinamento del lavoro alle
dipendenze dell'Amministrazione pubblica"
. Ecco, guardiamo cosa
sta succedendo, lo Stato sta praticamente facendo un'inversione di
rotta e sta cercando di legiferare per andare in una rotta
alternativa che è quella dell'evidenza pubblica, della trasparenza,
e comunque del fatto che probabilmente qualcosa è scappato e quindi
bisogna rifare l'impianto e ristrutturarlo. Grazie.
Presidente
- Grazie. Ha chiesto la parola il Consigliere
Fabbri, ne ha la facoltà.
Fabbri (UVP)
- Grazie Presidente.
Vorrei dire semplicemente una cosa. Se è vero come è vero che la
legge finanziaria è la legge più importante che il Consiglio
esamina durante l'anno, allora sarebbe una cosa molto bella
inserire questo nostro emendamento nella legge, proprio perché così
si potrebbe cominciare ad avere più trasparenza. È un'occasione
unica per iniziare bene una legge così importante come quella sul
bilancio. Ho sentito parlare di sorvegliate speciali, in realtà
nessuno vuole sorvegliare, si vuole solo vedere come vengono
gestite queste attività che sono così importanti per l'economia
regionale. Inoltre, la razionalità di questi e dei prossimi nostri
emendamenti sull'argomento, è proprio quella di riportare la
centralità del Consiglio in queste decisioni.
È stato detto molto bene dal mio collega Chatrian, è qui che si
devono dare gli indirizzi, non si vuole certo sottrarre la
decisionalità al consiglio di amministrazione, non siamo dei
tecnici, però gli indirizzi politici vanno presi in Consiglio, dove
tutta la Regione Valle d'Aosta, tutti i valdostani sono
rappresentanti. Grazie.
Si dà atto che dalle ore 11,22 riassume la presidenza il
Presidente Emily Rini.
Rini (Président)
- Merci. La parole à la collègue
Certan.
Certan (ALPE)
- Merci Madame la Présidente.
Intervengo perché mi sembra che durante le audizioni tutti
abbiamo assistito più o meno alla stessa, direi quasi, litania,
soprattutto da parte di tutti gli Assessori, ma anche da chi è
venuto in audizione, per portarci il proprio
cahier des
doléances
. È un momento, cioè, difficilissimo, di grave crisi,
e che quindi non ci sono più risorse. C'è stata un'audizione che,
invece, non è andata in questa direzione, perché dove ci sono le
risorse c'è un'altra sicurezza anche da parte di chi rappresenta il
Consiglio di amministrazione e viene e parla del proprio, diciamo,
orto. Mi riferisco all'audizione di Finaosta. In quell'occasione si
sentiva un peso diverso, un'autorevolezza diversa, proprio perché
c'era una sicurezza in quello che veniva detto.
Ecco, non vogliamo togliere alcuna sicurezza a nessuno, ma
crediamo che la partita non può più giocarsi fuori da questo
Consiglio regionale, soprattutto una partita che riguarda tutti i
valdostani, perché ripetiamo non sono soldi né di uno di noi, né di
una parte di noi, ma è di tutta la comunità valdostana.
Gli indirizzi, quindi, le linee strategiche devono essere decise
qui fra tutti, certo, dopo una seria discussione. Mi permetto anche
di fare un paragone con quello che avviene a livello nazionale: in
molti convegni, conferenze, sta tornando sempre lo stesso
argomento. Non si parla più di esternalizzazione di servizi, ma di
nuovo di internalizzazione, perché in un momento di difficoltà e di
crisi probabilmente si cerca di togliere via tutti i ghirigori e i
pizzi e le varie cose... Ecco, da noi questo non è ancora avvenuto,
anche se devo dire che in II Commissione c'è stato un lavoro credo
di buon senso, ma anche una grande apertura che può essere
interessante. Devo anche dire, non riguarda proprio questo
emendamento, però è una discussione che abbiamo già fatto, anche i
consigli di amministrazione e chi è a capo di questi spesso fanno
venire il sospetto che sia veramente un
affaire privé
. E mi
rendo conto che a pensar male si fa peccato. Però c'è chi ha detto
che spesso si azzecca anche, e quindi credo che, Assessore Baccega,
lei ce l'ha confermato, in linea di principio la filosofia di
questo emendamento è sostenibile, è approvabile, è
partageable
. Qual è il problema allora - anche perché la II
Commissione sta già andando in questa direzione - a votare questo
emendamento, tutti insieme, non chiediamo mica di avere noi la
password
per accedere a tutte le partecipate e che la
maggioranza ne sia fuori, solo che qui si possa tutti insieme
discuterne.
Anche la relazione della Corte dei Conti, penso che tutti i
colleghi l'abbiano letta, è abbastanza interessante: pagina 31,
capitolo VI,
"mette conto evidenziare altresì come la parte più
considerevole dell'attività contrattuale regionale sia costituita
dall'attività non tanto delle partecipate dirette di maggioranza
dell'Ente, bensì dal significativo numero di società a
partecipazione indiretta, vale a dire delle partecipazioni che
afferiscono alla partecipazione speciale di Finaosta, che
gestiscono gli appalto pubblici di maggior rilievo".
Tutto
ottimo, le linee e gli indirizzi allora li decidiamo tutti insieme
qui, perché credo che se siamo delegati dai valdostani a
rappresentarli in quest'aula, qui devono essere scelte le linee da
adottare.
Président
- Merci. La parole au collègue Rosset.
Rosset (UVP)
- Merci Madame la Présidente.
Ho già avuto modo, in diverse occasioni, di attivare il discorso
sulle partecipate, attraverso mozioni e richieste specifiche.
Adesso, con questo emendamento, c'è l'opportunità di portare
all'interno di un documento importante come la finanziaria un
aspetto, secondo il mio modo di vedere, vitale. Forse sfugge
all'Assessore, credo anche alla maggioranza, il perché noi
dell'opposizione vogliamo dare misure di maggior trasparenza. Cito
due aspetti che ho già citato in un passaggio ieri: il fatto che le
partecipate sono nel mirino dello Stato, in un momento in cui ci
saranno queste gare e in cui evidenziano gli enti locali, che
abbiano spostato le loro operazioni sulle partecipate, onde rendere
opaco e difficile capire cosa capita. L'ho già detto, c'è una
specie di nero, la stessa relazione della Corte dei Conti,
ribadisco, l'ha detto il collega Viérin, la collega Certan: questa
relazione, queste parole, dovrebbero suonare come un campanello
d'allarme, non possiamo far finta di nulla.
La seconda considerazione è collegata alla prima: certi
meccanismi finanziari disegnano un mondo parallelo a quello
pubblico, e certe regole sfuggono, quando il potere effettivo
spetta a questa assemblea. Dobbiamo essere di nuovo nel ruolo che
ci appartiene, quello di verificare. E allora, Assessore, occorrerà
aprire ragionamenti ad ampio raggio, sulle società, analizzando i
costi, i benefici, le adeguate conseguenze, gli investimenti, e
allora ecco perché è fondamentale questo emendamento all'interno di
una finanziaria, in modo che questa assemblea riprenda il suo
ruolo.
Président
- Merci.
Non ci sono altre richieste di intervento? Ha chiesto la parola
il collega Ferrero.
Ferrero (M5S)
- Grazie Presidente.
Abbiamo capito, le parole trasparenza e controllo delle società
pubbliche regionali che sono contenute nel titolo dell'articolo 5
bis vi fanno venire, diciamo, i brividi. Questo lo abbiamo capito,
già da tempo, perché basta vedere cosa succede nelle società
partecipate e controllate: manager che assumono i famigliari, i
fratelli, che non paghi assumono le fidanzate, e ancora fanno fare
dei lavori ai fratelli delle fidanzate, lavori che erano già quasi
concordati con altre ditte, ma che improvvisamente spariscono.
Fanno fare lavori agli amici del fratello, che fanno addirittura
fare delle mostre con la partecipazione anche dei genitori delle
fidanzate.
E allora bisogna capirci, che cosa intendete voi per società
partecipate, se è una partecipazione familiare o è una
partecipazione effettivamente del denaro pubblico.
Bisogna vedere che tipo di politica si fa anche per quanto
riguarda gli acquisti di queste partecipate, perché noi ci
arrabbiamo molto quando si fanno discorsi di chilometri zero e
veniamo a sapere che alcune di queste partecipate a pochi
chilometri di distanza da alcune delle ditte più importanti delle
nostre eccellenze, dell'enogastronomia, vanno poi a fare acquisti
per migliaia di euro di mortadella, speck dell'Alto Adige,
mozzarelle e addirittura troviamo, tra i liquori che vengono
somministrati, liquori alla liquirizia e altre erbe che sono
sconosciute in Valle d'Aosta.
Ovviamente il
génépy
è ben lontano. Bisogna capire,
allora, se le partecipate che attualmente sono il grasso, perché lì
ci sta il vero tesoro della Regione, devono essere utilizzate e
continuare a essere utilizzate per fare semplicemente dei
"marchettoni" elettorali oppure si possono utilizzare per creare
sviluppo, perché i cittadini italiani e valdostani si sono così
abituati al malcostume che sarebbero anche disponibili a vedere una
percentuale dei soldi pubblici che va a finire in, diciamo, ambiti
che non sono ambiti propriamente giusti.
Almeno i soldi che ci sono siano spesi sul territorio per
iniziative che vanno a portare e a creare sviluppo, economia, sul
territorio. Ecco che allora il controllo è incompatibile con la
gestione che è stata fatta finora delle società partecipate.
Vogliamo semplicemente mettere una parola fine a questo
far
west
. Siate prudenti nelle repliche, perché tireremo fuori
un dossier con nomi e cognomi dei vostri appartenenti ai partiti
che stanno facendo affari con le partecipate, per centinaia di
migliaia di euro. Non vogliamo andare a sconquassare, ma non
tirateci per la giacca, mettetevi una mano sulla coscienza, perché
qui si tratta di rimediare a un errore ormai ventennale, fate
qualcosa perché altrimenti è venuto il momento in cui i nodi
vengono al pettine. Il Movimento Cinque Stelle da parte sua non ha
cadaveri nell'armadio, quindi andrà a vedere negli armadi di tutti
e state tranquilli, non avremo un'ape, ma un tir per tirare fuori i
cadaveri.
Président
- Merci. La parole au collègue La Torre.
La Torre (UV)
- Grazie Presidente.
Il mio intervento non si sovrappone a quello dell'Assessore, ma
è l'intervento del Presidente della II Commissione. Voglio subito
dire che questo argomento lo affronto con estrema serietà, quindi
sgombro già il campo: non sono qui per dire parole gettate al
vento. Il suo intervento, Consigliere Ferrero, è molto pesante, e
io onestamente non approvo come viene portato all'interno
dell'aula, perché mi sembra anche un po' provocatorio, in qualche
modo, quindi la inviterei a riflettere sulle cose che dice.
Detto ciò, ripeto, affronto l'argomento con estrema serietà, e
credo di averlo fatto all'interno dell'aula, anche a nome della
maggioranza, perché questa maggioranza non ha alcun timore a voler
approfondire questo tema. E lo abbiamo fatto anche nella sede
opportuna, che è quella della II Commissione, che ne ha competenza,
se ne è assunta la responsabilità e su questo argomento ha già
iniziato a tracciare un percorso, che io credo chiarissimo. Abbiamo
detto, come ha ricordato l'Assessore, che sono anche in itinere a
livello nazionale delle nuove normative che andranno a inserirsi su
questa argomentazione, e noi, comunque, in maniera autonoma,
abbiamo iniziato a ragionare dicendo che cosa?
Innanzitutto acquisire le procedure, i sistemi di appalto, il
metodo di fornitura, perché evidentemente uno degli elementi che
era stato richiesto per avviare un percorso sulla trasparenza era
quello della conoscenza delle varie metodologie applicate nelle
partecipate. Secondo atto: ci siamo detti che era necessario
comparare. Nessuno ha la certezza di essere sempre nel giusto, per
quello che prima mi permettevo, onestamente, di dirle Consigliere
Ferrero, che non è che ognuno può sentirsi di essere esclusivamente
detentore della verità.
Credo che, però, sulla trasparenza sia giusto sgombrare ogni
campo, su questo sono d'accordo con lei. E, quindi, bisogna andare
a fondo su questi ragionamenti. Questo è un percorso che si fa con
degli
step
ben precisi. Si acquisisce l'informazione che è
giusto che ci sia, la si approfondisce confrontandola con le
realtà, come forse citava Chatrian, di altre Regioni, e si
producono degli atti che devono anche essere duraturi nel tempo e
soprattutto applicabili, all'interno delle partecipate.
Questo credo che sia un modo corretto, ritengo che sia giusto
che ci siano documenti strategici dati a conoscenza dei
consiglieri. È chiaro che, però, bisogna distinguere tra società e
società, perché ci sono società che devono fornire i documenti
strategici, e altre che probabilmente quei documenti non li hanno,
penso alle piccole società a fune che forse non ce l'hanno il
documento strategico. Siamo proprio noi come Commissione, forse,
che dobbiamo dare delle indicazioni su come costruire un documento
operativo e strategico, per far capire qual è la realtà, che ci
sono piccole società e grandi società. Le grandi società devono
fornire un documento e ci mancherebbe altro. E questi documenti
dovranno essere messi a disposizione di tutti i consiglieri, e ci
mancherebbe altro. Non penso che li si possa negare. Oggi il clima,
la situazione, il contrasto che tendenzialmente si sta creando svia
un po' dagli obiettivi, perché tutto si riduce nel porre la
questione e noi sembra quasi che ci dobbiamo arroccare. Io non
credo che si debba andare in questa direzione: non è una questione
di arroccarsi e di fare delle domande, ma di confrontarsi e
lavorare insieme. Come Presidente della II Commissione, ma anche a
nome della maggioranza, mi sono preso un impegno e lo porto avanti,
e su questo vorrei tranquillizzare. La mia è una risposta seria che
vuole tranquillizzare, non so se tranquillizza anche lei Ferrero,
ha detto delle cose su cui io non posso dire niente, non voglio
neanche entrarci, capisce, però che ci sia un impegno serio
all'interno di quest'aula, io vi dico che c'è. Non è una banalità
questa, c'è e sapete perché ci siamo già riuniti. Non è che la
Commissione ha perso tempo, ci siamo già riuniti, abbiamo già
emesso una prima documentazione di richiesta, abbiamo già
individuato i soggetti...
(interruzione di un Consigliere, fuori microfono)
...sì...vabbè, però mi dà atto che il lavoro è iniziato.
Grazie.
Président
- La parole au collègue Viérin Laurent.
Viérin L. (UVP)
-Vede collega La Torre, qui il messaggio
va oltre quello di cui lei sta parlando. Il messaggio che deve
arrivare a quel mondo parallelo è che non può continuare a essere
un mondo fuori controllo. Accanto a tutto ciò che è stato già
evidenziato, in quel mondo si stanno manifestando atteggiamenti -
nei confronti di chi non si è schierato dalla parte giusta nel
momento dovuto - che sono mortificanti. Ci sono persone a cui è
stato detto in queste settimane "tu sei in castigo, tu sei punito"
dai capetti mandati da qualcuno. Siamo qui a difendere la gente che
fuori soffre, collega Bertolin, l'adesione totalitaria e
incondizionata al sistema e al suo capo significa complicità anche
di questi atteggiamenti, e noi veramente siamo stufi di queste
cose. Vede, i valori dell'Union Valdôtaine ai quali noi abbiamo
aderito nel tempo, sono altri valori, e oggi questo Governo è
lontano anni luce da quei valori, e i messaggi che si stanno
veicolando fuori sono altri, sono i messaggi che noi abbiamo
combattuto aderendo a una certa idea, a un certo ideale, perché
altrimenti è svuotato di qualsiasi significato.
Noi veniamo in quest'aula a parlare di autonomia e poi sentiamo
un Assessore che dice "ma questo non si può fare perché c'è una
sentenza della Corte costituzionale". L'autonomia va difesa ogni
giorno,
maîtres chez nous
significa dire che quelle
partecipate non sono proprietà di qualcuno, ma patrimonio di tanti,
cioè dei valdostani. Lo abbiamo detto tante volte, qualcuno si è
impossessato di un movimento che era patrimonio di tanti, per i
suoi fini e interessi, e adesso si sta occupando delle istituzioni,
o meglio, sta occupando le istituzioni e anche le società
partecipate. Oggi siamo veramente indignati rispetto a un
atteggiamento di chiusura su un argomento che è veramente una
richiesta di trasparenza, nei confronti del Consiglio. L'appello,
quindi, non è tanto al Governo, che chiaramente continua a
coltivare il proprio orticello, soprattutto qualcuno, ma è a voi,
lei Presidente della II Commissione, voi consiglieri, affinché
effettivamente, se nelle vostre parole c'è un'onestà che noi
riconosciamo, ci sia la volontà di cambiare.
Abbiamo ancora oggi, e non solo nelle partecipate, persone in
Valle d'Aosta a cui si dice: "no a quell'evento...no, quelli
bisogna tagliarli fuori, quelli non possono parlare con le tv,
quelli no", e queste cose vengono dette da chi poi veicola i valori
dell'identità, della libertà e di Chanoux. Questo è quello che ci
dobbiamo chiedere senza stare lì a fare grandi sofismi, perché
questo è il paradosso, l'ossimoro della situazione politica
valdostana, che ci ha toccati nelle nostre scelte, perché
altrimenti queste scelte noi le avremmo fatte con una sofferenza
che già c'è stata. Invece, oggi, il sistema che sta dando questi
messaggi è un sistema che è in declino, ma che vive ancora di
queste cose, di queste zone d'ombra, ed è per questo che se
vogliamo, come qualcuno ha detto, fare cambiare il sistema - non
farlo finire, non è stato detto così -, bisogna che si parta da
queste piccole cose, perché la comunità in questo momento non sta
soffrendo solo di una crisi economica, ma anche non percepisce i
valori che si veicolano nelle intenzioni, nei propositi, e che nei
fatti non si materializzano. Noi, quindi, voteremo con convinzione
questi emendamenti, e non preoccupatevi delle cabine elettorali,
perché non chiederemo il voto segreto, perché vi dovete assumere le
vostre responsabilità pubblicamente. Sarebbe troppo facile se poi
manca un voto e fuori a dire "ma sono stato io, sai, quella persona
che si è astenuta, quella che ha votato contro". Qui,
pubblicamente, ci si assume le proprie responsabilità, chi è
d'accordo è d'accordo, chi non è d'accordo continui ad aderire a
questo sistema. L'abbiamo detto tante volte che a questa complicità
non vogliamo più, non solo in termini di adesione, ma anche di
ideale, contribuire, e vogliamo rifiutarla e ve lo diciamo con
convinzione. Su questo tema continueremo a lottare, perché non
lottiamo tanto per noi stessi, ma per la gente che fuori
soffre.
Presidente
- La parola al collega Chatrian.
Chatrian (ALPE)
- Grazie Presidente, per dichiarazione di
voto.
Questo è indubbiamente il vero tema di questa finanziaria.
Colleghi consiglieri di maggioranza e Assessori, mi rivolgo e
voglio fare un appello - sicuramente non lo faccio al Presidente
Rollandin, conosco e conosciamo la sua risposta -. Sappiamo come
funziona questo modello, come è pesante questa cappa, come
scientificamente è orchestrata. E dato che la conosciamo vogliamo
modificarla, insieme a voi, se a voi, a qualcuno di voi può
interessare. Avete avuto anche voi dei piccoli artigiani, delle
piccole imprese, dei piccoli ristoratori, che vi hanno chiesto
"perché noi non possiamo partecipare, perché noi non abbiamo le
stesse possibilità del vicino di casa, perché siamo stati segnalati
sul libro nero". Collega La Torre, io apprezzo il suo piccolo
passo, ma la situazione è gravissima sul territorio valdostano, per
quanto riguarda le nostre società partecipate e controllate.
È gravissimo, perché le pari opportunità non ci sono. Nelle
vallate laterali dove probabilmente ci conosciamo tutti, ci sono
segnalazioni, azzeramenti per le piccole attività, dove magari
davano una mensa agli stessi dipendenti o le stesse aziende che
hanno avuto un affidamento diretto, e dall'oggi al domani queste
persone devono andare a mangiare in un altro posto, perché non
gradite e perché qualcuno l'ha segnalato. Ecco, riteniamo che
questo modello non sia più sostenibile. Vorrei fare un appello
anche a qualche Assessore: ieri l'ex Senatore Fosson per quanto
riguarda il suo settore ci ha detto: "il modello non è più
sostenibile". Assessore Fosson, io le dico, sinceramente, che è qui
che si gioca la partita, parliamo di centinaia di milioni di euro,
di centinaia di posti di lavoro, di affidamenti diretti, di
investimenti milionari, è qui che si gioca la partita.
Collega Borrello, l'altro ieri lei ci ha fatto qualche apertura
sull'impianto che noi abbiamo proposto, la nostra contro-proposta.
E ho apprezzato il suo intervento, anche se poi fisicamente mi
sarebbe piaciuto avere un sostegno, e lo posso capire. Su questo
emendamento, però, ci giochiamo le sorti della prossima Valle
d'Aosta. La questione è se determinate scelte decidete voi di
lasciarle in mano a un'unica persona o insieme decidiamo di
compartecipare, di confrontarci sulle grandi scelte di queste
società e di togliere questa zona d'ombra e confrontarci nella sede
opportuna, cioè in quest'aula, e prendere delle decisioni
importanti.
Qui giochiamo veramente il domani della Valle d'Aosta, ma da
domani, non fra qualche anno, perché il terrorismo che viene fatto
sul nostro territorio è pesante, e davvero le pari opportunità sono
negate non solo a tante aziende, non solo a piccoli imprenditori,
ma anche nelle miserie purtroppo. Il collega La Torre ci ha detto
"abbiamo iniziato a..." i dati li conosciamo, Assessore, li
sappiamo, e sappiamo anche come avvengono gli affidamenti e anche
chi può partecipare al pranzo o alla cena e chi invece non può, e
probabilmente è ora di cambiare rotta. Vi chiedo veramente uno
sforzo, su questo emendamento noi facciamo una proposta forte, che
non sia una persona sola a decidere le sorti delle nostre società,
ma dato che abbiamo avuto un incarico dal popolo valdostano di
occuparci per cinque anni del bene collettivo, penso che gli
azionisti numero uno di queste società partecipate e controllate
dobbiamo essere tutti e 35 i Consiglieri.
P
residente
- Grazie collega. La parola al collega
Gerandin.
Gerandin (UVP)
- Merci Madame la Présidente.
Penso, e lo dico in tutta sincerità, che la credibilità della
politica perda veramente tanto se non si trova un'unanimità. Mi
piacerebbe parlare di unanimità su una proposta come questa, ma
capisco che è un po' come sognare, nel senso che sarebbe già molto
importante un'ampia maggioranza, perché capiamo che questo
purtroppo rompe il giocattolino nelle mani di qualcuno. È
importante condividere a larga maggioranza una proposta come
questa, che parla di trasparenza e futuro della Valle d'Aosta. È
difficile da capire quando viene evocata la fedeltà a qualcuno o
l'appartenenza politica su una decisione come questa, che è
esclusivamente un discorso legato alla trasparenza, alla legalità e
alla legittimità delle azioni. Assessore Baccega, lei ha detto che
è prematuro, ma è veramente poco credibile quando parliamo di
prematuro quando nel vostro programma di legislatura avete parlato
di positive ricadute sulla trasparenza, legalità e legittimità
delle azioni.
Parla di legge di stabilità, e alle volte c'è un po' di
confusione, che potrebbe introdurre delle novità. La legge di
stabilità, per lo Stato, non è null'altro che la nostra
finanziaria, e se lo Stato vuole introdurre come lei dice, come
penso, come magari ha avuto delle informazioni, qualcosa legato
alla trasparenza o alla partecipazione all'interno delle
partecipate, io penso che mai nella vita si permetterà di
introdurre qualcosa che sia contro i principi di trasparenza,
pubblicità, imparzialità sulle società controllate, e un discorso
legato alla pubblicità dei contratti relativi ai lavori, servizi,
forniture, consulenza, com'era la nostra proposta.
Al limite introdurrà qualche limite sui numeri di componenti di
queste società, magari su chi può farne parte, perché anche lì noi
siamo arrivati dopo il treno, ed è lo Stato che ci ha detto che non
potevamo rimettere nelle partecipate i cosiddetti "trombati". Voi
dite, ma non fate e prendete tempo. Collega La Torre, prendete
tempo e il percorso che proponiamo non è alternativo a quello della
II Commissione, è complementare, e non vogliamo allungare il brodo,
assolutamente non ci interessa, però vogliamo tranquillizzare, come
ha detto prima il collega Viérin, quelli che vengono minacciati e
ripresi giornalmente, e noi su questo andremo a fondo, perché
questi li vogliamo tutelare, perché avere idee diverse non
significa mettere a repentaglio il posto di lavoro.
Vi chiedo, e a questo proposito la Corte dei Conti ha già detto
che in merito alla documentazione si può stendere un velo pietoso,
è giusto che i cittadini valdostani, perché voi lo sapete, sappiano
che in questo momento c'è la Guardia di Finanza che sta presidiando
CVA, volete che ci metta le tende? Volete che la Banca d'Italia
apra una succursale in Finaosta? Perché la Banca d'Italia è
presente a controllare Finaosta in questo momento. Noi davvero non
vogliamo che i gioielli di famiglia, come li ha chiamati l'amico e
collega Chatrian, non abbiano un futuro. Hanno creato occupazione,
su questo ne siamo certi, magari con metodi discutibili, noi
vogliamo cambiare i metodi, introdurre trasparenza e dare un futuro
alle partecipate. Ci sono davvero tante ombre sulle partecipate,
tante voci sulla poca trasparenza, sugli interessi personali, e
voglio concedervi l'attenuante del dubbio, ma se non votate
l'emendamento, date le certezze ai dubbi e alle voci e i cittadini
avranno la conferma che avete molto da nascondere. E ha davvero
ragione il collega Laurent Viérin, quando dice che non chiederemo
il voto segreto per dare la possibilità a qualcuno di fare il
beau geste
e vantarsene. Ci dovete mettere la faccia, lo
dovete spiegare ai vostri elettori, dovete fare il giro della Valle
d'Aosta a dire che voi della trasparenza non ve ne frega nulla.
Presidente
- La parola al collega Donzel.
Donzel (PD-SIN.VDA)
- Come dicevo prima, questo articolo,
sebbene non abbia alcun costo per l'Amministrazione regionale, non
perché l'abbiamo scritto noi come forze di opposizione, è il più
pesante articolo che ci sia nel bilancio regionale. Non c'è un
altro articolo che vada a impattare su una quantità di denaro
pubblico come questo. È quello che dice che cosa si fa di un
bilancio che, parallelo a quello che discutiamo in tutti gli
articoli della finanziaria regionale, è addirittura superiore.
Parliamo di una quantità di denaro enorme, quindi questo è
l'articolo, se vogliamo, che da un certo punto di vista è il più
pesante su cui stiamo discutendo e merita, quindi, una certa
attenzione. Poi, si articolerà in altri emendamenti successivi,
dove verrà ripresa meglio la discussione sul personale, su come
vengono trattati i manager, ma rimanendo a questo articolo, devo
dire che sono sconcertato dalla debolezza delle risposte dei
colleghi della maggioranza. In buona fede, certo, ci stiamo
lavorando tutti assieme, ma se rispondete così timidamente con dei
nì a delle questioni che noi stiamo ponendo con estrema chiarezza,
e non ce la fate più a dire no, non va bene, è sbagliato quello che
proponete, ci state mettendo nella condizione di quelli che si
sentono quasi di sparare sulla Croce Rossa, cari colleghi. Siamo in
una situazione quasi di imbarazzo, dall'altra parte non arrivano
neanche più le risposte alle questioni che stiamo ponendo, ci dite
"avete ragione, ma forse se lo rinviamo di qualche giorno, di
qualche settimana prendiamo un po' di tempo", allora o è un no, non
condividiamo la trasparenza, siamo perché pochi decidano, modello
verticistico. Mi ricordo quando su quei banchi sedeva il PdL, c'era
il coraggio di alzarsi in piedi e dire "abbiamo scelto un modello
verticale, amministratori unici, viva il Presidente Rollandin, che
da solo decide e fa per tutti". Almeno c'era la verità, il
racconto, la fotografia e da questa parte si diceva no, noi
vogliamo concertare, vogliamo che sia il Consiglio regionale il
rappresentante del popolo valdostano, non vogliamo l'idea di un
uomo solo che guida tutti, e di là si diceva "viva l'amministratore
unico del Casinò, viva le scelte fatte in questo modo".
E noi invece dicevamo: "No, sono sbagliate, perché scegliere uno
solo a capo porterà al disastro", e abbiamo visto il fallimento
totale del Casinò. Adesso è chiaro che CVA ha dei conti
assolutamente interessanti dal punto di vista finanziario, utili
che superano i 100 milioni di euro e non solo nelle annualità
correnti, ma è un'entrata strutturata, e quindi da questo punto di
vista siamo in una situazione favorevole, ma non possiamo
immaginare che questa situazione venga affidata a una gestione
opaca, non trasparente, non chiara, delle cui ricadute pochi sono a
conoscenza.
C'è un'idea diversa di democrazia sulla quale ci stiamo
confrontando, non da oggi, non su questa legge finanziaria, ma sono
anni che ci stiamo confrontando su questa idea diversa di
democrazia. Ne volete venir fuori? Volete dire che anche voi avete
in qualche modo riscontrato che l'idea che pochi che decidono e che
fanno è un'idea vecchia, superata, sbagliata e che invece bisogna
tornare nelle aule assembleari a fare quel lavoro di concertazione.
Tra l'altro siete voi che ci chiamate spesso in causa dicendo "ma
noi vogliamo decidere insieme", ebbene che cosa dice questo
articolo? Dice che tutti insieme, e quindi non è la minoranza che
decide, "voi maggioranza responsabilmente qui davanti a tutto il
popolo valdostano decidete insieme a noi". Quando noi vi diciamo
"decidiamo insieme", lasciando a voi la maggioranza e quindi la
possibilità di avere l'ultima parola sulle scelte, dite no, "queste
cose non le vogliamo decidere qui, le decide qualcun altro
altrove". Perché? Perché fare una cosa di questo tipo? È davvero
incomprensibile. Tra l'altro uno dice "ma queste cose qui chi le
sa, chi non le sa". Prendete
Il
Sole 24 Ore
e vedrete
che parla delle scelte di CVA, le conoscono di più a Milano che i
valdostani. Ma vi sembra normale una cosa di questo tipo? Che si
parli di più di CVA a Milano che in Valle d'Aosta? Noi vogliamo
dare consapevolezza ai valdostani anche dei beni che hanno e
insieme fare le scelte. È per questo che io auspico davvero che ci
sia un ripensamento della maggioranza su questo articolo, e che ci
sia il consenso a poterlo votare, perché assolutamente non rende
ingestibile il bilancio regionale, anzi rafforza la vostra legge
finanziaria.
Président
- Merci collègue. A demandé la parole le
collègue Grosjean.
Grosjean (UVP)
- Dopo una mattinata così credo che
bisogna fare un attimo di riflessione e mi vorrei rivolgere al
Segretario, collega Follien, perché un po' di tempo fa ha
presentato una bellissima legge per ricordare il 70° anno della
Resistenza in Valle d'Aosta. Così, indicando nell'Union Valdôtaine
il movimento che aveva attivamente partecipato a questo momento di
liberazione per dare vita a una Valle d'Aosta libera, democratica,
onesta, di gente che si poteva guardare negli occhi con fierezza,
di gente che poteva attraversare la città di Aosta con la testa
alta, parliamo di gente che per le scelte fatte ci ha rimesso la
vita. Poi noi ci nascondiamo dietro i grandi discorsi in francese,
i nomi del nostro caro Emile Chanoux e quant'altri, ma non vi
brucia in tasca la tessera che avete? Se quei signori tornassero
fuori a voi vi prenderebbero a calci nel sedere.
Presidente
- Prima di passare la parola al collega Roscio
chiedo solo un linguaggio che sia consono all'aula. Non le mando
nessuna lettera, glielo dico gentilmente a voce. La parola al
collega Roscio.
Roscio (ALPE)
- Sì, buongiorno. Grazie Presidente.
Volevo fare alcune considerazioni perché ascoltando il dibattito
mi sono convinto di una cosa, e cioè che questo articolo è
tutt'altro che scontato, che poco importante. Fino a pochi mesi fa
ero un cittadino impegnato in prima persona in un questione molto
precisa, molto tecnica, ma che aveva come fondo delle idee
democratiche, profondamente democratiche, di trasparenza. Su questa
cosa mi sono impegnato in prima persona, e con me tante altre,
cercando di fare delle proposte, di portare delle argomentazioni al
dibattito e qui mi sembra che anche qualche Assessore ha detto: "se
avete delle proposte siamo qui ad ascoltarle".
Non mi sarei mai aspettato di trovarmi di fronte a discussioni
di questa portata, a un universo parallelo a quello regionale, ma
della stessa consistenza economica. E poi scorrendo le relazioni,
relative per esempio solo a CVA, perché è un colosso, vedo che c'è
una produzione annua di energia elettrica di migliaia di
giga-wattora e se vado a fare un conto grossolano di un centesimo
al kilowattora, vuol dire che stiamo parlando di centinaia di
milioni di euro. Qualcuno ha già ricordato che le società
partecipate sono colossi economici paragonabili a quello
dell'intera Regione, e questa cosa mi stupisce, anche perché la
Regione, pur con l'escamotage del diritto privato, costituisce il
socio di queste società in percentuali che vanno dal 90 al 100
percento. Vale a dire che la Regione è socia di queste società
praticamente interamente, quindi sostanzialmente resta da stabilire
che cosa vuol dire che la Regione è socia. Rispondo al mandato di
chi mi ha mandato in Consiglio e tutti noi qui dentro siamo soci di
questa società e come soci dovremmo poter avere diritto ad avere
accesso ai dati, ad avere perlomeno la facoltà di indirizzare negli
elementi più generali queste società.
Mi trovo, invece, una relazione della Corte dei Conti che dice:
"l'istruttoria per avere la documentazione è stata particolarmente
complessa e non del tutto appagante", "la comunicazione verso
questa società "difficoltosa", in momenti particolarmente
difficoltosa", "dati forniti non conformi alle richieste
formulate".
Questo lo dice la Corte dei Conti, e analoghi problemi sono
sorti con riguardo alla trasmissione di dati da parte delle società
a partecipazione regionale. In quest'aula si continua a dire "siamo
trasparenti", "non c'è niente da nascondere", ma neppure la Corte
dei Conti riesce ad avere dati su questa cosa, figurarsi i
consiglieri di minoranza. Eppure, a fronte di intenti, di promesse,
"faremo", "tracceremo percorsi", ritengo che questo discorso non
dovremmo neanche affrontarlo. Mi sembra che una società che
gestisce denaro interamente pubblico, un colosso enorme, dovrebbe
essere un dato di partenza su cui ragionare, il fatto di essere
trasparente in tutto e di fornire dati su tutto. La maggioranza
della Regione Veneto, come è già stato ricordato dal collega
Chatrian, ha già deciso, ha detto: "questa cosa non può più essere
nascosta" e ancora: "questa è una disciplina di base, per aumentare
la trasparenza, favorire la concorrenza e il ricorso al mercato". E
ribadisce il ruolo del Consiglio, non della Giunta, in
quest'ambito, dice: "il Consiglio nel determinare l'indirizzo
politico-amministrativo della Regione e nel controllare la sua
attuazione, verifica la rispondenza degli effetti delle politiche
regionali agli obiettivi di governo e ai risultati gestionali degli
Enti, delle agenzie, delle aziende e degli altri organismi di
diritto pubblico regionale".
La Regione Veneto, quindi, l'ha già fatta questa cosa, e noi
cosa stiamo aspettando, sono anni che avremmo dovuto fare questi
provvedimenti e metterli in campo. Vi esorto a riflettere su questa
cosa e mi auguro che cambiate idea: la cosa migliore è quella di
cercare di votare all'unanimità quest'emendamento che va proprio
nell'ottica della trasparenza e della condivisione perché non
possiamo più aspettare.
Presidente
- Grazie collega Roscio. La parola al collega
Nogara.
Nogara (UVP)
- Merci Présidente.
Apprezzo lo sforzo del Consigliere La Torre, veramente, ma è
evidente che gli ordini di scuderia sono altri, e vi dico secondo
noi quali sono stati gli ordini di scuderia. Sono quelli che questo
emendamento assolutamente non si deve votare, qui in aula, poi che
vada pure avanti la Commissione, e vedremo come andrà a finire.
Questo ragionamento è per farvi capire qual è il peso secondo il
Presidente, perché gli ordini di scuderia è chiaro che vengono dati
da lui, qual è la considerazione che ha delle commissioni, perché
se si avesse un minimo di considerazione, il minimo sarebbe proprio
quello di votare l'emendamento.
Non stiamo, vi assicuro, parlando a vanvera, e penso che tanti
di voi queste cose le abbiano sentite: ci sono persone che sono
state minacciate nel garage del Casinò prima delle elezioni, ci
sono ditte che non devono essere invitate per lavori, per esempio,
agli impianti a fune, personale CVA in castigo che viene fatto
girare per tutta la Valle perché ha qualche simpatia. Assessore
Baccega, non sto facendo delle speculazioni in questo momento, sto
dicendo le cose che ci vengono riferite, e non glielo dico per fare
polemica con lei. Magari sorridere su queste cose non è l'ideale,
perché stiamo parlando di persone, e le assicuro che non lo sto
facendo adesso per riuscire...e una cosa che vogliamo fare è farlo
proprio pubblicamente, a questo punto, perché altrimenti non se ne
esce più.
Ditte che hanno praticamente l'esclusiva per la fornitura
alimentare, nelle nostre partecipate, assunzioni a tempo
indeterminato sempre nelle società degli impianti a fune, che sono
solo per qualcuno, ma non per altri, ai quali vengono riconosciute
professionalità, ma purtroppo non possono lavorare tutto l'anno.
Per non parlare degli appalti della CVA, che in questo periodo
stiamo vagliando e come già in un paio di Consigli fa, il mio
collega Consigliere Chatrian ha spiegato: ci troviamo con degli
appalti ultra milionari ai quali magari partecipano tre ditte,
mentre con appalti da 3 mila euro vengono invitate quindici ditte.
Non vi sembra un po' esagerata questa situazione? Non c'è problema,
il Presidente l'altro giorno ha detto "sono contento se c'è un po'
di trasparenza", e questo è il primo passo, quindi che problema
c'è, l'ha detto anche lui, e allora perché non vuole che passi
questo emendamento? "Che lavori pure la Commissione, ma chi se ne
frega della Commissione, per quello che conta". È questo il
ragionamento purtroppo che si fa. E non ci sono altre scuse e
problematiche diverse.
Président
- Merci. La parole au collègue Guichardaz.
Guichardaz (PD-SIN.VDA)
- Mi sono reso conto in questi
mesi di Consiglio che ci sono degli argomenti sensibili, che quando
si toccano è come toccare la Cia o, come direbbe un mio amico
giornalista, la
Spectre
, sembra di sentire le cose che
dicono i colleghi nella Russia di Putin, più che nella Valle
d'Aosta di Rollandin. E questa cosa detta davanti a migliaia di
persone che ci seguono, chi in televisione, chi sui giornali, chi
in streaming, è una cosa che mette tristezza, perché come diceva il
collega Grosjean, riferito soprattutto a chi si ispira ad alcune
figure, ad alcuni padri della patria. Diventa veramente una
tristezza discutere di questioni che potrebbero tranquillamente
essere affrontate in una logica bipartisan, in una logica, diciamo
di solidarietà, all'interno di questo Consiglio.
Collega La Torre, la trasparenza, è vero, è tema delle
discussioni all'interno della sua Commissione, abbiamo fatto dei
passi avanti, lo ammetto, abbiamo, forse per la caparbietà e
l'insistenza dei consiglieri della minoranza, cominciato a ottenere
dei risultati, delle informazioni. Non tutte però collega, perché
quando arrivano le relazioni da parte di queste società
controllate, quando si parla di controllate non so se sono
controllate dagli azionisti o controllate solo da qualcuno, sono le
società di tutti, sono società che vengono mantenute con i soldi
delle mie tasse, delle sue, collega La Torre, delle tasse di tutti
i cittadini.
Quando noi riceviamo i dinieghi alle nostre richieste di
informazioni in base all'articolo 116 del regolamento, in cui si
dice che quelli sono dati sensibili, non è possibile fornirli
perché possono andare a incidere sulle politiche industriali, come
se fossimo in presenza di industrie che producono armi
sofisticatissime, mentre stiamo parlando di società che fanno
giocare le persone, spesso e volentieri. E parliamo della Casinò,
parliamo di società che hanno degli interessi relativi, che portano
le persone sulle piste, non stiamo parlando di società che
producono chissà quale incredibile segreto industriale. Quando
arriva, Consigliere La Torre, una risposta alla nostra richiesta di
dati dove la Vallée d'Aoste Structure si permette di dire che ci
inviano solo ed esclusivamente i dati relativi ai contratti di
lavori e servizi affidati di importo superiore a 40 mila euro,
soglia minima di importo per la rilevazione dei dati dei contratti
pubblici in attuazione alle legge 106 del 2011, e alcune altre
società, la maggior parte, invece, non si preoccupano di inviarci
tutti i dati, io credo che qui ci sia qualcuno che "ciurla nel
manico", c'è qualcuno che non ha la coscienza pulita.
Perché anche gli appalti sotto i 40 mila euro, anche le
forniture piccole rappresentano un'economia sommersa ed è
l'economia su cui noi vogliamo mettere gli occhi: non è possibile
che si continui in questa sede a negare il fatto che esiste un
problema di trasparenza. Il Veneto è una Regione del nord, noi ci
ispiriamo sempre alle Regioni evolute, è una Regione che ha fatto
un provvedimento che parla di trasparenza, sia nei reclutamenti del
personale, sia nelle forniture, e allora usiamo quel provvedimento
come apripista, qual è il problema?
Altra questione: se il problema sono le notizie sensibili, se il
problema può essere la violazione dei segreti industriali,
individuiamo allora un sistema, delle clausole, in modo tale che
solo chi deve fare attività ispettiva può accedere a questi dati.
Collega Borrello, credo che non sia un problema questo, noi abbiamo
il dovere, perché siamo pagati profumatamente per fare questo, di
vigilare che le nostre società, le società pubbliche, perché queste
sono società pubbliche che non possono permettersi di avanzare
delle coperture di tipo privatistico, quando gli fa comodo. La
Casino S.p.A. fa i dialoghi competitivi da 32-37 milioni di euro,
dialoghi competitivi le chiamano queste procedure, colleghi,
vogliamo allora una volta per tutte fare un ragionamento e metterci
nell'ottica di dire "cittadini, questa volta vogliamo veramente
cambiare pagina".
Président
- Merci collègue. La parole au collègue
Borrello.
Borrello (SA)
- Grazie Presidente.
I toni così accesi svegliano anche a me, guardi, che sono un
pacato per natura e a volte mi fate alterare. Riesco, però, a
rimettere il tutto nella giusta linea, che è quella della
discussione serena e pacata. I vostri emendamenti sono organici,
sono tre, fanno un ragionamento ben definito, li abbiamo valutati,
li abbiamo analizzati, e qual è la posizione che abbiamo messo in
evidenza: è già stata esposta dall'Assessore, e sottolineata dal
collega La Torre, ed è molto semplice.
Non siamo contrari, come state cercando di far passare voi, con
i vostri interventi. Diciamo un'altra cosa, dall'analisi dei
documenti del vostro articolato, abbiamo desunto due aspetti: uno è
quello di una linea generale che è condivisibile, l'altro è un
discorso tecnico, dell'articolato, che in virtù di questi elementi
che vi dirò, c'è un passaggio della legge di stabilità che potrebbe
andare a normare questo tipo di ragionamento, legato
all'importanza, alla delicatezza delle cose che stiamo trattando, e
cioè la diversificazione tra società grandi e società piccole.
C'è questo disegno di legge del Veneto che io non conosco, e
come potete pretendere che io vada a votare un emendamento a
scatola chiusa, su una cosa che non conosco. Allora, io dico
questo, io dico questo...
(interruzione di alcuni Consiglieri, fuori microfono)
...interrompo il mio discorso e quando c'è silenzio e rispetto
vado avanti. Grazie. Quello che vi sto dicendo, colleghi, è che
abbiamo analizzato il vostro articolato, ci siamo confrontati e
abbiamo detto "andiamo nelle commissioni a discutere di questo tipo
di ragionamento", una commissione che è già stata istituita e che
già sta lavorando in questa direzione. Molti di voi citano il
programma della Stella Alpina, ho fatto anche fatica a recuperalo,
perché probabilmente le ha tutte prese il collega Guichardaz. Me lo
sono riletto, allora è fatto proprio bene questo programma, visto
che tutti lo citate e noi su questo tema ci siamo, ve l'abbiamo
detto, ma le parole hanno ancora un valore in questa assemblea?
Hanno ancora un valore le parole? Le nostre parole, le nostre
parole. Forse abbiamo dei tempi diversi, rispetto ai vostri, ma
quando noi facciamo un ragionamento politico, in politica ci sono
anche dei segnali, che sono quelli che abbiamo cercato di darvi, un
segnale molto semplice, che è questo: abbiamo analizzato il vostro
articolato, non siamo contrari, perché se no lo avremmo cassato,
avremmo votato no e non avremmo partecipato alla discussione,
perché io già lo so che replicherete tutti, ma non ho paura, quando
credo nelle cose, a manifestare quello che è il nostro
pensiero.
Il segnale politico è che noi ci asterremo, politica, ci
asterremo. Rispetto ad altri passaggi che sono delicati, che sono
stati fatti in prima battuta dai colleghi del Movimento Cinque
Stelle e successivamente dai colleghi dell'UVP, sono cose gravi,
che ovviamente io non conosco, non sono a conoscenza, ma ritengo
che se fossero vere anche queste devono essere trattate nella
competente commissione, perché questo è un ragionamento...
(nuova interruzione di alcuni Consiglieri, fuori
microfono)
...la commissione non è un organo del Consiglio? ...per questo
che dico, colleghi, forse per la prima volta mi avete visto
accalorato, se non nella prima seduta dell'assemblea, perché non
potete farci passare come quelli che non vogliono ascoltare, che
siamo contro, su questi temi abbiamo già trasmesso disponibilità,
abbiamo fatto un'analisi differente, abbiamo diversificato il
principio rispetto al discorso tecnico, che magari non è per voi
condivisibile, ma su questo noi ci siamo.
Presidente
- Collega, perché? Ha già fatto i due
interventi all'interno, sia la dichiarazione di voto...eh. L'ha già
fatta collega Viérin Laurent. Prego. Per fatto personale?
Viérin L. (UVP)
- No. Per mozione d'ordine Presidente.
Vorremmo capire il suo modo di condurre l'aula, se non abbiamo più
diritto a interventi, questo diritto o questo mancato diritto vale
per tutti. Siccome ci sono stati tre interventi in precedenza, noi
crediamo che siano da destinare a tutti. Se non è così, vi
chiediamo perché? Allora, Presidente, lei già ieri si è
contraddistinta nel suo modo di gestire questa assemblea, non
vorremmo oggi tornare a essere limitati nella nostra facoltà di
intervenire. Quindi, l'importante è che noi sappiamo come sono
regolati gli interventi. Se sappiamo che sono due non c'è problema,
c'è l'intervento sull'articolato e poi c'è la dichiarazione di
voto. Non capiamo perché questo non è avvenuto. Le chiediamo lumi,
e non c'è problema, interveniamo sull'articolo dopo, e magari se
stesse un po' a condurre l'aula in modo permanente queste cose
forse non succederebbero. Grazie.
Presidente
- Io la ringrazio per i suggerimenti, che
sicuramente accoglierò. La conduzione permanente, capisce, diventa
difficile, io chiedo scusa, c'è sfuggito, proprio, al tavolo della
Presidenza, non solo al Presidente, il terzo intervento del collega
Chatrian. Gli interventi ricordo che sono due, uno nel merito e uno
per dichiarazione di voto. Cerchiamo, quindi, di mantenere questo.
Prego. Altri? La parola al collega Ferrero.
Ferrero (M5S)
- Grazie Presidente. Per dichiarazione di
voto.
Abbiamo ascoltato le parole del Consigliere, nonché Presidente
della Commissione competente La Torre, certamente apprezziamo il
fatto che ci sia un impegno a trattare in Commissione degli
argomenti che sono contenuti nel nostro emendamento, tuttavia non
si può sempre rimandare la scelta una successiva verifica.
Il collega Nogara ha fatto cenno a una serie di comportamenti
che vengono messi in atto dalle società partecipate e controllate
dalla Regione, dove il mancato allineamento costituisce un motivo
per un sistematico utilizzo di metodi di intimidazione,
trasferimenti, mobbing e anche licenziamenti. Sarebbe utile che
andiate a vedere quante cause di licenziamento ci sono nelle
società controllate e partecipate. Un malessere che colpisce chi
ovviamente non entra bene a fare la rotella del meccanismo. E
questa è una cosa veramente grave, che anzi reputiamo
gravissima.
Questi percorsi in itinere sono troppo lunghi, bisogna prendere
una decisione immediatamente, e la decisione ce l'avete qui, sotto
gli occhi e rimandare sarebbe l'ennesima dimostrazione che non si
vuole fare nulla in questa direzione.
Riguardo alla forma, una sola battuta: in Consiglio si deve
tenere un certo linguaggio, in Consiglio si deve tenere questo, in
Consiglio si deve tenere quello. Noi parliamo il linguaggio che è
il linguaggio dei cittadini, basta con questa specie di fioretto
dell'ipocrisia che stato molto di moda negli ultimi 20 anni, noi ne
abbiamo veramente piene le tasche, adesso ci vuole una vera e
propria spada celtica per dare il segno del cambiamento e se dovrà
cadere qualche testa anche nelle partecipate sarà solamente un
bene.
Presidente
- Grazie. La parola al collega Perron.
Perron (UV)
- Grazie Presidente.
Per dire che personalmente capisco e rispetto anche, collega
Grosjean, la passione che i colleghi, certi colleghi, usano per
evocare certi argomenti, ma non credo ci sia il bisogno di
scomodare i padri fondatori dell'autonomia, che sono stati e
rimangono portatori di valori nei quali noi ci riconosciamo e che
cerchiamo di interpretare quotidianamente con un nostro lavoro.
Per quanto riguarda le partecipate e le controllate, questo
universo parallelo alla Regione effettivamente costituisce uno dei
settori importanti, robusti, nell'economia e nell'organizzazione di
questa Regione in termini di fatturato, in termini di assunzioni,
in termini di lavori, in termini quindi di ricadute. Vorrei, però,
che non si confondesse il piano dell'amministrazione con il piano
politico. Questo ci tengo a evidenziarlo e faccio un intervento a
difesa anche di quei valori che sono i valori di una Union
Valdôtaine che è portatrice di un sano concetto di autonomismo, di
una Union Valdôtaine che dal mio punto di vista non è assimilabile
in alcun modo a dei comportamenti che in aula avete descritto, di
una gravità che dal mio punto di vista sarebbe bene
approfondire.
Rimango stupito dal tenore, collega Ferrero, di certe
dichiarazioni, mi auguro che il Consigliere non sia per certi
aspetti responsabile delle cose che dice, e mi auguro che le cose
che vengono dette in quest'aula, di questa gravità, ci sia il modo,
con trasparenza, con serenità e con pacatezza di verificarle fino
in fondo. Io credo che sia bene capire, distinguere e dire a chiare
lettere che esiste, collega Ferrero, un mondo unionista che non è
assimilabile alla situazione che lei ha descritto gravemente. Per
questo motivo, dal mio punto di vista, e non so se esprimo in
questo bailamme l'opinione del gruppo, noi ci riconosciamo nella
mozione che era stata approvata, che dà mandato alla II Commissione
consiliare di iniziare un lavoro in profondità. A me fa piacere
l'intervento del Presidente La Torre, che ha riaffermato questa
precisa volontà, peraltro già manifestata con delle lettere inviate
alle società che sono andate nella direzione di acquisire dei dati
e di avere dei percorsi certi, chiari, trasparenti e identificabili
di tutto ciò che succede all'interno di questo mondo. Ciò detto
voglio dire però, dicendo che ci riconosciamo in questo percorso
della II Commissione, che le situazioni che denunciate sono in
qualche modo, per chi la ascolta, quasi al limite della legalità, e
dal nostro punto di vista non ci sentiamo ed esiste una Union
Valdôtaine che non è, colleghi, connivente col sistema che avete
descritto. Esiste un movimento nel quale crediamo, al quale
apparteniamo, che è portatore di principi sani, di una corretta
amministrazione, prescindendola dalla politica e noi ci
riconosciamo. Nella loro gravità, valuteremo con molta attenzione e
con molta oculatezza i dati che emergeranno dall'indagine che la II
Commissione farà, e a oggi riteniamo che non ci siano, dal nostro
punto di vista, detto con pacatezza e con tranquillità, le
condizioni per accogliere questo articolato. Pertanto su questo
articolato, con lo spirito che ho evidenziato, che è lo spirito di
voler andare in fondo alle cose, di capire e di mettere in rilievo
la trasparenza che deve esistere anche in un mondo di partecipate,
noi ci asterremo sulla proposta.
Presidente
- Grazie. La parola al collega Cognetta.
Cognetta (M5S)
- Grazie Presidente.
Sono contento dell'intervento sia del collega Borrello, che del
collega Perron perché ci permettono di fare alcune considerazioni.
La prima riguarda ciò che è stato detto dal mio collega Ferrero:
eravamo già andati in Commissione, e il collega La Torre lo può
confermare, dicendo che avremmo chiesto tutta una serie di
ulteriori dati per verificare le notizie che abbiamo in nostro
possesso e quindi, per dire che c'è questa nostra volontà, per un
motivo di chiarezza. Quello che però sfugge a questa discussione,
in questo momento, è una sorta di convitato di pietra, che è
presente, ma non parla. C'è di fatto una distanza enorme tra ciò
che viene detto dai banchi dei consiglieri e quelli che, invece,
costituiscono la Giunta, come ho avuto modo di dire ieri e voi mi
confermate questo. Devo dare ragione al collega Gerandin quando
dice che approvare questo emendamento è complementare all'azione
che stiamo facendo, un'azione che noi abbiamo sollecitato e che
abbiamo votato convintamente. Avevamo delle perplessità,
continuiamo ad averle, gliele abbiamo espresse durante la
discussione. Poi abbiamo detto: "andiamo avanti, vediamo cosa
succede", però a questo punto si può votare tranquillamente,
rispetto a ciò che stiamo già facendo. Perché votare questo punto
vuol dire comunque, per il futuro, assicurarci un certo tipo di
controllo e non soltanto in questo momento e in questa Commissione.
Noi vorremmo che diventasse una regola, lo capite, c'è questa
specie di passaggio all'interno di questo emendamento.
Un'altra questione, collega Borrello: può darsi che dal punto di
vista dell'articolato lei non abbia avuto modo di vedere come è
stato strutturato, però se ne poteva parlare, ci mettevamo
d'accordo, chiedevamo una sospensione, lo rivedevamo insieme e lo
votavamo. Si può fare anche così, no, mi sembra.
Infine una parola molto importante rispetto alla questione che
ha sollevato il collega Perron rispetto all'Union. Noi siamo venuti
al vostro Congresso, l'intervento del mio collega è anche su
Youtube, lo potete vedere, ed è stato detto chiaramente un
messaggio, che è stato chiarissimo, per cui noi non ce l'abbiamo
affatto con l'Union, perché capiamo benissimo che all'interno sia
dell'Union, come di tutti gli altri partiti e movimenti, ci sono
persone corrette e non corrette. Questo è lapalissiano, non si può
negare, il problema è che all'interno dell'Union, che ricordo è il
partito che di fatto ha gestito questa regione per decenni e quindi
è il maggior responsabile politico di tutto ciò che sta accadendo
oggi, e di tutto quello che è accaduto, la gestione non è
assolutamente trasparente e questo nelle sue parole si evince.
C'è una gestione politica e poi c'è una gestione personale e
sono due momenti che hanno creato tutta una serie di problemi
politici ulteriori, prova ne è il gruppo UVP, qui accanto a me, per
non parlare di altri prima. Noi, quindi, non ce l'abbiamo affatto
con i valdostani, con il francese. Riconosciamo che dentro l'Union
ci sono persone che vogliono, come lei ha appena detto, avere
maggiore contezza di ciò che accade. Allora mettiamola in campo,
lasciamo che loro facciano la loro strada e noi facciamo la nostra
e fine del problema.
Perché non credo che per questa votazione la Giunta vada in
crisi, no? Non è mica un voto di fiducia, tra l'altro vorrei
ricordare che non c'è la fiducia alla Giunta, nel senso che non
esiste nel nostro regolamento, c'è tutto un percorso molto più
articolato, che conoscete benissimo. Voi direte, poi, che
politicamente può essere un problema, in realtà dareste un segnale
importante, rappresentereste ciò che è invece la base dell'Union e
tecnicamente, i numeri me lo confermano, è una bella fetta del
popolo valdostano. Quindi a maggior ragione adesso e noi alla fine,
io e il mio collega Ferrero, se ci pensate siamo solo una spina
rispetto a tutto quanto questo discorso. Come popolazione, come
peso, per quanto mi riguarda sono quello che ha preso meno
preferenze di tutti, quindi in teoria avrei meno diritto, ma quando
lo dice lei, collega Perron, eh no, lei rappresenta effettivamente
la Valle d'Aosta, molto, molto, molto più di noi e quindi per
favore la invito caldamente a ripensare alla votazione e lei ha
grossissime responsabilità, molte più delle mie.
Président-
La parole au collègue Grosjean.
Grosjean (UVP) -
Mi rivolgo al collega Ego Perron. Io ero
dell'Union molto prima di lei, perché purtroppo ho i capelli un po'
più grigi, sono un po' più vecchio, e all'epoca si andava ancora
sui muri a scrivere VDA Libre, per quello che mi accaloro un po'. E
sono sicuro che il mondo unionista fuori è sano, purtroppo è la
gestione di questi ultimi anni che non è stata troppo sana. Perché
lo sappiate, facevo parte di una sezione dell'Union Valdôtaine fino
a qualche anno fa. Poi ho fatto delle scelte personali e sono stato
espulso. Qualcuno che non ha avuto il coraggio di metterci la
faccia, con una busta intestata dell'Union Valdôtaine e un pezzo di
carta all'interno mi ha inviato una lettera dicendomi che ho sempre
mangiato nel piatto dell'Union Valdôtaine. Ho fatto ventotto anni
il dipendente regionale, sono entrato per concorso, e se andate in
giro a chiedere ai viticoltori di Grosjean si ricordano di quello
che ha fatto. Se con "mangiare" si intende prendere uno stipendio
regionale, credo di essermelo guadagnato, come tanti altri
dipendenti regionali che lavorano seriamente. Mi sento, quindi, a
volte un po' in contrasto con qualcuno che si erge a difensore
della patria e poi quando siamo qui a chiedere una cosa semplice
diamo un colpo a questa trasparenza. Basta queste minacce. Qui ci
sono delle persone, che se si permettono di partecipare a qualche
riunione, che sono di un gruppo di una certa appartenenza, vengono
richiamate. Abbiamo degli elenchi. Volete che prima o poi vengano
fuori nomi, cognomi, date e tutto? Cerchiamo di mettere un po' di
trasparenza prima. Se noi vi chiediamo, quindi, di votare questo
emendamento, signori, è semplicemente perché vogliamo dare
un'accelerata alla trasparenza. Tutto lì, perché sappiamo che la
Commissione, poi l'articolo 116, è una manfrina che non finisce
più. L'hanno detto tutti, dalla Corte dei Conti all'ultimo
cittadino valdostano, ormai si sa che i dati non si possono avere.
L'unico sistema, signori, è cambiare le regole e questa assoluta
volontà a non voler cambiare le regole, dimostra che c'è qualcosa
da nascondere. Non so come esprimermi in altri modi, ma la realtà è
questa. La mia irruenza, quindi, è semplicemente per il fatto che
sovente parlo più con il cuore che con la testa e a partire da
questa mattina, per tante cose, mi sento preso in giro, perché mi
vengono date delle risposte legate alle normative, ma che non si
vogliono realizzare, perché ci sono delle realtà che tutti
conosciamo e che nessuno vuole affrontare.
Président -
La parole au collègue Guichardaz.
Guichardaz (PD-SIN.VDA) -
Dopo aver sentito Vincent, mi
pare che il problema non sia più un problema all'interno di una
forza politica piuttosto che di un'altra, mi sembra che il problema
si ponga in termini più generali.
Un problema forse di democrazia, di una Regione che forse deve
ritrovare la bussola, ma la bussola dalla parte giusta, non da
quella sbagliata. Collega Grosjean, ho anch'io qualche piccola
esperienza, come credo tanti: fui uno dei promotori del referendum
sull'ospedale, referendum scomodissimo e devo dire che qualche
messaggino mi è arrivato, più o meno trasversalmente. Chi si mette
contro il potere, chi si mette di traverso viene sistematicamente
preso di mira. Allora i passaggi sono molto semplici: bisogna
smantellare quelle cattedrali, quei luoghi, quei
sancta
santorum
che solidificano il potere di qualcuno.
Collega Borrello, non ho citato il vostro programma, per una
volta, e nemmeno il programma di coalizione, perché non ho trovato
il termine trasparenza. L'avrei citato, ho trovato Famiglia fondata
sul matrimonio, ho trovato tutte le belle cose che volevate fare
ieri, quello che avreste potuto fare attraverso il voto
dell'emendamento che vi avevamo proposto sulla famiglia, ho trovato
dei riferimenti interessanti sul tagliare le spese non più
sostenibili, sul rafforzare il ruolo del Consiglio regionale,
trasformandolo da organo di ratifica delle decisioni della Giunta a
organo propositivo di controllo politico del Governo regionale. Per
una volta che non cito il vostro programma mi costringete a leggere
delle cose sulle quali io mi ritrovo in pieno. Avete parlato di
manager pubblici, riduzione dei compensi e dei benefit, benissimo.
Ci approssimiamo a mettervi alla prova: divieto di cumulo di
cariche per coloro che ricoprono ruoli apicali, parliamo di
appalti, ma non leggo il termine trasparenza, né nel vostro
programma, né nel programma di coalizione, né in quello di
legislatura. Non l'ho trovato, poi magari lo trovate voi, son
contento, ve lo citerò a vostro favore la prossima volta.
Riguardo alle commissioni, spesso e volentieri si dice: facciamo
una commissione così chiudiamo la questione. Consigliere La Torre,
lei ha dimostrato fino ad ora di essere una persona seria e questo
glielo riconosco. In Commissione si è lavorato, i dati sono
arrivati, ha assunto spesso delle posizioni anche di forte
contrasto, di autorevolezza, e spero davvero che si vada nella
direzione di fare trasparenza, rispetto a questo tema. Mi spieghi,
però, Consigliere La Torre, perché non avete approvato quella
mozione del 26 luglio, dove vi chiedevamo di fare una commissione
per indagare, per mettere le mani, senza voler fare inquisizione.
Non chiamiamola commissione d'inchiesta, era una commissione che
voleva chiarire certe dinamiche all'interno della più grande
partecipata, che fornisce gli utili più grandi e che concede gli
appalti più grandi in questa Regione. Non si può utilizzare allora
due pesi e due misure, bisogna essere coerenti, se vogliamo
approfondire gli argomenti senza timore, perché come dice il
Consigliere Perron non avete nulla da nascondere, e questo non lo
voglio mettere in discussione. Sono convinto di tutta la buona fede
del Consigliere Perron, ma non è questo il tipo di decisione, la
politica dell'astensione in temi così delicati, rinviando a tempi
successivi. Non è un modo, a mio parere, per andare incontro a
un'esigenza di trasparenza che oggi non è più possibile
rinviare.
Presidente -
La parola al collega Bertschy.
Bertschy (UVP) -
Presidente, intanto le suggerirei, anche
un po' a sua tutela, d'ora in avanti, una migliore gestione della
sala perché mi sembra che la situazione vada messa nella condizione
un po' di essere discussa nel suo complesso. Noi abbiamo un
Vicepresidente e un Segretario che accompagnano da sempre i lavori
in queste posizioni, sarebbe interessante avere un po' di
intercambiabilità, e forse ci aiuteremmo un po' di più tutti
quanti.
Al di là di questo fatto, nell'anno 2013 c'è una grande
occasione per questo Consiglio, che è quella di - personalmente
sono anche dell'idea di smetterla di cercare di guardare troppo
indietro, ma di guardare soprattutto avanti - tracciare delle linee
forti, dritte e chiare e di smarcarsi da certe situazioni, per
tutti e 35 i consiglieri. Leggo alcuni passaggi di cose scritte in
passato, e vi dirò poi quando.
"Sono passati anni, una nuova
generazione si è formata in un clima libero, con ben diverse
possibilità di esprimere il proprio pensiero, di contare, di
incidere sulla vita sociale ed economica della comunità. È
necessario che i giovani e le forze democratiche, progressiste, con
coraggio spazzino i vecchi sistemi del potere politico, che gioca
ancora sul vantaggio di avere una burocrazia pronta a ubbidire
perché le vengano garantiti i propri privilegi, il "via i mercanti
dal tempio" significa qui via gli affaristi dalla politica, i
maneggioni, quelli che vogliono crearsi un impero finanziario sulle
spalle del voto onesto e pulito dei cittadini. L'immobilismo
amministrativo, le lotte interne per il potere, l'Amministrazione
pubblica intesa come strumento per il proprio partito e non per la
comunità stanno a dimostrare che la classe politica ha bisogno di
un profondo rinnovamento, se non vogliamo correre il rischio di
ritrovarci tra qualche mese o qualche anno con il bavaglio sulla
bocca. Non la resistenza delle poltrone, ma la resistenza che vuol
risolvere tutti i problemi della società di oggi, sulla traccia di
quegli ideali di libertà, di democrazia, che erano vivi, e non dico
quando, fa in pochi anni, fa che grazie a quei pochi oggi lo sono
in molti di più. Non celebriamo quindi i nostri martiri come se
fossero in un mausoleo, dove lo si va a vedere e tutto finisce lì,
mettiamo in pratica il suo pensiero, operiamo all'interno e
all'esterno della nostra comunità sulla base delle linee
programmatiche del suo pensiero regionalista, e stiamo pur sicuri
che così facendo avremo reso più valido e serio omaggio alla sua
memoria".
Queste cose le scriveva nel 1974 Bruno Salvadori e
credo che siano attuali per tutti noi: c'è la possibilità di
segnare delle linee nette col passato e andare in una direzione
diversa, negli interessi della comunità. Collega Borrello, collega
Perron, riconosco a tutti la possibilità e l'onestà di intervenire
e a volte di non avere il coraggio di prendersi delle posizioni.
Non prendendosi delle posizioni, però, si assumono delle posizioni
che non sono eque per quelle persone, imprese, situazioni,
interessi economici, che oggi non si sentono completamente
rappresentati dalla politica. E allora se vogliamo veramente far
finta che non ci sia il problema non analizziamolo fino in fondo,
se invece vogliamo dare un segnale chiaro, che andiamo in questa
direzione - e il segnale voi l'avete dato - lo potete completare
con la votazione di questo emendamento numero 5 che non complica il
lavoro, per ora, delle società partecipate. Se volete, allora, dare
un segnale chiaro, il voto a questo emendamento non vi mette in
condizione di assumervi nessuna responsabilità, se non quella di
tutelare gli interessi della comunità tutta e soprattutto vi
permette di abbandonare il passato e avviarci verso un futuro
differente, di equità, di sviluppo e di giustizia sociale e di pari
opportunità per tutti.
Presidente -
La parola all'Assessore Baccega.
Baccega (SA)
- Grazie Presidente.
Molto brevemente, anche con due considerazioni da fare, nel
senso che la strada di questa maggioranza, è una strada comune
dettata da un programma di governo, e quindi sulla base di queste
affermazioni, dico che ci siamo fortemente confrontati su questo
documento, ci siamo confrontati e abbiamo - come ho detto poco fa -
sottolineato l'esigenza comune, l'abbiamo detto anche in altri
Consigli, di andare in questa direzione.
È un approccio diverso il nostro, rispetto al vostro,
vogliamo...intanto mi pare strano che nella legge finanziaria vada
ad inserirsi un emendamento che...è vero che non ha nessun tipo di
costo, ma va fortemente ad impattare con quelli che potranno
essere, in futuro, i ragionamenti che andremo a fare da un punto di
vista finanziario con questa Regione, soprattutto va a essere
proposto nella misura in cui, per la prima volta, il bilancio vede
il sostegno delle società partecipate in modo così significativo.
L'unica cosa che voglio dire e sottolineare è che abbiamo bisogno
di un approccio giuridico, tecnico, e di un conforto legale molto
più attento da questo punto di vista. Abbiamo sottolineato che ci
sono dei percorsi paralleli dello Stato che si stanno occupando
delle società partecipate di tutta Italia...sì, è questo il
passaggio...noi abbiamo bisogno di un conforto sereno per andare a
produrre il miglior documento possibile per andare nella direzione
della trasparenza che voi ci avete evidenziato e sottolineato.
Con grande serenità diciamo che ci asterremo su questo
emendamento, ma manteniamo fermo l'impegno che il Presidente della
Commissione La Torre ha tenuto ancora oggi, in quest'aula, e sono
certo che si allunga leggermente il percorso, ma certamente andremo
a formulare un provvedimento che sarà fortemente condiviso, e
valutato, attentamente approfondito, e sul quale non ci potrà
essere nessun tipo di remora, anche legale, successivamente.
Presidente -
La parola al collega Gerandin.
Gerandin (UVP) -
Merci Madame la Présidente.
Non voglio neanche più provare a condividere un ragionamento, un
percorso. Abbiamo provato a toccare la coscienza personale di
ognuno di voi, tenuto conto che probabilmente non abbiamo avuto gli
argomenti sufficienti, per toccarvela. Volevo sfruttare questa
dichiarazione di voto per tranquillizzare la vostra coscienza,
introducendo un tassello che sicuramente vi metterà in pace con la
vostra coscienza, soprattutto di tutti coloro che sono intervenuti
e non posso che fare riferimento al collega Borrello, ma anche
tutti coloro che hanno avuto, come pezzo forte della campagna
elettorale, la tutela di valori quali famiglia, sociale, lavoro,
tutela delle categorie disagiate. Non commenterò, vi leggerò
semplicemente un messaggio che è arrivato a mezzogiorno, oggi,
quando qualcuno ci ascoltava dall'esterno, ve lo leggerò e ognuno
di voi, nella propria coscienza, lo commenterà.
"Buongiorno,
sono la Signora Anna di Aosta, le riporto per conto e in nome di
mio figlio le parole che mi ha appena dettato. Per quanto riguarda
il tema delle società controllate, posso citare il mio caso
personale. Un sindacalista del SAVT, cui ometto il nome, a sua
tutela, circa 3 anni fa mi ha informato che la CVA era tenuta ad
assumere personale delle categorie protette. Ho inviato un
curriculum a cui mi è stata data la risposta che mi avrebbero
tenuto in graduatoria per due anni. Gli anni sono trascorsi e non
sono stato chiamato neppure per fare un colloquio. Probabilmente
non appartengo a nessuna fazione politica di maggioranza, ne deduco
che le leggi nazionali che riguardano il collocamento mirato
vengono disattese in Valle d'Aosta. Purtroppo, ora dovrò subire un
quarto intervento, recupererò solo parzialmente l'uso della colonna
vertebrale e l'attività motoria, ma ci tengo a dire che non prendo
nessuna prebenda regionale. Per quanto concerne il futuro, al di là
dell'esito dell'intervento, non spedirò più alcun curriculum alle
società partecipate e anche agli altri enti, la Regione ha il
controllo totale su tutte le assunzioni, in quanto figlio di un Dio
minore. Sempre più forti sono le motivazioni di abbandonare notre
patrie, non ho alcun problema a dire il mio nome".
C'è nome,
cognome e indirizzo. Non lo commento, commentatelo ognuno con la
propria coscienza, perché questo è lo spirito di trasparenza che
sta girando nella comunità valdostana.
Presidente -
La parola alla collega Certan.
Certan (ALPE)
- Grazie.
Le parole che ha letto il collega Gerandin sono state inviate a
tutti i gruppi di minoranza, e credo che segnino bene come il
messaggio, questo emendamento sia puntuale, preciso e necessario in
questo momento, nella finanziaria, come lo richiedono anche i
cittadini.
All'esterno la popolazione ha capito, qui in aula? non c'è
miglior sordo di chi non vuole intendere, sembra, quindi, di
parlare fra sordi, con alcuni che ci fanno dei gran complimenti, ci
dicono che sono d'accordo, e però su questo, in questo momento, non
è possibile votarlo, perché probabilmente ci sono stati altri
ordini. Benissimo, noi pensavamo, invece, che il Consiglio fosse un
posto dove si può cambiare idea, dove la maggioranza si riunisce,
magari prende posizioni diverse e dove magari riconosce che alcuni
emendamenti della minoranza possono essere votati. Prendo atto,
invece, che oggi in questo Consiglio tutto è già stato deciso
prima. Le discussioni e le parole, gli interventi che noi facciamo
non hanno quasi alcun senso, se non prenderci ogni tanto un
complimento e qualche insulto, punto. Mi fa piacere, invece, che la
popolazione, i cittadini e la comunità sia molto più attenta e sia
molto più disponibile anche a dialogare con quegli amministratori
che lo vogliono fare, e noi ci riteniamo degli amministratori
aperti. Alcune posizioni, alcuni passaggi che avete fatto voi ve li
abbiamo riconosciuti, e proprio la coralità, la voglia di
condivisione, la necessità che questo momento sociale, non
politico, valdostano, richiede, porterebbe ad un'altra coesione. Ce
ne rammarichiamo, però alla fine possiamo dire che il risultato che
volevamo ottenere è far capire alla popolazione che gli emendamenti
abbiamo proposto non sono stati buttati lì a caso, sono stati
meditati, preparati appositamente per provare a cambiare, dal
prossimo anno, tutto il percorso della nostra Regione. È possibile,
perché cambiare è possibile, bisogna volerlo.
Presidente -
Grazie. Possiamo mettere in votazione? Prima
la parola al Presidente Rollandin.
Rollandin (UV) -
Sì, grazie Presidente.
Credo che la discussione che oggi si è svolta in quest'aula
abbia diverse sfaccettature. Ho ascoltato con grande attenzione
quello che è stato detto e, per quanto mi riguarda, mi riconosco
nelle dichiarazioni che sono state fatte dai colleghi, dal
Presidente della Commissione, da quello che è stato detto
dall'Assessore nel merito della volontà di arrivare a un
provvedimento che recepisca questi concetti di trasparenza, di
possibilità di avere delle regole chiare, con la dovuta gradualità,
per quanto è delle società partecipate, con quello che ne
consegue.
Soprattutto, credo che sia importante fare queste riunioni e
fare le audizioni... Avevo già dato e la maggioranza aveva dato il
suo assenso a parlare con gli organi della CVA per chiarire tutta
una serie di passaggi. L'aspetto credo che più preoccupi un po'
tutti è tutta una serie di affermazioni, di cose dette e non dette,
su quello che succede, su quello che si dice che succede, delle
minacce, e tutta un'altra serie di cose che francamente non possono
giustamente che preoccupare tutti. Credo, quindi, che sia corretto
e giusto approfondire queste tematiche, per togliere i dubbi,
affinché non ci sia qualcuno che parli a nome e per conto, come
succede regolarmente, ed è bene che queste cose vengano chiarite,
perché si tolgano le nebbie, i dubbi, su quello che succede e che
non deve succedere.
Se ci sono argomentazioni tali da comportare una lesione delle
buone norme e regole, credo che sia giusto andare anche oltre,
facendo le denunce del caso. Perché credo che se ci sono delle
situazioni che sono contro la legge, è giusto che vengano esposte,
denunciate, in modo che si arrivi a gestire in modo chiaro e
trasparente quello che succede. Per quel poco che conosco, credo
che la possibilità di avere questi confronti permetterà di chiarire
una serie di aspetti, di procedure, che oggi non voglio ripetere, e
darà così la possibilità a tutti di capire che cosa sta succedendo
e cosa, sicuramente, c'è da migliorare, in modo tale che quest'aula
prenda cognizione - non solo la Commissione - di quello che si
vuole fare e di come si vuole prevedere una gestione che in qualche
modo recepisca questi propositi. Aspetti che abbiamo condiviso e
condividiamo, anche se oggi ci asteniamo su questo per le ragioni
che abbiamo detto e per questi approfondimenti, in modo che non si
possa più parlare a nome e per conto di tutto e di più, senza avere
la certezza di quello che si dice e chi lo dice. È troppo facile
altrimenti addebitare sempre e comunque a qualcuno l'intromissione,
il fatto che c'è qualcuno...benissimo, lo si faccia. Siccome non
abbiamo nulla da coprire e da nascondere, né alcun interesse di
alcun tipo, con nessuno, siamo lieti che questo aspetto venga
finalmente chiarito.
Questo vale per tutto quello che è stato detto, e sicuramente a
quel punto ci sarà la possibilità di fare delle verifiche, su
quello che si immagina, e quello che si dice, dalla più piccola
alla più grande società. Questo vale per tutti. Vedremo così se,
come qualcuno suppone, ci sono ancora delle situazioni difficili,
si chiariscano per il futuro, si possano fare tutte le operazioni
necessarie per avere quella trasparenza che avete evocato, che noi
condividiamo, che però dobbiamo tradurre in atti. Questo lo abbiamo
chiesto, l'ha detto all'inizio il collega La Torre, di arrivare a
questa definizione e aver chiesto l'approfondimento. Siamo
perfettamente d'accordo sull'esigenza di arrivare a una
definizione, che eviti, ogni volta che si parla di una partecipata,
di dover fare allusioni, andare oltre o immaginare tutto quello che
si può di brutto, di nefasto. Detto questo, credo che si possa
tranquillamente andare a fare chiarezza su tutti i campi che sono
stati evocati.
Presidente -
Possiamo mettere in votazione, colleghi? Ha
chiesto la parola il collega Bertschy.
Bertschy (UVP)
- Mi fa veramente piacere sentire questo
intervento, in questo senso di proposta, perché credo che quello
che oggi alimenta questa discussione è il fatto che la mancanza di
regole crea una comunità sregolata, proprio per quelli che ci
vogliono vivere in questa comunità. E per quelli che non vogliono
partecipare a un momento nuovo di una comunità valdostana che è in
crisi e che ha bisogno di riorganizzarsi. È per quello che ho detto
nel mio intervento che tutti abbiamo, in questo momento, senza
andare indietro nel tempo, la possibilità di cambiare le regole. Se
certi interventi, certe situazioni sono state segnalate, è perché
purtroppo qualcuno sta giocando sulla pelle delle persone, sulla
pelle degli interessi delle persone, in una situazione che, da
quello che si sente dire in quest'aula, non ha potere di controllo,
di indirizzo politico in questo caso, altrimenti ci saremmo trovati
a fare una discussione in un'altra direzione.
Al di là di come andrà la votazione, quindi, quello che ci siamo
detti deve arrivare fuori da questo palazzo, perché è fuori che
abbiamo rivolto una parte dei nostri interventi, ed è alle persone
che stanno utilizzando male i poteri e le responsabilità che gli
sono stati conferiti, e che non hanno capito che queste
responsabilità devono essere usate con attenzione, soprattutto in
momento come questo. Speriamo che l'appello arrivi in maniera forte
e chiara e saremo puntuali in Commissione, come in altre occasioni
che si vorranno creare così da denunciare queste situazioni e
responsabilizzare tutti. Abbiamo bisogno di ridare fiducia, creare
un clima di libertà, di serenità, nella comunità valdostana e nelle
persone che la vivono. Presidente le cose che lei ha detto a noi
consiglieri sono le cose che utilizzeremo per andare a fare le
nostre verifiche puntuali, per riportargliele, per segnalargliele e
soprattutto per fare in modo che quello che oggi non volete
rappresentare torni al più presto in discussione, perché venga
messo in atto, perché c'è bisogno di regole chiare in qualsiasi
società, da quella pubblica a quella privata.
Presidente
- Grazie. Altri? Se non ci sono altri possiamo
procedere alla votazione? La votazione è aperta. Colleghi, intanto
che sistemano la postazione di voto, vi chiedo la cortesia, a
sospensione dei lavori, naturalmente, vista l'ora, la possibilità
di incontrarci un attimo con i Capigruppo, 5 minuti, nella sala a
fianco. Grazie, possiamo chiudere la votazione.
Presenti: 35
Votanti: 17
Favorevoli: 17
Astenuti: 18 (Baccega, Bianchi, Borrello, Farcoz, Follien,
Fosson, Isabellon, La Torre, Lanièce, Marguerettaz, Marquis,
Péaquin, Perron, Restano, Rini, Rollandin, Testolin, Marco
Viérin)
Il Consiglio non approva.
---
La seduta termina alle ore 13,11.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK