Consiglio Regionale della Valle d'Aosta - Oggetto del Consiglio n. 1048 del 24 febbraio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1048 del 24 febbraio 2010 - Resoconto
OGGETTO N. 1048/XIII - Interpellanza: "Situazione di disagio
del pronto soccorso traumatologico dell'ospedale".
Interpellanza
Vista la situazione di profondo disagio in cui versa il
pronto soccorso traumatologico dell'ospedale, denunciata
dall'associazione difesa ed orientamento dei consumatori;
Preso atto che tale situazione trova conferma nelle proteste
già espresse dal primario responsabile del servizio che per ben due
volte avrebbe scritto alla direzione generale dell'USL segnalando
il disagio che gli operatori ma soprattutto i pazienti sono
costretti a sopportare ormai da due anni, senza peraltro ricevere
alcuna risposta in merito;
Constatato che quanto denunciato dal responsabile del
servizio trova velata conferma anche nella replica del direttore
generale dell'USL;
Condividendo il rammarico espresso dal primario per le
pesanti critiche nei confronti della sanità valdostana a causa di
episodi limitati che offuscano il livello di eccellenza generale
del nostro nosocomio;
Considerato che l'attività turistica e sportiva che la nostra
Regione offre è particolarmente soggetta ad incidenti di natura
traumatologica;
Ritenendo che questo reparto dovrebbe di conseguenza ricevere
la dovuta attenzione onde evitare gli inconvenienti citati in
premessa;
i sottoscritti Consiglieri regionali
Interpellano
l'Assessore competente per conoscere quali sono gli
intendimenti del Governo in merito.
F.to: Giuseppe Cerise - Patrizia Morelli
Président
- La parole au Conseiller Giuseppe Cerise.
Cerise G. (VdAV-R)
- Merci, M. le Président.
Con questa interpellanza vogliamo richiamare l'attenzione su un
problema che credo tutti conosciamo, in quanto è stato oggetto di
prese di posizioni e dichiarazioni da parte di diversi soggetti:
trattasi della situazione di profondo disagio in cui versa il
pronto soccorso di traumatologia dell'ospedale.
L'accusa che parte dall'associazione difesa e orientamento dei
consumatori, in seguito alle numerose proteste raccolte da utenti
del servizio, sia valdostani che turisti, trova conferma nelle
dichiarazioni del primario del servizio che, per ben due volte,
avrebbe scritto alla direzione generale dell'USL evidenziando
l'estremo disagio che gli operatori - ma soprattutto i pazienti -
sono costretti a sopportare ormai da due anni, senza ricevere
risposta.
Cito testualmente quanto dichiarato:
"Rischio clinico
aumentato in caso di gravi complicanze da gestire in emergenza;
locali inadeguati, sia per l'altro afflusso di utenza, sia per
garantire sicurezza nelle prestazioni erogate; non rispetto della
privacy; mancanza di una sala d'attesa e di locali di servizio;
difficoltà a raggiungere il Pronto Soccorso generale che è lontano
dall'ambulatorio traumatologico, per raggiungere il quale il
paziente malato è costretto ad attraversare la cosiddetta
"piastra", con quanto ne consegue; allungamento delle attese per il
triage; scarsa sorveglianza; attrezzature cliniche non sufficienti;
spazi di lavoro limitati a due ambulatori di dimensioni ridotte;
traffico di barelle fra i pazienti. E la situazione è diventata
tragica durante le festività natalizie, i casi di traumi sono
aumentati a dismisura e, con essi, i disagi dei pazienti. Abbiamo
avuto il nostro daffare a calmare gli animi dei parenti dei feriti.
I lavori di ristrutturazione del Pronto Soccorso sono ormai
ultimati, ma delle volontà di rimettere il pronto soccorso
traumatologico nell'ambito del servizio di Pronto Soccorso generale
non c'è traccia".
Accusa che trova conferma, sebbene più velata
e smorzata, nelle dichiarazioni del direttore generale che dice:
"Comprendiamo le proteste e crediamo che abbiano anche qualche
fondamento, stiamo lavorando per mettere fine al disagio".
Condividiamo le dichiarazioni di dispiacere espresse per le
pesanti critiche nei confronti della sanità valdostana, che invece
si afferma avere più di un'eccellenza; è quanto abbiamo sempre
sottolineato anche noi, in precedenti iniziative che richiamavano
l'attenzione sull'inadeguatezza e la criticità di alcuni reparti:
l'interpellanza sul reparto di geriatria, quella relativa ai locali
destinati al percorso riabilitativo dei cardiopatici.
Spiace veramente sentire delle pesanti critiche quasi sempre
riferite ad inadeguatezze di carattere strutturale, critiche alle
quali fortunatamente fanno seguito gli elogi verso il personale
genericamente definito "cortese" e di "elevata professionalità".
Questa credo sia una ragione in più per dotare questo personale di
locali idonei ed attrezzature efficienti, affinché possano svolgere
al meglio la loro funzione.
Non vogliamo dire assolutamente che i nostri ospedali sono un
disastro, anche sotto il profilo strutturale e tecnologico la
maggior parte dei reparti sono di ottimo livello di efficienza, che
si voglia... questa è una ragione in più per fare uno sforzo per
rimuovere ed eliminare quelle inadeguatezze e carenze strutturali
che, al di là di attirare critiche e nuocere all'immagine della
struttura, possono limitare l'efficienza degli operatori che godono
di ottima reputazione.
Quando episodi come quelli citati nella premessa coinvolgono
l'utenza locale, la cosa ha una ricaduta evidentemente meno pesante
perché, conoscendo la struttura ospedaliera nel suo insieme, si
considerano anche gli aspetti di eccellenza, nella speranza che
anche quelle parti che presentano delle criticità vengano adeguate
agli stessi livelli. Ma quando coinvolgono i turisti, la cosa ha
dei risvolti diversi: immaginiamo il turista che si rompe la gamba
a Pila e che al Pronto Soccorso subisce tutto quanto dichiarato dal
primario: per lui quello è un livello d'inefficienza del nostro
nosocomio e non penso che potrà trasmettere all'esterno un'immagine
che invece nell'insieme merita il nostro ospedale.
Crediamo che l'attività turistica e sportiva che offre la nostra
regione (sci alpinismo, trekking, mountain bike, eccetera),
un'attività particolarmente soggetta ad incidenti di natura
traumatica, sia una ragione in più per dare al pronto soccorso di
traumatologia un livello di eccellenza che, oltre a favorire delle
prestazioni sanitarie di alto livello, produrrebbe anche riflessi
di carattere promozionale per la nostra regione... pubblicità a
costo zero, per intenderci. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente.
Ringrazio anche il collega Cerise per aver ricordato questa
problematica che era emersa circa un mese fa. Devo subito
sottolineare che poi c'è stato un confronto in una riunione con i
direttori delle strutture interessate e che l'azienda attualmente
conferma che non esistono situazioni di rischio clinico da
segnalare, considerando che il malato traumatologico in emergenza
viene sempre trattato in Pronto Soccorso, al fine di non
sovraccaricare lo stesso da casi di non emergenza e non complessi.
Già da alcuni anni è stato stilato un protocollo sanitario di nome
fast-track
, che ha l'obiettivo di differenziare i percorsi
in funzione dei bisogni sanitari in collaborazione con la struttura
complessa di ortopedia e traumatologia. Ho sentito dire, in questi
giorni, di fratture che sarebbero transitate nel corridoio del
Pronto Soccorso e sarebbero state valutate nella sala gessi, perché
è di questo che parliamo; voglio qui confermare che tutti i casi
gravi vengono esaminati in Pronto Soccorso e poi eventualmente
ricoverati in reparto.
Le problematiche evidenziate dall'associazione dei consumatori e
che erano state anche sottolineate dal primario, sono da attribuire
principalmente a disagi di tipo logistico, sala d'attesa,
insufficienza dei servizi igienici, sui quali la direzione
strategica dell'USL sta lavorando per limitare i disagi, anche alla
luce della terminazione dei lavori del Pronto Soccorso, quindi in
questo caso c'è la possibilità di organizzare meglio tutto il
servizio.
Tutto ciò premesso, non si ritiene che la problematica
evidenziata configuri una mancata risposta ai pazienti, che da
sempre vengono presi in carico dalle strutture di riferimento.
Termino dicendo che - visto che parliamo di ortopedia e
traumatologia - quest'anno sarà il reparto di ortopedia e
traumatologia che verrà ristrutturato a nuovo.
Président
- La parole au Conseiller Giuseppe Cerise.
Cerise G. (VdAV-R)
- La ringrazio, Assessore, per le
risposte con cui lei ha molto stemperato l'illustrazione che ho
fatto io di questa problematica.
Confesso che a noi, da informazioni assunte, risulta l'esatto
contrario: pare che questi locali siano già pronti, non si sa
quando potranno venire occupati e dunque abbiamo dei forti dubbi
che la sua risposta corrisponda
in toto
alla situazione in
cui versa il pronto soccorso di traumatologia.
Chiederei a questo punto un approfondimento, perché mi pare che
sia un dovere di quest'Assemblea conoscere la reale situazione
della cosa e i percorsi potrebbero essere due: un'audizione nella
commissione competente dei due dirigenti dei reparti interessati o,
se gentilmente lei volesse organizzare un sopralluogo della
commissione competente, che possa constatare quanto ho affermato,
perché il problema non lo abbiamo mai posto in termini di quella
che può essere la prestazione di carattere sanitario, che è di
grande eccellenza... qua ho alcune lettere di altri ricoverati che
fanno gli elogi del personale di Aosta e questo ci fa quanto mai
piacere. Le carenze che vengono denunciate sono sempre
esclusivamente di carattere strutturale.
Cerchiamo di rimuovere, ripeto, anche qui non è che sia un
disastro, perché la maggior parte dei reparti ha un livello di
efficienza anche strutturale del tutto rispettabile, ma rimuovere
quelle piccole ombre che possono nuocere all'immagine della
regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK