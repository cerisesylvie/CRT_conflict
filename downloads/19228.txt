Consiglio Regionale della Valle d'Aosta - Oggetto del Consiglio n. 2409 del 23 gennaio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 2409 del 23 gennaio 2002 - Resoconto
OGGETTO N. 2409/XI Affidamento da parte
dell’USL a imprese esterne
dell’esecuzione di servizi. (Interpellanza)
Interpellanza Richiamata la discussione avvenuta in Consiglio
regionale in merito ai rapporti esistenti fra l'IN.VA. e l'USL, da
cui è emersa anche la situazione venutasi a creare a seguito della
"esternalizzazione" di servizi che potrebbero essere svolti dai
dipendenti dell'USL;
Preso atto che le iniziative di esternalizzazione prese
dimostrano più l'incapacità della dirigenza USL di saper gestire
certi servizi, che la necessità di razionalizzare la spesa;
Ricordato anche il parere contrario espresso dalle OO.SS., in
quanto le attività vengono tolte ai dipendenti interni e affidate a
quelli delle imprese esterne, senza che sia garantito un servizio
migliore (vedi pulizie, cucina, trasporto barelle, lavanderia,
servizi amministrativi);
Ritenuto ingiustificato che, a parità di mansioni e funzioni, al
personale delle imprese venga erogata una remunerazione inferiore a
quella prevista per i dipendenti del servizio sanitario;
Visto che i dati forniti dalla direzione dell'USL alle
iniziative presentate in Consiglio regionale non sono risultati
sempre esatti;
i sottoscritti Consiglieri regionali
Interpellano
la Giunta regionale e l’Assessore competente per
conoscere:
1) il numero dei contratti con ditte esterne che sono stati
attivati dall'attuale direzione dell'USL, con quale durata e per
quali importi di spesa;
2) quali verifiche, studi, procedure, sono stati effettuati
prima di giungere alla stipula dei suddetti contratti; e quali
convenienze sono state riscontrate rispetto alla gestione diretta e
quindi interna all'USL;
3) se, e come, ritiene costituire un gruppo di lavoro onde
verificare l'attività dell'USL rispetto alle proposte di
"privatizzazione" dei servizi.
F.to: Beneforti - Curtaz - Squarzino Secondina
PrésidentLa parole au Conseiller Beneforti.
Beneforti (PVA-cU)
Questa interpellanza tratta ancora una
volta del "problema sanità" perché non possiamo rimanere in
silenzio di fronte a quanto sta accadendo nella gestione
dell'USL.
Nella precedente adunanza consiliare abbiamo presentato una
mozione - che è stata, come sempre, respinta dalla maggioranza -
per chiedere all'Assessore di verificare quali problemi siano sorti
in seguito alla stipulazione della convenzione tra l'USL e l'INVA,
di verificare altresì le conseguenze relative alle sperimentazioni
e alle "esternalizzazioni" messe in atto in alcuni servizi. Questa
verifica non si è voluta effettuare, né si sono fatte le indagini
che abbiamo proposto e richiesto da sempre anche in questa sede,
senza mai pensare che "i nodi possono venire al pettine" e, quando
questo si verifica, allora si ricorre alle conferenze stampa, ai
comunicati, alle dichiarazioni, si va alla ricerca della smentita e
delle giustificazioni a tutti i costi.
Con questa interpellanza intendiamo riaprire il confronto su
certi problemi che oggi sono sul "tappeto". Le domande che poniamo,
le richieste che facciamo e che abbiamo fatto anche con questa
interpellanza si illustrano da sole, non c’è bisogno
di molti commenti, ma vorremmo che si comprendessero le motivazioni
per le quali questa iniziativa è stata presentata, le ragioni che
ci hanno indotto ad insistere: non abbiamo presentato questa
interpellanza per il gusto di infastidirla, Assessore!
Ciò che chiedevamo con la mozione e ciò che domandiamo
nuovamente con l'interpellanza è utile a tutti: a noi
dell'opposizione per ampliare le nostre conoscenze, a voi della
maggioranza - e anche a lei, Assessore, per non essere messo di
fronte al fatto compiuto e per non dover poi venire in questa sede
a difendere, molte volte, le cause perse -, anche alla gente, agli
ammalati, ai ricoverati per le conseguenze che certi appalti e
certe privatizzazioni comportano - delle conseguenze ho parlato in
occasione dell'illustrazione della mozione, quindi non sto qui a
ripeterle -; è utile anche per prevenire certi fatti di malasanità
che stanno avvenendo anche altrove relativamente a certe
"questioni"; è utile per verificare le motivazioni che stanno alla
base delle privatizzazioni di certi servizi, ma è anche utile per
controllare l’operato dell’USL perché
è opportuno renderci conto se quanto accade è normale che avvenga,
se è redditizio sul piano della spesa, se i servizi resi agli
assistiti migliorano dopo essere stati privatizzati, se a monte
delle privatizzazioni ci sta solo l'incapacità della Direzione
dell’USL di gestire certi servizi o se sono dovute
alla mancanza di personale o per eliminare certi "fastidi".
Credo che ci debba essere una ragione plausibile per tutto
quello che viene fatto da un Ente pubblico visto che si tratta di
un ente assistenziale, la cui dirigenza deve rendere conto del
proprio operato. Per questo motivo, l'interpellanza, oltre alla
richiesta di dati in merito all'entità del fenomeno delle
privatizzazioni che sono avvenute, contiene la richiesta volta a
sapere se l'Assessore ritiene opportuno costituire un gruppo di
lavoro per verificare l’attività
dell’USL in merito alle proposte di privatizzazione
di certi servizi.
Rimaniamo in attesa della sua valutazione e della sua risposta,
Assessore. Mi auguro che comprenda le motivazioni che stanno alla
base di questa interpellanza perché riteniamo importante verificare
in questa sede, visto quanto aumenta la spesa sanitaria anche nella
Regione, se certi atti sono giusti o se invece dipendono
dall’arbitrio dell’USL.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Rispondo in nome e per conto
dell’azienda USL perché questa è un'interpellanza
che a ragion del vero avrebbe dovuto avere i connotati
dell'interpellanza con risposta scritta in quanto
c’è una serie di dati che, se mi consente il
Consigliere Beneforti, non leggerò - numero di contratti, data di
inizio, durata e quant’altro - riservandomi di
consegnargli la documentazione, se lo ritiene opportuno.
Vorrei subito rispondere all'argomentazione di fondo del
Consigliere Beneforti che mi ha invitato a comprendere le
motivazioni; io le capisco, ma non le condivido, e invito il
Consigliere a leggere non solo la stampa specializzata, ma per
esempio "Il Sole 24Ore" della settimana scorsa che intitola:
"In
Ospedale gestione privata"
e cita il caso della
"Fatebenefratelli" di Milano, una delle più importanti strutture
ospedaliere della città, che imbocca una via innovativa per
acquisire risorse da destinare a nuovi investimenti, interventi di
ristrutturazione ed ammodernamento, una via che contempla il
coinvolgimento di capitali privati, questo il cuore del progetto
che Corrao, Direttore dell’Ospedale, ha presentato
ai sindacati.
Al centro delle iniziative, fra le prime in Italia, si trova il
Presidio ospedaliero "Macedonia Meloni" di Milano, che fa capo
appunto alla "Fatebenefratelli", e che è una clinica specializzata
in ginecologia e ostetricia che nel prossimo futuro potrà essere
gestita dai privati. Questa è la strada maestra che tutte le
amministrazioni stanno seguendo, cioè un sistema di gestione il più
possibile privatistico, per tutta una serie di motivi.
Il Consigliere intende conoscere il numero dei contratti con
ditte esterne che sono stati attivati dall’attuale
Direzione dell’USL. Riservandomi di dargli la
documentazione, premetto che tutti i contratti citati - fatta
eccezione per il servizio barellieri che costituisce un elemento di
novità, nonché per lo sportello informatizzato, di cui abbiamo
parlato nel corso dell'ultima adunanza consiliare, che costituisce
una logica evoluzione del precedente servizio di data entry - erano
già attivi, anche se con modalità differenti, prima del giugno 2000
per cui, se si tratta di inefficienza dell’attuale
Direzione, lei dovrebbe correttamente parlare anche di inefficienza
dei Direttori generali precedenti. Mi rifiuto di considerare questo
un sistema inefficiente, e lo motiverò, perché molti di questi
contratti hanno più di una ragione d’essere.
In relazione al secondo punto dell'interpellanza:
"quali
verifiche, studi, procedure sono stati effettuati prima di giungere
alla stipula dei suddetti contratti?"
, la diversa natura e i
differenti contenuti operativi e professionali dei contratti
sopraelencati rendono necessario procedere alla descrizione delle
diverse valutazioni, che determinano le scelte tecnico-economiche
di convenienza fra il produrre in proprio i servizi oppure
acquistare gli stessi all’esterno.
"Rispetto ai metodi di scelta del contraente, questa azienda
utilizza?" -
questa azienda è l’USL, perché do
lettura, sia chiaro, di una sua nota -
"? gli strumenti
normativi vigenti, quali le gare in ambito comunitario, le
procedure di gara sotto soglia di cui al decreto legislativo n.
229/99, il rinnovo contrattuale previa valutazione di convenienza
economica, così come previsto e confermato nelle disposizioni
contenute nelle ultime finanziarie, a far data dal 1993,
l’affidamento diretto nei casi consentiti dalla
legge.
Si aggiunga che la legge 28 dicembre 2001 n. 448
all’articolo 29, misure di efficienza delle
pubbliche amministrazioni, ribadisce che le pubbliche
amministrazioni sono autorizzate ad acquistare sul mercato i
servizi?"-
questa è una legge -
"? originariamente prodotti
al proprio interno a condizione di ottenere conseguenti economie di
gestione, nonché a costituire, nel rispetto delle condizioni di
economicità, di cui alla lettera a), soggetti di diritto privato ai
quali affidare lo svolgimento di servizi svolti in precedenza"
(legge 28 dicembre 2001 n. 448).
"Si aggiunga altresì che, per
alcuni dei contratti citati, le scelte aziendali sono fatte oggetto
di informazione sindacale nei limiti previsti dai contratti di
lavoro e in questa fase le opinioni a confronto hanno registrato in
qualche caso valutazioni di carattere generale diverse fra
organizzazioni sindacali e azienda, ma che tale difformità di
opinioni non si possa considerare come concretizzazione di pareri
contrari. In riferimento al fatto che tali esternalizzazioni
determinino condizioni salariali particolari per i dipendenti delle
società appaltanti, si vuole sottolineare che i contratti stipulati
prevedono l’obbligo, sanzionabile, in carico alle
stesse società di applicazione dei contratti collettivi di
categoria con la derivante correttezza contributiva.
Per quanto riguarda il ritiro?" - e qui scendiamo nello
specifico dei singoli contratti principali -
"? e lo smaltimento
dei rifiuti sanitari e speciali, il servizio raccolta rifiuti e
pulizie aree esterne, è evidente come
l’esternalizzazione rappresenti la regola in quanto
non risulta che alcuna azienda sanitaria proceda in proprio alla
gestione per motivi legati alla complessità del settore dello
smaltimento. I prezzi applicati sono da considerarsi in linea con i
prezzi medi di mercato.
In relazione al servizio lava/nolo biancheria, materasseria, si
deve significare come fin dal 1995 ci si trovasse in presenza di
una gestione mista e come l’ultimo appalto abbia
voluto razionalizzare definitivamente la situazione operativa che
necessitava di forti investimenti strutturali, tecnologici e di
competenze e risorse umane. Si aggiunga che anche in questo settore
la percentuale di aziende sanitarie che hanno optato per
l'esternalizzazione rappresentano una percentuale superiore al 50
percento dei casi. Alcuni studi, con dati da verificare, parlano
del 75 percento delle aziende che utilizzano questo sistema. I
prezzi applicati sono da considerarsi in linea con i prezzi medi di
mercato.
In riferimento al servizio di pulizia si deve evidenziare come
ormai la totalità delle aziende sanitarie abbia optato per
l’esternalizzazione in considerazione della
necessità di continuità di erogazione. Il contratto prevede la
fornitura di materiale di consumo e la messa a disposizione di
tutte le attrezzature necessarie. I prezzi applicati sono da
considerarsi in linea con i prezzi medi di mercato, anche a seguito
della rinegoziazione avvenuta in occasione del rinnovo del
contratto di appalto.
Per quanto concerne il servizio di ristorazione, si deve
premettere che la scelta dell'esternalizzazione rappresenta
un’alta percentuale delle aziende sanitarie: 50
percento in Italia con il nord-ovest assestato sul 70 percento. La
gara, recentemente aggiudicata, ha permesso di conseguire un ottimo
risultato tecnico ed economico, con costi allineati rispetto alle
medie di mercato e collocati nella migliore fascia.
Il servizio di vigilanza armata viene svolto da società
autorizzate nel limite dei relativi tariffari previsti dalla
Prefettura. Il servizio infermieristico rappresenta una delle varie
risorse, insieme al personale dipendente e al personale
convenzionato, per garantire i livelli minimi di assistenza
infermieristica." Aggiungo che il servizio infermieristico è
sicuramente destinato ad essere revocato nel momento in cui avremo
sufficiente personale dipendente, questo è certo.
"Il servizio barellieri rappresenta una novità per
l’azienda e la sua durata anch’essa è
limitata in quanto si sta verificando la possibilità di effettuarlo
a mezzo di personale dipendente razionalizzando
l’utilizzo delle risorse interne e di personale
ausiliario"
compatibilmente con la normativa, che il
Consigliere Beneforti conosce, dei pesi e dei carichi che vieta al
personale ausiliario infermieristico di sopportare dei carichi
superiori a 40 chilogrammi.
"Il costo applicato è in linea con i
prezzi medi di mercato e i servizi del cosiddetto
"ausiliarato".
In relazione al servizio di ingegneria clinica, si vuole
sottolineare come la scelta di esternalizzazione dello stesso
rispetti i parametri di utilità gestionale in uso nelle aziende
sanitarie che recenti studi di settore hanno fissato, infatti la
dimensione del patrimonio di tecnologia sanitaria
dell’azienda USL della Valle d’Aosta
colloca la stessa nella fascia ove è ritenuto più efficiente
l’andamento esterno al coordinamento interno. Il
contenuto del contratto si sostanzia nella manutenzione delle
apparecchiature tecnologiche, compresi i costi del materiale di
riparazione per tutte le attrezzature affidate. Dal punto di vista
dei costi, la situazione attuale, contratti di manutenzione diversi
per ogni apparecchiatura, rappresenta una situazione di risparmio,
seppur minimo". Ricordo al Consigliere che antecedentemente questi
contratti erano stipulati con le singole ditte produttrici con
grossi problemi di gestione, oggi il servizio di ingegneria clinica
gestisce tutti i contratti di manutenzione.
"Le tariffe
applicate sono in linea con i prezzi medi di mercato e si aggiunga
che le professionalità specifiche richieste per
l’espletamento di tale servizio non sono facilmente
rintracciabili sul mercato interno.
La gestione stipendi è affidata, fin dal 1994,
all’esterno, come fanno tutte le aziende sanitarie,
e tale scelta di esternalizzazione rappresenta ormai la totalità,
appunto, delle aziende sanitarie. Le motivazioni sono da ricercarsi
nell'esigenza di garantire un continuo aggiornamento delle banche
dati, nonché una fortissima specializzazione che può essere meglio
perseguita attraverso dinamiche di rete. Il costo annuo - 86.764
euro - non consentirebbe di realizzare la struttura completa di
tutte le risorse umane e materiali necessarie". Questo viene
definito "economia di scala", Consigliere Beneforti.
"In relazione allo sportello informatizzato della Radiologia
e allo sportello informatizzato unità budgetarie diverse?"
–
IN.VA., per intenderci -
"? si ribadisce
come tale servizio costituisce la logica evoluzione del servizio di
data entry già in atto negli anni precedenti. I motivi legati alla
natura dei servizi interessati, che richiedono di essere forniti in
una logica pura di servizio, senza soluzione di continuità,
rappresentano e soddisfano i livelli di analisi costi-benefici,
anche dal punto di vista della garanzia di elevati livelli di
servizio all'utenza. Rispetto al servizio di supporto del sistema
informativo aziendale, il principale motivo di esternalizzazione è
da ricercarsi nella particolarità dello specifico mercato di
lavoro, ove le professionalità tecniche necessarie, non in
generale, ma nello specifico, sono restie in genere al rapporto di
dipendenza diretta con esclusività di rapporto."
Questo è di tutta evidenza per l’alta
professionalità che ha questo personale specializzato.
"I costi
sopportati sono in linea con un ipotetico costo di gestione diretta
oltre che in linea con i costi di mercato delle professionalità
impiegate. In relazione ai contratti di help desk, tecnologie
informatiche, servizi supporto Progetto screening mammografico,
gestione supporto sistema "118", supporto elaborazioni statistiche
e sistema informativo sanitario, gli stessi sono affidati alla
partecipata IN.VA. sulla scorta delle valutazioni già espresse in
precedenza, anche in questo caso l'esternalizzazione si fonda sui
motivi che hanno determinato la costituzione di IN.VA. e cioè la
creazione di una struttura a servizio delle pubbliche
amministrazioni della Regione in grado di fornire professionalità e
competenze, oltre a dotazioni tecnologiche condivise, al fine di
definire importanti economie di scala in settori di tale
complessità ed estensione che renderebbero estremamente dispendiose
forme a gestione diretta.
Per quanto riguarda il servizio registrazione ricette, si deve
precisare che ormai la totalità delle aziende sanitarie procede
all'esternalizzazione delle stesse a centri di elaborazione dati;
anche in questo caso i prezzi di contratto sono in linea con i
prezzi medi di mercato." Aggiungo che questa gestione era stata
tentata in gestione diretta alcuni anni fa con fallimento totale
dell'iniziativa perché sono necessarie strumentazioni specifiche
molto costose e comunque una professionalità anche se non di
elevato livello che invece hanno questi centri elaborazione
dati.
"Il contratto di noleggio procedure informatiche sanitarie e
relativi servizi è relativo alle licenze del software sanitario in
uso presso le unità budgetarie ospedaliere con la relativa
assistenza on side. In questo caso è evidente come la società
licenziataria del software sia specificatamente formata sul
prodotto della casa produttrice e pertanto, unitamente alla quota
di pagamento delle licenze, sia congruo affidare alla stessa
l’assistenza in attesa di soluzioni WEB che potranno
determinare un'ulteriore razionalizzazione dei costi.
In relazione alle manutenzioni ordinarie ospedaliere ed
extraospedaliere - in tali tipologie sono assimilabili i contratti
per le tinteggiature, i global services di sede poliambulatoriale -
si precisa che, come logica gestionale generale, con il servizio
manutenzione interna vengono svolte le attività di pronto
intervento e l'ordinaria manutenzione minuta, mentre si affidano a
terzi le attività che comportano grossi volumi di lavoro, trasferte
rilevanti e attrezzature particolari. Si esternalizzano altresì le
manutenzioni rivolte a settori tecnici particolarmente specifici,
ad esempio manutenzione straordinaria dei gruppi di continuità del
sistema Siemens di supervisione degli impianti di
condizionamento."
.
Devo dire che, da quando è stata fatta la manutenzione esterna,
c’è un notevolissimo miglioramento nella
manutenzione ordinaria che era uno dei "punti dolens" del sistema
di gestione interna per molti motivi. In tutti i casi citati i
contratti sono sottoposti a continue verifiche di efficacia - qui
rispondo in linea generale alla seconda domanda - da parte dei
soggetti interni deputati al controllo della corretta ed efficiente
esecuzione degli stessi. In questo modo, oltre a svolgere un
compito e un dovere istituzionale, la struttura mantiene un
patrimonio di conoscenze tecnico-professionali specifico, tale da
garantire una corretta posizione contrattuale per il presente e il
futuro.
Passo alla terza domanda che è di mia competenza. Devo ribadire
il concetto più volte sostenuto in questa e in altre sedi che,
trattandosi esclusivamente di materia organizzativa e gestionale,
non è assolutamente intenzione di questo Assessorato costituire un
gruppo di lavoro essendo oggi presenti gli strumenti di
monitoraggio dell’attività dell’USL
consistenti nel PAL (Piano attuativo locale) e nel contratto di
programma che ogni anno l’Amministrazione regionale
stipula con l’azienda USL,
all’interno del quale ci si può confrontare su tutta
l’attività gestionale dell'azienda.
Non si intende, lo sottolineo, ripristinare il controllo sugli
atti dell’USL poiché sarebbe un atteggiamento
anacronistico e in netta contraddizione rispetto alle normative
generali esistenti. Nulla vieta al Consigliere regionale di
investire - come è già stato fatto -, se lo ritiene opportuno, la
commissione consiliare per verificare nel dettaglio tutti i
contratti in essere, così come nulla vieta al Consigliere
Beneforti, e a tutti noi, di prendere contatti con
l’azienda USL per esaminare le singole tipologie di
contratto; altra cosa è fare un controllo di tipo gestionale,
attività in merito alla quale il sottoscritto più volte è stato
accusato dal Consigliere regionale di intervenire al di là delle
proprie competenze, per cui la invito ad avere, almeno da questo
punto di vista, un minimo di coerenza.
Président
La parole au Conseiller Beneforti.
Beneforti (PVA-cU)
Non siamo soddisfatti, Assessore.
La ringrazio di aver dato lettura della risposta che
l’USL ha fornito a questa interpellanza e sono certo
che ce ne darà copia affinché sia possibile approfondire i dati che
ha comunicato. L’avrei ringraziata in modo diverso
se avesse accolto, per una volta, il nostro suggerimento di dare
vita ad un gruppo di lavoro per verificare come avviene la gestione
dell’USL, per quanto concerne le privatizzazioni dei
servizi. Purtroppo anche in questa occasione lei ha respinto la
richiesta precisando che la competenza è dell’USL e
aggiungendo che, se proprio la si deve verificare,
l’occasione è quella dell’esame del
contratto di programma che viene stipulato fra le parti. Io penso
che lei, Assessore, si sia espresso più per convenienza che per
convinzione relativamente a tutto ciò che ci ha detto.
Mi sento di fare questa affermazione perché lei, come
Responsabile della sanità in Valle, non può non avere dei
ripensamenti e fare delle valutazioni su quanto avviene, se tutto è
regolare, se i costi sono in linea con il mercato - così si afferma
-, perché si arriva ad adottare certe deliberazioni? Posso capire
che nel settore infermieristico si presenti una necessità
immediata, posso pensare che in certi servizi
dell’informatica si debba far ricorso a chi è più
competente e disponga delle strumentazioni specifiche, ma tutto ciò
che può essere fatto all’interno, tramite il
personale diretto, non è comprensibile che venga dato
all’esterno! Non può condividere anche lei,
Assessore, che certi servizi vengano privatizzati pur sapendo che
molti servizi non migliorano. Abbiamo l’esempio
della mensa, dei servizi di pulizia, del trasporto delle barelle
all’interno dell’Ospedale e della
lavanderia.
Lei, Assessore, si è limitato a leggere la lettera che le ha
inviato l’USL, ma perché non va ad accertarsi se
questi servizi, che sono sempre stati svolti con personale interno
e che oggi si affidano all’esterno, sono adeguati
alle esigenze esistenti? È possibile che non ci si voglia rendere
conto che non c’è un controllo sulla qualità! Ci
sono le lamentele e non c’è il controllo sulla
qualità! Spesso e volentieri alla mensa il "piatto" è di qualità
scadente e viene consumato freddo; non ci vuole tanto ad accertarsi
se questo corrisponde al vero.
Si vengono a creare anche situazioni di disagio fra i ricoverati
e il personale esterno che svolge il servizio di barelliere e,
nonostante tutto quello che si sta facendo, la spesa sanitaria
aumenta anno dopo anno, anziché diminuire, allora quali vantaggi
abbiamo nel privatizzare questi servizi?
Il problema principale è costituito dal fatto che le persone che
oggi dirigono l’USL non se la sentono di gestire
certi servizi: questo è il "nodo di fondo", Assessore, di cui lei
deve tener conto, la dimostrazione c’è e si
vede!
Ci sono le denunce delle organizzazioni sindacali sul
malcontento esistente, sugli incarichi affidati
all’esterno, sulla mancanza di personale preparato
professionalmente; ci sono le nomine e le delibere, i provvedimenti
adottati "ad uso e consumo" di chi gode di protezioni interne ed
esterne all’Ospedale regionale. In tal senso, basta
leggere il comunicato del SAVT che ha spiegato su "La Stampa" come
avviene l’applicazione dell’articolo
12 del contratto di lavoro della sanità: viene detto che vi sono
lavoratori che hanno passaggi automatici ed altri, invece, che
devono sostenere prove di selezione. Cosa vuol dire questo? Che si
considerano tutti alla pari, che sono tutti uguali, che hanno tutti
gli stessi diritti? Se lo avesse detto la CISL, lei poteva dirmi,
Assessore, che era la stessa fonte dalla quale provengo io, invece
lo dicono altri?
(interruzione dell’Assessore Vicquéry, fuori
microfono)
? Assessore, lo spieghi al SAVT, non lo spieghi a me! Magari lo
avete richiamato all’ordine affinché non si permetta
più di fare certi comunicati! Infine, diciamolo francamente: voi
fate tutto questo discorso, avete nominato i dirigenti di oggi e di
ieri - lei si richiamava prima ai dirigenti: non li ho nominati io,
li avete nominati voi -, però siamo al primo posto in Italia per le
morti evitabili; più aumenta la spesa sanitaria, più si muore e i
servizi nella nostra Regione non migliorano.
Lei, Assessore, sostiene sempre che tutto va bene, lei
giustifica tutto, però si è fatto in fretta e furia la conferenza
stampa per smentire e definire "strumentale" quello che era stato
detto. Mi sembrate Berlusconi: quando si dice qualcosa contro di
loro, tutto diventa "strumentale"! Anche per voi diventa tutto
"strumentale" e non ne approfittate per andare ad approfondire, per
verificare quali siano le cause.
Noi abbiamo chiesto la costituzione di un gruppo di lavoro
pensando ad un gruppo di tecnici chiamati a valutare se quello che
si sta facendo sia giusto o no, i costi e i benefici e soprattutto
in quale modo questa azione curi l’interesse
dell’ammalato. In futuro, comunque, interverremo
nuovamente relativamente a questo argomento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK