Consiglio Regionale della Valle d'Aosta - Oggetto del Consiglio n. 1946 del 20 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1946 del 20 ottobre 2022 - Resoconto
OGGETTO N. 1946/XVI - Interpellanza: "Correttivi per far
fronte alle gravi carenze della sanità territoriale e informazioni
sull'attività delle unità di continuità assistenziale".
Marguerettaz (Presidente) -
Punto n. 51 all'ordine del
giorno. Per la presentazione, la parola alla consigliera Erika
Guichardaz.
Guichardaz E. (PCP) -
Torniamo a parlare delle UCA, un
servizio che la Regione, come abbiamo già visto altre volte, ha
deciso di mantenere stabile all'interno della USL visto
l'importante apporto dimostrato durante la pandemia e anche
attualmente; apporto che sappiamo essere importante proprio per il
lavoro svolto dalle UCA, che è un lavoro che si svolge a domicilio
sul territorio e che quindi va in qualche modo anche a coprire un
po' quelle carenze della sanità territoriale di cui abbiamo
ampiamente parlato.
Evidenziavamo già nel mese di luglio, e lo avevamo già fatto
anche in precedenza, l'importanza di affidare delle dotazioni anche
dei dispositivi come gli ecografi a queste unità di continuità
assistenziali e lei si era preso l'impegno di provvedervi;
dopodiché con una delibera del 5 settembre è stato disciplinato in
maniera più dettagliata il servizio e quindi, alla luce di quanto è
stato disciplinato, chiediamo qual è lo stato dell'arte
sull'attività delle UCA, se effettivamente è stata potenziata e vi
è la fornitura di diagnostica di primo livello, qual è il numero di
turni scoperti di agosto e settembre delle UCA e quali correttivi
sono previsti o si intendano prevedere per rispondere a questa
grave carenza anche in vista dell'aumento dei contagi e della
prossima stagione turistica.
Presidente
- Per la risposta, la parola all'assessore
Barmasse.
Barmasse (UV) -
Solo una precisazione per il consigliere
Manfrin: anch'io controllerò questi dati perché ovviamente non
vorrei averle dato informazioni che siano scorrette, quindi li
ricontrollerò anch'io e ci confronteremo, anche perché se ho detto
delle cose inesatte, me ne assumo la responsabilità, ci
mancherebbe! Chiedo scusa consigliera Guichardaz.
Con riferimento all'oggetto di quest'interpellanza, ovviamente
abbiamo sentito l'Azienda USL della Valle d'Aosta, che ha anzitutto
precisato che al momento è in attività ancora l'USCA, sebbene sia
in programma l'imminente ridefinizione dell'attività svolta in UCA
come da DGR 1012 del 5 settembre 2022 recante per oggetto
l'approvazione delle direttive all'Azienda USL della Valle d'Aosta
per la disciplina delle Unità di continuità assistenziale, ai sensi
dell'articolo 29, comma 6bis, legge regionale 5 decreto
ministeriale della salute 67/2022.
"Qual è lo stato dell'arte sulle attività delle UCA?" Questa è
la prima domanda, la sintetizzo, il numero di persone impiegate e
tutte le caratteristiche del funzionamento delle UCA. Dal mese di
agosto 2022, in relazione all'andamento della pandemia, si è
disposta una rivalutazione della turnistica medica e definito un
flusso di segnalazione degli utenti Covid positivi in
collaborazione con il Dipartimento di prevenzione igiene e sanità
pubblica al fine di ottimizzare le risorse, la presa in carico dei
pazienti fragili candidabili a eventuale terapia con antivirali e
monitoraggio clinico. Alla luce di tale riorganizzazione, si
specifica quanto segue in relazione all'attività svolta: dodici
medici operanti, copertura prevista per il mese di agosto nei
giorni di martedì, giovedì, sabato e domenica: diciassette turni,
copertura effettiva: ventuno turni di cui sei con raddoppio di
personale medico, dei dieci turni scoperti cinque sono stati
coperti da personale infermieristico in stretta collaborazione con
il referente medico dell'USCA appartenente all'area territoriale e
ai distretti; presa in carico di pazienti segnalati dall'Igiene
pubblica: in media sessantuno al giorno, con un
range
dai
nove ai centodieci giornalieri; pazienti monitorati: in media dieci
al giorno con un
range
da zero a quarantotto giornalieri; le
uscite sul territorio sono state settantaquattro e prevedono sia le
visite a domicilio che presso le strutture residenziali
socio-assistenziali; nel mese di settembre quattordici medici
operanti, copertura prevista per il mese di settembre nei giorni di
martedì, giovedì, sabato e domenica: diciassette turni, copertura
effettiva: ventiquattro turni di cui dieci con raddoppio di
personale medico, dei sei turni scoperti cinque sono stati coperti
da personale infermieristico in stretta collaborazione con il
referente medico delle USCA; presa in carico di pazienti segnalati
dall'Igiene pubblica: in media sessantuno al giorno con un range da
sei a cento giornalieri; pazienti monitorati: in media dodici al
giorno con un range da zero a ventinove giornalieri; le uscite sul
territorio sono state quarantotto e prevedono sia le visite a
domicilio, come dicevo prima, che presso le strutture
residenziali.
Seconda domanda: "quali siano stati finora gli adempimenti al
fine di potenziarne l'attività: ad esempio, fornitura diagnostica
di primo livello, formazione...", eccetera, con riferimento alle
attività poste in essere per potenziare il ruolo delle USCA,
informo che l'Azienda USL ha proceduto ad avviare l'acquisizione di
una serie di ecografi, due dispositivi sono già stati consegnati e
hanno sostituito quelli presenti presso i poliambulatori di
Châtillon e Donnas e quattro altre apparecchiature sono previste
per potenziare le attività territoriali nei vari distretti. A
fornitura avvenuta avrà luogo la formazione degli operatori per
l'utilizzo corretto degli ecografi. A questo aggiungo che i
Consiglieri comunali del Comune di Saint-Vincent di recente hanno
formalizzato la donazione a livello personale di un ecografo
all'Azienda USL, che implementerà ulteriormente la dotazione della
strumentazione a disposizione delle USCA. In parallelo l'Azienda
USL riferisce che il fisiologico
turnover
dei medici attivi
in servizio USCA prevede per i nuovi medici un periodo di
affiancamento con quelli esperti per prendere visione e pratica
delle attività di routine e della piattaforma in uso. Previa
registrazione sul portale AIFA, agli stessi vengono illustrate le
indicazioni e modalità di prescrizione dei farmaci antivirali.
La terza domanda chiede il numero dei turni scoperti nel mese di
agosto e settembre 2022 della continuità assistenziale, cioè la
guardia medica: mese di agosto, distretto n. 1 ha avuto un totale
di settantotto turni, distretto n. 2, che sarebbe Aosta, un totale
di sei turni, distretto n. 3 otto e distretto n. 4 quarantadue
turni. Nel mese di settembre cinquantasette turni scoperti nel
distretto 1, quattro nel distretto 2, sempre Aosta, due nel
distretto 3 e quaranta nel distretto 4 da cui si evince che le
nostre criticità sono essenzialmente in questi due distretti: l'1 e
il 4. Si fa presente che, laddove sia risultata scoperta una sede
distrettuale di continuità assistenziale, il medico in postazione
presso la sede più vicina ha coperto tutte le chiamate afferenti la
zona scoperta.
Quarta domanda: "quali correttivi sono stati previsti o si
intendono prevedere per rispondere a questa grave carenza, anche in
vista dell'aumento dei contagi e della prossima stagione
turistica", il ruolo delle USCA deve sicuramente evolvere al più
presto in quello di UCA affinché davvero si arrivi a concretizzare
che il primo luogo di cura è il domicilio. Tale evoluzione, sia
pure molto difficoltosa poiché, da una parte, permangono gravi
carenze di personale e, dall'altra, richiede uno sforzo
riorganizzativo delle risorse concentrate in un sistema che è stato
per decenni prettamente improntato a una risposta di presa in
carico e cura ospedalocentrica, è indispensabile per poter
proseguire con la riorganizzazione dell'assistenza territoriale per
finalmente iniziare ad alleggerire il peso dell'assistenza
residenziale limitandola ai casi acuti o comunque di reale
necessità. Quest'importante azione si inserisce in un unico
complesso mosaico di interventi che sono già in corso di
implementazione che sono principalmente connessi alla disposizione
di cui al DM 77 e in quelle contenute nel piano della salute e del
benessere sociale regionale che auspico possa concludere al più
presto il suo iter di approvazione. A questi interventi si
accompagneranno poi, come ho già avuto modo di riferire in altre
sedute del Consiglio regionale, iniziative volte a rendere
maggiormente attrattivo il sistema sanitario regionale sia con
interventi a beneficio del riconoscimento economico delle figure
professionali, sia con azioni mirate a riqualificare il benessere
organizzativo negli ambienti di lavoro, nonché a motivare il
personale.
Quanto all'organizzazione per fronteggiare le fasi pandemiche e
la stagione turistica prossima, faccio rinvio al piano attuativo
aziendale per la gestione pandemica influenzale 2022-2023 con il
quale l'azienda USL ha previsto tutte le linee volte a potenziare
gli interventi in via proporzionale all'aggravarsi della pandemia e
alla già citata DGR 1012/2022 relativa all'attività delle UCA.
Ne approfitto anche per informare che martedì porteremo alla
firma un accordo integrativo regionale con la medicina di base e
anche con la continuità assistenziale per gli accordi che sono
intervenuti per le coperture degli ambiti scoperti, che sono
economici importanti, ma non solo, anche organizzativi.
Presidente -
Per la replica, la parola alla collega Erika
Guichardaz.
Guichardaz E. (PCP) -
Dai dati che ci ha fornito, credo
sia piuttosto evidente l'importanza di questo servizio su cui
spesso ci siamo battute perché, visto anche il numero elevato di
turni scoperti di continuità assistenziale, crediamo che proprio
quell'evoluzione che anche lei spera da USCA a UCA possa dare
finalmente una risposta ancora più incisiva sul territorio, quindi
auspichiamo che quest'evoluzione ci sia e a breve. Le segnaliamo
inoltre che la legge sulla retribuzione approvata dalla Regione
Sardegna, che manteneva l'indennità delle USCA come era prima
dell'ultima contrattazione, non è stata impugnata, quindi in
Regione Sardegna quella figura continua a essere retribuita,
secondo noi, in maniera corretta perché dobbiamo in qualche modo
rendere attrattiva una professione che fa sì che non solo i
pazienti possano rimanere a domicilio ma, come lei giustamente
diceva, ci permette anche di evitare un riversamento degli stessi
pazienti sugli accessi del Pronto Soccorso. Bene anche aver
finalmente provveduto agli ecografi. Se da qui a fine anno non ci
sarà la formazione, le dico già che le farò una nuova
interpellanza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK