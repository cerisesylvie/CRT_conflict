Consiglio Regionale della Valle d'Aosta - Oggetto del Consiglio n. 625 del 24 giugno 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Invalidi civili
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 625 del 24 giugno 2009 - Resoconto
OGGETTO N. 625/XIII - Interpellanza: "Intendimenti in merito
al riconoscimento dell'esposizione all'amianto dei lavoratori della
Cogne Acciai Speciali".
Interpellanza
Ricordato che il Presidente della Regione, in risposta ad una
nostra interpellanza il 26 novembre 2008, aveva affermato che era
"... in atto una situazione di analisi e di approfondimento con le
forze sindacali... per riuscire a ricostruire i curricula personali
che permettano... di chiudere in termini ragionevoli... di chiudere
bene nel senso... di poter dare soddisfazione anche agli
interessati..." e che si stava "... completando il riferimento alla
documentazione per poi arrivare a tre - Regione, sindacati e
azienda - ad una valutazione positiva di tutto l'operato legato
alla ricostruzione dei percorsi aziendali che ci permetta di
mettere... la parola fine a questa situazione che si trascina da
molto tempo.";
Tenuto conto che, ad oggi, non ci sono giunte notizie di
effettivi passi avanti nella definizione dei nuovi curricula dei
lavoratori esposti all'amianto da parte di Fintecna;
Ribadita la necessità di giungere ad una soluzione equa che
riconosca ai lavoratori in questione gli stessi diritti dei loro
compagni di lavoro che hanno ottenuto il riconoscimento
dell'esposizione all'amianto;
i sottoscritti Consiglieri regionali
Interpellano
la Giunta regionale per conoscere se intenda effettivamente
impegnarsi per tutelare gli interessi dei lavoratori della Cogne
Acciai Speciali in attesa del riconoscimento dell'esposizione
all'amianto, al fine di giungere ad una rapida e positiva
conclusione.
F.to: Carmela Fontana - Rigo
Président
- La parole à la Conseillère Carmela
Fontana.
Fontana (PD)
- Grazie, Presidente. Più volte negli ultimi
anni è stato affrontato il problema dei lavoratori dello
stabilimento siderurgico di Aosta, un tempo Nazionale Cogne, oggi
Acciai Speciali S.p.a., cui non sono stati riconosciuti i benefici
spettanti per l'esposizione dell'amianto. È una questione
conosciuta, su cui siamo intervenuti come gruppo Partito
Democratico anche il 26 novembre scorso chiedendo uno specifico
impegno alla Giunta regionale. Il Presidente della Regione in
quella occasione, dimostrando una buona conoscenza del problema
principalmente connesso con la ricostruzione dei curricula dei
lavoratori in questione, si era impegnato a chiedere in termini
ragionevoli e chiudere bene la questione, nel senso di poter dare
soddisfazione agli interessati e ciò attraverso un coordinamento
fra Amministrazione regionale, personale, sindacati e azienda. Ad
oltre sei mesi da quell'impegno non ci sono giunte notizie di
effettivi passi in avanti nella definizione di nuovi curricula da
parte di Fintecna, quindi non ci sono giunte notizie di effettivi
riconoscimenti a questi lavoratori e ai loro diritti. Come Partito
Democratico riteniamo una priorità giungere ad una soluzione equa,
che riconosca a questi lavoratori gli stessi diritti di tanti loro
compagni di lavoro, che già hanno ottenuto il riconoscimento
dell'esposizione all'amianto e quindi che si debba chiudere con
questo tipo di ingiustizia. Riteniamo pertanto che la Giunta
regionale debba esprimersi chiaramente, se intende impegnarsi per
tutelare gli interessi dei lavoratori e per una rapida e positiva
conclusione di questa problematica. Grazie.
Président
- La parole au Président de la Région,
Rollandin.
Rollandin (UV)
- Grazie. La collega Fontana ha
giustamente risollevato un tema che è di interesse non solo del
Consiglio, ma credo che interessi una serie di persone che hanno
lavorato alla Cogne e che a diverso titolo erano venute a contatto
con un sistema lavorativo che aveva i rischi che richiamava poi il
discorso amianto. Come avevo detto in quella occasione a novembre,
da parte nostra è stato fatto con la Cogne un approfondimento, che
ha portato ad una serie di incontri anche con i sindacati che sono
a conoscenza dell'iter e che sanno bene che il tema dell'amianto
era già stato, come lei sa, a suo tempo approfondito e di fatto
chiuso con un determinato percorso. Successivamente erano emersi
una serie di casi, le proposte presentate sono di più di 100
lavoratori che in qualche modo lamentavano di non essere stati
presi in considerazione per un percorso temporaneo, perché è lì la
difficoltà... o comunque occasionale di lavorazioni che potevano
essere esposte al rischio amianto. Questo comporta una serie di
ricostruzioni non solo da Fintecna, ma anche dei responsabili dei
singoli servizi, alcuni già in pensione, che riconoscono che
effettivamente c'è stato questo tipo di attività fatta in
quell'ambito, il che non è sempre molto facile, anche perché alcuni
degli stessi responsabili di settore esprimono delle perplessità
sul modo con cui il lavoratore stesso era utilizzato, per cui ci
sono delle difficoltà a far firmare determinati documenti che sono
propedeutici al riconoscimento.
Ad oggi abbiamo alcune posizioni definite, ci sono già,
aspettiamo di vedere quello che succederà, entro la fine di luglio
riteniamo di chiudere questo discorso con la Cogne per quanto
riguarda le posizioni di quelli che potranno essere inviati al
riconoscimento. Chiaramente non saranno i numeri che ho detto, sarà
un numero che si aggirerà su 10-15 persone, non di più, questo
dobbiamo dirlo con onestà perché le posizioni sono queste, però su
queste stiamo terminando le analisi che devono essere fatte,
ricognitive e di ricostruzione dei percorsi, che possono giungere
finalmente a questa situazione definitiva, riconoscendo per questi
lavoratori la loro esposizione e quindi il diritto di avere questo
riconoscimento. Devo anche dire che per alcuni lavoratori
interessati c'è già stato il riconoscimento con lo scivolo, ossia
la possibilità di uscire dal percorso lavorativo con il sistema che
è stato attuato in questi ultimi mesi, legato anche al sistema
crisi, per cui per alcuni, non nel modo ottimale, ma una soluzione
si è già trovata, il che ha allentato la tensione che riguardava un
numero di lavoratori piuttosto importante. Credo quindi di poterla
tranquillizzare, nel senso che poi ad avvenuta chiusura di questo
le farò avere la documentazione, in modo che abbia contezza di
quello che è stato fatto e dei risultati della stessa. Grazie.
Président
- La parole à la Conseillère Carmela
Fontana.
Fontana (PD)
- Ringrazio il Presidente, mi ritengo
soddisfatta della risposta e l'auspicio è che la finiamo, perché mi
sembra un'ingiustizia e una presa in giro per questi lavoratori.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK