Consiglio Regionale della Valle d'Aosta - Oggetto del Consiglio n. 271 del 17 dicembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 271 del 17 dicembre 2008 - Resoconto
OGGETTO N. 271/XIII - Interpellanza: "Intendimenti in merito
alla prospettata soppressione della sede ENI S.p.A. di
Sarre".
Interpellanza
Ricordata l'interpellanza n. 78/XIII del 31 ottobre 2008,
Rapporti tra il settore energetico regionale ed i vertici della
sede ENI di Sarre, discussa nella seduta del Consiglio regionale
del 12 e 13 novembre 2008;
Appreso che il giorno 25 novembre 2008 a Roma è stato siglato
un Verbale di Accordo tra la Eni S.p.A. Divisione Gas & Power
con le OOSS Nazionali FILCEM/CGIL, FEMCA/CISL e UILCEM/UIL e le
delegazioni Territoriali/regionali e le RSU, sulla valutazione, in
continuità con quanto definito nell'Accordo del 27 giugno 2007,
della piena funzionalità delle sedi soggette a verifica rispetto al
nuovo modello organizzativo;
Constatato che per la sede di Sarre della Eni S.p.A. Gas
& Power si procede all'accorpamento ipotizzato nel mese di
giugno 2007 e quindi alla sua soppressione;
Atteso che si è sempre ribadita, visto il difficile frangente
dell'economia valdostana, l'importanza di prestare attenzione anche
alle realtà più piccole;
i sottoscritti consiglieri regionali
Interpellano
il Presidente della Regione per sapere:
1) quali iniziative abbia preso per chiarire la situazione
dell'ufficio di Sarre coi vertici della ENI S.p.A. Gas & Power,
e quale soluzione si intenda prospettare;
2) se si intenda farsi carico di limitare al massimo il danno
subito dal personale coinvolto.
F.to: Donzel - Rigo - Carmela Fontana
Président
- La parole au Conseiller Donzel.
Donzel (PD)
- Ecco una di quelle interpellanze che uno
non avrebbe mai voluto presentare, nel senso che ne avevamo già
presentata una analoga a novembre, ci era stata data una risposta
che avevamo molto apprezzato, quindi l'auspicio era di non
ritrovarsi qui con la situazione dell'ENI Gas & Power di Sarre.
Ci sono stati degli accordi che sono stati fatti lontano da qui,
sono accordi molto più grandi di noi, sono accordi che sono citati
nell'interpellanza e che credo il Presidente conosca molto
bene.
Il rammarico forte è che in questi accordi alcune realtà - devo
dirlo, spero che non prevalga qui l'orgoglio del valdostano - non
erano più significative della nostra in senso strategico: penso a
Crotone che anziché chiudere la sede perché c'è quella limitrofa di
Catanzaro, è riuscito a mantenere la propria sede, così Desenzano
del Garda ha mantenuto la propria sede anche se doveva essere
spostata a San Donato Milanese, quindi ci sono state due realtà che
sono riuscite a modificare questa cosa. É vero che l'ENI Gas &
Power avrà cura di non buttare in mezzo a una strada i lavoratori,
si parla di una possibilità di assunzione presso l'Italgas, ma
questa non è l'ENI Gas & Power: anche strategicamente è una
società che dipende dall'ENI e nonostante la sua storia (Italgas
risale al 1800) è un'altra realtà produttiva che nulla ha a che
vedere con l'ENI Gas & Power. Parlare di queste cose ad oggi,
mentre sappiamo che alla Cogne si parla di 600 cassaintegrati, che
molti contratti a tempo determinato non vengono rinnovati...
parliamo di una realtà di dieci dipendenti, ma è pur vero che
avevamo segnalato queste cose qui, dieci qua, dieci là, che si
sommano poi ai 500, e le cifre diventano grandi.
Ma la questione che volevo richiamare è l'importanza strategica
dell'ENI Gas & Power, cioè avere qui una società come l'ENI Gas
& Power è avere una società che opera in tutto il mondo, che ha
un potenziale enorme. Io davvero auspico che, siccome è stato
firmato un accordo, ma prima che questo accordo venga attuato ci
vorrà più di un mese, sia ancora fatto un tentativo estremo per
vedere se questa realtà produttiva può rimanere in valle, per il
significato che ha questo nome nel mondo. Questo è l'auspicio che
faccio, perché una volta che si è persa una realtà produttiva
rimetterla su questo territorio è molto difficile, se non
impossibile.
Président
- La parole au Président de la Région,
Rollandin.
Rollandin (UV)
- In effetti pochi giorni fa avevamo già
affrontato questo tema e avevo detto in quella occasione che
seguendo gli indirizzi e gli accordi con i sindacati locali, che in
collegamento con quelli nazionali avevano preso delle precauzioni
su come intervenire per cercare di sostenere la legittimità di
mantenere una sede dell'ENI a Sarre, avevamo preso contatti
direttamente con l'amministratore delegato Paolo Scaroni, avevamo
detto della disponibilità di intavolare un discorso che prevedesse
delle sinergie con altri settori produttivi energetici, in modo da
utilizzare la loro esigenza di avere certificati verdi, e questo
era stato recepito. Ma pochi giorni dopo l'accordo a livello
nazionale, che è stato richiamato anche nell'interpellanza, ci ha
spiazzati, perché in quell'accordo si dice quali sono le sedi che
rimangono e quali non rimangono, con la partecipazione di tutte le
forze e senza nessuna nota a margine che dissenta da questo
accordo, purtroppo. Per cui oggi ci troviamo più deboli nei
confronti di questa posizione.
Ho parlato ancora tre giorni fa con l'amministratore delegato
che mi ha ripetuto che gli accordi erano stati firmati, quindi per
quanto riguardava la loro posizione, come è stato ricordato da
Donzel, da un punto di vista del personale avevano fatto tutto il
possibile ed erano d'accordo, perché sei persone erano state
sistemate nell'Italgas Acqua e due persone sono utilizzate in modo
diverso, ma nessuno è rimasto a casa. Con questo ritenevano,
quindi, di aver assolto agli impegni presi, anzi dicevano che la
Valle d'Aosta era l'unica, rispetto ad altre che avevano avuto dei
tagli, che non ha avuto dei tagli, anche perché il personale era
ridotto all'osso. Devo dire che ad oggi non vedo più possibilità di
tornare sulle decisioni che sono state prese, d'accordo con i
sindacati nazionali e regionali. Capisco la richiesta, ma avendo
parlato pochi giorni fa non saprei più cosa dire per andare a far
pressione per tornare sulla decisione presa. Lo avevamo fatto in
quel momento, perché non c'era ancora l'accordo, sperando in un
cambiamento di rotta, cosa che non c'è stata, anche perché le forze
sindacali hanno accolto la proposta di chiusura di tutte queste
sedi secondarie. Mi ha anche detto Scaroni che alcune delle sedi
saranno chiuse nel 2009; io non ho chiesto quali, ma altre sedi
saranno chiuse, quindi io i contatti continuo ad averli, ma credo
che sul problema sede, ad oggi, sia impossibile prevedere un
cambiamento di rotta e una previsione che permetta di dire che
Sarre rimane come sede. I contatti li manteniamo: se ci saranno
novità sarò lieto di comunicarle; manteniamo i contatti nell'ottica
di prevedere un accordo che valorizzi possibili sinergie
nell'ambito del settore energetico.
Président
- La parole au Conseiller Donzel.
Donzel (PD)
- Come ho detto nella premessa, sono molto
amareggiato di questa cosa. Lo dico perché ogni volta che una
impresa va via dalla Valle d'Aosta non si può che esprimere tutta
l'amarezza del caso. Ho voluto risollecitare queste cose perché
credo, almeno a me risulta dalle informazioni che ho attraverso il
mondo sindacale, che anche le precedenti amministrazioni avessero
cercato di stabilire un rapporto importante con l'ENI Gas &
Power, quindi nel risollecitarla a valutare la possibilità ad avere
questo rapporto è proprio l'idea che un partner come quello sarebbe
una cosa straordinaria per la regione. L'amarezza di vederlo
sfuggire dalla Valle d'Aosta c'è, perché la qualità quando la si
perde è difficile recuperarla.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK