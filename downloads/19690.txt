Consiglio Regionale della Valle d'Aosta - Oggetto del Consiglio n. 2848 del 20 novembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 2848 del 20 novembre 2002 - Resoconto
OGGETTO N. 2848/XI Situazione del servizio sostitutivo del
trasporto ferroviario gestito dalla società Sogin S.p.A.
(Interrogazione)
Interrogazione Saputo che a seguito di disguidi (avvenuti nel
settembre 2001) relativi al passaggio degli autobus sostitutivi del
servizio ferroviario (passaggi non avvenuti o anticipati rispetto
all'orario previsto), Trenitalia S.p.A. ha negato agli utenti
danneggiati il risarcimento dei danni subiti, peraltro quantificati
in misura assai modesta;
Appreso che, nel negare tali disguidi, Trenitalia S.p.A. si è
riferita ai soli elementi forniti dalla società di autotrasporti
incaricata di effettuare il servizio pubblico (Sogin S.p.A.),
trascurando gli eventuali ulteriori dati (es. orario di ingresso al
casello autostradale, verificabile attraverso il "telepass") che
avrebbero consentito di appurare con certezza se i problemi si sono
verificati o meno;
Osservato che nell'agosto del 2002 l'Assessorato regionale
competente, interessato dal Difensore civico, ha sostanzialmente
avallato la tesi di Trenitalia S.p.A. e della Sogin S.p.A.;
Ritenuto opportuno fare una riflessione, non solo sull'episodio
in esame, ma più in generale sulla qualità del servizio
sostitutivo, ora che tale servizio dovrebbe essere quasi al
termine;
il sottoscritto Consigliere regionale
Interroga
l'Assessore competente per sapere:
1) se si ritiene soddisfatto del servizio sostitutivo effettuato
nella nostra Regione in questi due anni dalla Sogin S.p.A.;
2) quanti sono gli utenti che giornalmente hanno usufruito di
detto servizio;
3) cosa pensa del mancato risarcimento dei danni subiti dagli
utenti nei casi di mancato o anticipato passaggio degli
autobus.
F.to: Curtaz
Président
La parole à l'Assesseur au tourisme, aux
sports, au commerce et aux transports, Lavoyer.
Lavoyer (SA)
Per quanto concerne il primo quesito, noi
ribadiamo che già dai primi giorni dell'alluvione dell'ottobre 2000
questo Assessorato, nell'ambito delle proprie competenze di
coordinamento della politica del trasporto, ha provveduto a fornire
i necessari indirizzi, indicazioni e chiarimenti circa le esigenze
di mobilità della popolazione valdostana al gestore, che è la
società Trenitalia, e tutto ciò al fine di organizzare il servizio
sostitutivo in questione, in modo che fosse realmente sostitutivo
di quello ferroviario per orari, frequenze, passeggeri trasportati,
tuttavia è fisiologico che vi siano alcuni disguidi nelle
erogazioni del servizio e si siano anche di fatto riscontrati. Nel
merito, detta materia rientra nel più ampio discorso delle carenze
del servizio sostitutivo su gomma istituito ed è stato
ripetutamente oggetto di comunicazione da parte di questa
Amministrazione, come pure è stata più volte inserita negli
argomenti all'ordine del giorno del Comitato paritetico di gestione
dei contratti di servizio fra Regione autonoma Valle d'Aosta e
Trenitalia. A questo proposito, se l'interrogante lo riterrà
opportuno, c'è una copiosa documentazione. I risultati ottenuti a
seguito del costante intervento dell'Amministrazione regionale
attraverso inviti, richiami, diffide e riunioni ad hoc, nell'ambito
della propria attività di indirizzo e controllo del servizio
pubblico, consistono essenzialmente nell'aver obbligato Trenitalia
ad approfonditi e puntuali esami sulle cause dei disservizi
lamentati e porre in atto tutte le azioni tecnicamente possibili al
fine della corretta erogazione del servizio pubblico in oggetto.
Per quanto sopra esposto, si ritiene che il servizio sostitutivo su
gomma erogato dalla Sogin S.p.A., in un'oggettiva situazione di
provvisorietà e precarietà, possa essere considerato
soddisfacente.
Al secondo quesito, a seguito anche di richieste di informazioni
presso la fonte Trenitalia, posso rispondere che quotidianamente
utilizzano il servizio sostitutivo automobilistico del trasporto
ferroviario - sono dati desumibili dalle indagini di frequentazione
treni e autobus - tremila unità su circa quattromila posti
complessivamente offerti. Questi sono dati che ci ha fornito
Trenitalia con una nota del 14 novembre 2002.
In merito al terzo quesito, penso che qui l'interrogante faccia
riferimento ad un caso specifico. La questione posta si è
verificata a seguito di una richiesta di rimborso spese presentata
dal Sig. Mellini il 28 settembre 2001 ed è stata attentamente
seguita da questa Amministrazione regionale già dalla sua nascita,
tanto che agli atti della Direzione trasporti si è costituito nel
tempo un cospicuo dossier il cui contenuto si trova riepilogato in
una nota, che se l'interrogante vorrà esaminare, gli sottoporrò.
Nel merito, si può solo attingere a quanto già espresso nella
relazione; si sono fatte riunioni con il comitato, verifiche,
eccetera e sembra che, ai fini dell'onere della prova,
giuridicamente sussista una sostanziale differenza di valore fra la
prova Telepass, fatta valere dal Sig. Mellini, e la prova
cronotachigrafo, fatta valere dalla società Sogin del gruppo
Ferrovie dello Stato e quindi questa prova è a favore della società
e questo è quanto a suo tempo aveva condiviso la commissione a ciò
preposta.
Président
La parole au Conseiller Curtaz.
Curtaz (PVA-cU)
Ringrazio l'Assessore per la sua
risposta, anche se devo dire che non la condivido rispetto al primo
punto dell'interrogazione e sono molto perplesso circa i dati che
Trenitalia ha fornito e spiego il perché. Per quanto riguarda il
servizio sostitutivo, premesso che siamo tutti convinti che non ci
fossero alternative praticabili, quanto meno nel periodo successivo
all'alluvione, penso che un giudizio su come questo servizio è
avvenuto non possa essere positivo. È vero che l'Assessore ha messo
tutta una serie di condizionali nell'esprimere un giudizio
positivo, ma io ritengo che il servizio, in considerazione dei
disagi che sono stati segnalati - che l'Assessore ha definito
fisiologici, ma che credo in qualche caso fossero patologici - non
si possa definire soddisfacente. Non so se sono molto bravo in
aritmetica, però se, come Trenitalia ha detto, questo servizio è
stato usufruito da tremila persone al giorno, e un pullman medio
contiene quarantacinque persone, significa che in Valle d'Aosta
hanno circolato per le ferrovie settanta pullman pieni al giorno;
questo mi sembra fuori da ogni logica, è
impossibile…
(interruzione dell'Assessore Lavoyer, fuori
microfono)
… ho capito, ma allora diciamo non
settanta pullman, ma settanta corse al giorno
piene… ma non esiste! Qualsiasi persona
di buon senso si rende conto di questo, non bisogna chiedere a
Trenitalia, che questo è un dato totalmente falso, Assessore!
Perché Trenitalia inventa un dato falso e glielo fa dire qui?
Magari lei avrebbe fatto bene a fare una verifica, ma questo è un
problema suo. Perché Trenitalia intende dimostrare che il servizio
sostitutivo funziona, per dire che non hanno perso quote di utenti;
ciò che peraltro non è vero, perché se anche fosse vero questo dato
assurdo, avrebbero perso circa il 50 percento degli utenti che
usufruivano del servizio ferroviario prima dell'incidente.
Sappiamo che gli utenti medi della ferrovia, della tratta
Aosta-Chivasso, prima dell'alluvione erano oltre cinquemila al
giorno; oggi Trenitalia dice: tremila, un dato che, logica alla
mano, non sta né in cielo, né in terra. La pregherei quindi,
Assessore, di prendere contatto con Trenitalia per chiedere delle
spiegazioni su come questo dato aberrante possa essere indicato
come veritiero.
Per quanto riguarda il caso specifico, punto 3
dell'interrogazione - in merito al quale mi ha risposto e che ha
costituito lo spunto per avere questa indicazione a consuntivo del
servizio sostitutivo -, ho letto la documentazione che è intercorsa
fra l'Assessorato, che poi si è trovato in mezzo a due parti: l'una
che sosteneva una versione di un fatto che lo ha danneggiato,
l'altra che sosteneva di essere esente da responsabilità. Al
riguardo prendo solo atto che è stato dato per buono un elemento
probatorio fornito dalla società di autolinee, società che però, a
quanto mi risulta, si è rifiutata di esibire un documento che
"avrebbe tagliato la testa al toro", perché se avesse esibito i
dati del telepass, cosa che non ha fatto, si sarebbe capito se quel
pullman era passato in orario o se, come dicono gli utenti, era
passato prima lasciando gente a piedi. È stato prodotto invece solo
un tachigrafo, la cui lettura è molto difficile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK