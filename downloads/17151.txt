Consiglio Regionale della Valle d'Aosta - Oggetto del Consiglio n. 497 del 24 marzo 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula
Oggetto del Consiglio n. 497 del 24 marzo 1999 - Resoconto
SÉANCE DU 24 MARS 1999 (MATIN)
OGGETTO N. 497/XI Verifiche e iniziative per la soluzione di
incongruenze organizzative e gestionali delle microcomunità.
(Interrogazione e interpellanza)
Interrogazione Appreso che le organizzazioni Sindacali hanno
denunciato che gli Enti gestori delle Micro-Comunità applicano in
modo non omogeneo gli istituti contrattuali (quali ferie, recupero
festività, orari, eccetera), relativi ai dipendenti di tali
Enti;
Ritenuto opportuno che sul punto si apra un confronto fra i
soggetti interessati, in modo da superare i problemi rilevati;
i sottoscritti Consiglieri regionali
Interrogano
l'Assessore competente per sapere:
1) Se quanto lamentato dalle organizzazioni sindacali risponde
al vero;
2) Se sono stati avviati i richiesti incontri per esaminare le
problematiche evidenziate.
F.to: Curtaz - Beneforti
Interpellanza Preso atto delle sollecitazioni fatte dalle OO.SS
all'Assessore competente al fine di giungere ad un incontro per
risolvere le incongruenze organizzative e gestionali delle
microcomunità;
Considerato le sollecitazioni già giunte anche da questo
Consiglio regionale per risolvere dette problematiche e
precisamente in riferimento alla predisposizione di criteri
omogenei di predisposizione di bandi di concorso per personale
addetto;
il sottoscritto Consigliere regionale
Interpella
l'Assessore competente per conoscere le iniziative predisposte
dall'Assessorato per giungere ad una soluzione delle difficoltà
presenti nelle microcomunità.
F.to: Lattanzi
Président Je rappelle que l'interpellation sera discutée
conjointement à la question dont au point n° 5, qui a déjà été lue
dans son objet.
La parole au Conseiller Lattanzi.
Lattanzi (FI) Questa interpellanza riprende un argomento che
l'Assessore conosce molto bene. Avevo già qualche mese fa
presentato un'interpellanza analoga, con l'auspicio che si
potessero superare attraverso un intervento diretto dell'Assessore
e di quelli che lui aveva già annunciato erano degli incontri
previsti, tutta una serie d'incongruenze, di operatività non del
tutto coerenti ed efficaci nella gestione delle microcomunità.
Non voglio ricordare quali sono tutte le situazioni che hanno
portato a una situazione non dico di crisi, ma che può degenerare
in crisi; mi limito a ricordare che ad esempio per quanto riguarda
le microcomunità non è ancora a tutt'oggi vigente una uniformità
per quanto riguarda i concorsi per l'assunzione, e quindi le
diverse microcomunità assumono attraverso i consorzi in maniera
completamente diversa e anche ufficializzando dei bandi di concorso
con requisiti completamente diversi uno dall'altro. Questo
naturalmente genera una serie d'incongruenze e anche di
discriminazioni che l'Assessore aveva riconosciuto in una sua
lettera, rendendosi disponibile affinché questi bandi di concorso
diventassero omogenei per tutti.
Altre situazioni di organizzazioni le tralascio perché
l'Assessore le conosce molto bene, il Consiglio ne era già stato
informato dall'altra mia scorsa interpellanza, quindi vorrei
sapere, anche a seguito di un'ulteriore richiesta da parte delle
organizzazioni sindacali d'intervenire su questa operatività che
non è stata tuttora risolta, se l'Assessore ha già avuto degli
incontri in questi giorni o se ne ha previsti, e come intende
riproporre o portare avanti quelle cose che lui stesso in questo
Consiglio si era reso disponibile a portare avanti in termini di
soluzione.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) L'interrogazione e l'interpellanza si sono
accavallate a una corrispondenza che nel frattempo era intercorsa
con le organizzazioni sindacali, corrispondenza che era stata
inviata anche ai Capigruppo regionali, a cui avevo dato risposta
con una mia lettera del 12 marzo 1999, che è esaustiva di tutti gli
argomenti che sono posti da parte degli interroganti.
Scrivevo in data 12 marzo alle organizzazioni sindacali, al
presidente del Celva e per conoscenza al Presidente della Giunta,
al Presidente dell'ARRS, ai Capigruppo consiliari, quanto
segue:
"In riferimento alla nota delle organizzazioni sindacali in data
1° marzo 1999 con la quale si richiedeva un incontro per esaminare
i problemi di cui all'oggetto, si intendono rammentare le
iniziative sinora attuate da questo Assessorato. In data 5 ottobre
1998 si svolgeva una riunione tecnica fra la Direzione delle
politiche sociali, dott. Villani, il Dipartimento del personale,
rag. Lillaz, il Dipartimento enti locali, dott. Lucat, l'Agenzia
regionale per le relazioni sindacali, sig. Donzel. Rispetto ai
problemi organizzativi di cui all'oggetto, sono state esaminate
alcune disparità riscontrate dalle organizzazioni sindacali in tema
di gestione del personale, turni di servizio, orari di lavoro,
straordinari e loro compensazioni, mobilità, eccetera.
Al riguardo è stato evidenziato che non è possibile per la
Regione imporre modalità di lavoro omogenee, in quanto ciò sarebbe
in contrasto con l'autonoma potestà di gestione e organizzazione
attribuita ad ogni ente ed in particolare al dirigente, in base a
quanto previsto dalla legge regionale n. 45/95 e dalla legge
regionale n. 17/96. Si è concluso convenendo che anche gli aspetti
organizzativi che si sono dimostrati più problematici potranno
avviarsi a più facile soluzione una volta approvato il comparto
unico del pubblico impiego.
In data 20 novembre 1998 si svolgeva una riunione fra lo
scrivente e codesta organizzazione sindacale, nel corso della quale
si concordava quanto segue: le organizzazioni sindacali avrebbero
presentato un documento in cui venissero riepilogate tutte le
situazioni in cui a loro giudizio non viene data corretta
applicazione del vigente contratto collettivo nazionale; solo
successivamente l'Assessorato avrebbe richiesto al Dipartimento
enti locali di dare istruzioni all'ARRS di convocare una riunione
fra le organizzazioni sindacali, il Celva, l'Associazione dei
segretari dei comuni e delle comunità montane, i direttori di
consorzi, per l'esame del suddetto documento.
Occorre infatti che si addivenga ad una applicazione omogenea
delle regole contrattuali che in molti casi hanno ricevuto
un'interpretazione difforme da caso a caso. Tale riunione presso
l'ARRS non si è potuta tenere, in quanto l'Assessorato non ha
ancora ricevuto tale documento.
In data 21 gennaio 1999 si svolgeva un incontro tra lo
scrivente, i rappresentanti delle organizzazioni sindacali dei
pensionati, CGIL, CISL, SAVT, nel corso della quale sono state
esaminate diverse questioni relative ai servizi per anziani,
direttive per l'anno 1999, gestione da parte delle comunità
montane, costituzione di un forum quale sede di discussione e di
confronto, standard strutturali e gestionali dei servizi,
convenzioni con case di riposo, nuovo sistema di finanziamento,
studi in merito all'istituzione di RSA.
In data 12 febbraio 1999 si svolgeva un incontro con gli enti
gestori dei servizi per anziani in merito alla formazione del
personale sui temi della igiene degli alimenti, decreto legislativo
n. 155, e sulla gestione dei rifiuti, di cui l'Assessorato, in
collaborazione con l'USL, si farà carico. In merito alla
realizzazione di RSA si fa presente che un apposito gruppo di
lavoro multiprofessionale sta elaborando un documento per giungere
ad una prima valutazione delle effettive necessità del territorio
valdostano. Si sottolinea peraltro che il progetto obiettivo
anziani del Ministero della sanità, pur prevedendo la realizzazione
di tali strutture, non le definisce in maniera puntuale. Inoltre,
nel dibattito a livello nazionale si stanno confrontando due tesi
contrapposte, secondo le quali le RSA dovrebbero avere finalità
socio-assistenziali oppure sanitarie. Nel sottolineare pertanto che
questo Assessorato, pur non essendo di sua competenza
l'applicazione del contratto del personale dei servizi per anziani,
si è attivato nei modi suesposti, e che le direttive non sono altro
che una pedissequa rielaborazione di precedenti atti più volte
discussi con le organizzazioni sindacali, lo scrivente sollecita la
presentazione del documento di cui si è detto, al fine di poter
concordare un incontro congiunto fra i soggetti interessati".
Questa è la situazione a tutt'oggi, riconfermo che siamo ancora
in attesa di questo documento perché nel corso dei numerosi
incontri che si sono svolti abbiamo assistito ad una serie di
problematiche più o meno confuse e abbiamo potuto constatare che
non tanto i sindaci o i presidenti dei consorzi interpretano in
modo diverso gli aspetti contrattuali, quanto i responsabili
dirigenti e nel qual caso i segretari comunali. Per questo motivo
nella lettera si chiede che partecipino agli incontri con l'ARRS
anche i rappresentanti dei segretari comunali, perché quando si
parla di turni di servizio, di ferie, di riposi, di compensativi,
ovviamente c'è un limite sotto il quale né le organizzazioni
sindacali né l'Amministrazione regionale può andare. Altra cosa è
verificare se ci sono comportamenti illegittimi, ma è un ruolo di
tipo diverso.
Riconfermo la disponibilità da parte dell'Assessorato di farsi
promotore di questo incontro, ma di non poter fare null'altro,
anche perché l'Assessorato non ha le competenze dirigenziali per
dare delle risposte tecniche ad argomenti di tipo di applicazioni
contrattuali.
Président La parole au Conseiller Curtaz.
Curtaz (PVA-cU) La risposta dell'Assessore è stata puntuale e ne
prendiamo atto, nel senso che sono state date le informazioni
richieste e prendiamo atto anche con soddisfazione del fatto che si
sono mossi i primi passi per risolvere questi problemi.
Rimango un po' perplesso su una circostanza, che è stata anche
ribadita dall'Assessore, cioè che l'autonomia gestionale impedisca
alla Regione di svolgere un ruolo dirigenziale per uniformare
questa interpretazione. A me sembra che anche se dal punto di vista
formale l'osservazione può avere un qualche fondamento, dal punto
di vista sostanziale ne ha molto meno, perché sappiamo che proprio
in questo campo il ruolo dell'Assessorato deve essere quello di
raccordo, quello d'indirizzo, quello di fare in modo, come credo
che si farà, di risolvere questi problemi, perché ci troviamo ora
con una situazione di disagio gestionale derivante dal fatto che
ogni microcomunità interpreta aspetti contrattuali a modo suo,
creando divisioni, creando malcontento, creando tutta una serie di
problemi intuibili.
Chiedo quindi all'Assessore che voglia mantenere alta la sua
attenzione sul problema e che s'impegni affinché attraverso questo
processo di concertazione che è stato avviato, questi problemi
vengano risolti attraverso un'interpretazione uniformata di quelli
che sono i rapporti contrattuali fra comunità e dipendenti.
Président La parole au Conseiller Lattanzi.
Lattanzi (FI) Io al contrario del collega Curtaz non sono
assolutamente soddisfatto della risposta che ho avuto
dall'Assessore.
La risposta dell'Assessore è organizzata in tre o quattro punti,
li riprenderei per comprendere l'oggetto della risposta. Non è
possibile imporre direttive omogenee, su questo concorderei anche,
probabilmente molto sarà rivisto attraverso il comparto unico
dell'impiego e qui posso essere d'accordo.
Comincio invece a non essere d'accordo quando l'Assessore dice,
a distanza ormai di mesi dalla conoscenza del problema, che
l'Assessorato è in attesa che le organizzazioni sindacali producano
un documento nel quale emergano tutte le problematiche da trattare,
perché questo documento dovrebbe essere - e qui concordo - oggetto
di una valutazione non solo dell'Assessorato, non solo dei consorzi
dei presidenti, ma di quei tecnici che sono chiamati ad applicare
le organizzazioni e le gestioni.
Assessore, mi perdoni: non vorrei dare una risposta negativa o
distruttiva, però non posso essere buonista come è stato il mio
collega.
Non posso pensare che lei, a distanza di mesi dalla conoscenza
del problema, non abbia avuto ancora il tempo e la sensibilità
politica di accollarsi lei la responsabilità, conoscendo i
problemi, indipendentemente che le organizzazioni sindacali glielo
mettessero su un pezzo di carta. Lei conosce il problema, c'è un
problema di operatività, di gestionalità, di disomogeneità, di
malfunzionamento dei servizi, pertanto avrebbe dovuto assumersi il
compito di risolvere in termini politici la questione, chiamando al
tavolo le organizzazioni sindacali, i presidenti dei consorzi, i
sindaci e i tecnici.
E sempre lei, Assessore, che ha il compito di trovare una
soluzione politica a questo aspetto, avrebbe dovuto farsi garante
della soluzione al problema.
Non se ne può lavare le mani dicendo: io so che c'è il problema,
non posso intervenire perché non posso imporre criteri agli altri
perché non è mia competenza, e se lo faccio lo farò solo dopo che
chi protesta, chi si agita, mi metta su un pezzo di carta i
problemi che io conosco. Perché lei, Assessore, i problemi li
conosce, è sua la lettera della fine del 1998 dove diceva di essere
perfettamente consapevole dei problemi che ci sono e proponeva di
mettersi attorno ad un tavolo.
Ricordo anche che nella sua risposta alla mia interpellanza si
impegnò lei in primis, politicamente, a mettersi insieme intorno a
un tavolo per discutere di questa cosa. Devo dedurre che non è
stato capace di convocare una riunione o perché le persone non
l'ascoltano, quindi non ha nessuna leadership politica, oppure
perché le persone non sono intenzionate a venire a trattare ad un
tavolo. Poi senti le singole posizioni ed è completamente diverso.
Senti i sindaci che dicono che non appena si risolve il problema
sono disponibili; senti i tecnici e ti dicono che non vedono l'ora
che qualcuno gli dica cosa fare, perché lì tutti dicono di tutto e
di più; senti le organizzazioni sindacali che hanno i dipendenti -
che loro rappresentano - che protestano perché sono, secondo loro,
malgestiti, o gestiti in maniera disomogenea, con ingiustizia. Sono
460 persone, non è che sono una quota irrilevante di dipendenti
regionali e pararegionali, sono una quota importante dei lavoratori
pubblici.
Allora non è possibile che non ci sia ancora potuti mettere
attorno ad un tavolo perché lei dice che spetta alle organizzazioni
sindacali di risolvere il problema. Assessore, mi perdoni, lei ha
il dovere, senza tergiversare di più di quello che ha fatto in
questi mesi, di convocare in termini d'urgenza una riunione per
risolvere questo problema, e senza attaccarsi agli specchi dicendo
che le RSA la legge nazionale ancora non prevede cosa siano e cosa
non siano. Le disomogeneità di cui si parla sono risolvibili nel
momento in cui lei desidera e realizza che si possano
risolvere.
Metta questa gente attorno ad un tavolo, almeno dimostri di
avere la capacità di convocare una riunione con sindaci, presidenti
di consorzi, USL e organizzazioni sindacali e trovi una soluzione,
o perlomeno diventi il fulcro di una soluzione. Non è possibile
lavarsene le mani dicendo: non è problema mio!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK