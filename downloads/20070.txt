Consiglio Regionale della Valle d'Aosta - Oggetto del Consiglio n. 55 del 24 settembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ZONA FRANCA
Precedente
Successivo
Resoconto integrale del dibattito dell'aula
Oggetto del Consiglio n. 55 del 24 settembre 2003 - Resoconto
OGGETTO N. 55/XII - Disparità di trattamento circa
l'assegnazione di carburante per gli acquirenti di vetture
denominate "Km zero". (Interrogazione)
Interrogazione
Appreso che in sede di distribuzione di quote di carburante
ai soggetti previsti dall'articolo 15 della L.R. n. 7/98, si
verificherebbero delle disparità di trattamento fra coloro che, al
momento dell'acquisto di una nuova automobile dal concessionario,
la immatricolano direttamente a proprio nome, e coloro che
acquistano vetture denominate "KM ZERO" che, seppur nuove,
risultano immatricolate in capo alle imprese produttrici (es. FIAT
AUTO S.p.A.) e poi volturate all'acquirente;
Osservato che la disparità di trattamento si realizzerebbe
proprio in riferimento ai tempi di volturazione: se le auto vengono
immatricolate "direttamente" o comunque volturate entro un certo
termine, i beneficiari otterrebbero ininterrottamente la
distribuzione della quota di carburante assegnata; viceversa se la
volturazione avviene oltre il termine di 30 giorni (cosa pressoché
inevitabile quando l'acquisto avviene fuori Valle), l'assegnazione
di carburante verrebbe ridotta, decurtando dal quantitativo la
quota riferita al periodo in cui il proprietario non risulterebbe,
dal punto di vista meramente formale, già titolare del
veicolo;
Ritenuto opportuno avere chiarimenti sulla problematica, che
riguarda sicuramente un certo numero di automobilisti;
il sottoscritto Consigliere regionale
Interroga
l'Assessore competente per sapere:
1) se corrisponde al vero quanto evidenziato nelle
premesse;
2) in caso affermativo, quali sono le ragioni che
giustificano la disparità di trattamento in questione;
3) quali soluzioni sono individuabili per risolvere il
problema in esame.
F.to: Curtaz
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Stabilito quanto viene indicato nella
premessa dell'interrogazione relativamente al fatto che la
ripartizione dei generi contingentati avviene sulla base
dell'articolo 15 della legge n. 7 e la determinazione delle
modalità di distribuzione avviene, sempre ai sensi dell'articolo
13, con deliberazione regionale - quella che riguarda il 2003 è
stata fatta in data 23 dicembre 2002, deliberazione n. 4997 -,
ovviamente l'intenzione dell'Amministrazione regionale è quella di
non creare casi di disparità.
Per venire a quanto è stato sollevato nell'interrogazione, va
sottolineato come l'articolo 15 della legge n. 7/98 stabilisca che
le carte a microprocessore per il rifornimento di carburante in
esenzione fiscale sono attribuite limitatamente a un solo veicolo
di cui il richiedente risulti proprietario o intestatario dei
documenti di circolazione, iscritto come residente nei registri di
anagrafe dei comuni della Valle d'Aosta e titolare di patente. I
requisiti richiesti quindi sono 3, uno di questi è la proprietà del
mezzo di circolazione: per aver diritto all'assegnazione della
quota di carburante in esenzione fiscale, sia l'acquirente di un
autoveicolo nuovo di prima immatricolazione, sia quello di un
veicolo comunemente denominato "chilometro zero", pertanto, devono
essere almeno intestatari di un documento di circolazione oppure
dimostrare l'acquisto del veicolo, esibendo qualsiasi documento che
provi il passaggio di proprietà; in questo caso è ammessa anche
l'autocertificazione.
Il problema qual è rispetto al quesito n. 2? I veicoli a
chilometro zero sono considerati, come ogni altro veicolo, già
immatricolati, questi non sono veicoli nuovi e quindi sono oggetto
di compravendita fra privati, di conseguenza non sussiste disparità
di trattamento fra questi veicoli e qualunque altro veicolo che sia
oggetto di compravendita fra privati come questo. Da questo punto
di vista, non esiste disparità di trattamento, la creeremmo nel
momento in cui determinassimo una situazione differenziata per gli
autoveicoli a chilometro zero.
Président - La parole au Conseiller Curtaz.
Curtaz (Arc-VA) - Sono molto perplesso della risposta
dell'Assessore in quanto segue una logica di carattere formale non
coincidente con la realtà della problematica sollevata, perché se è
vero, come è vero, quanto dice - ossia che, dal punto di vista
formale, l'acquisto di un'auto denominata "chilometri zero"
equivale ad un acquisto da un altro privato -, e quindi il
proprietario diventa vittima, se vogliamo, dei ritardi nella
volturazione, perché di questo si tratta - diciamo "incolpevole"
vittima dei ritardi nella volturazione -, è anche vero però che,
dal punto di vista sostanziale - e ho sottolineato questo fatto,
perché mi rendo conto benissimo che, dal punto di vista formale, la
rappresentazione fatta dall'Assessore è ineccepibile -, sappiamo
tutti che l'acquisto di un'auto "chilometro zero" equivale
all'acquisto di un'auto nuova, non è un acquisto di un'auto
vecchia.
L'acquisto "chilometri zero", d'altronde, è in un certo senso
"figlio" della crisi dell'auto, è un modo con cui soprattutto le
persone meno abbienti riescono a trovare delle occasioni,
acquistando auto nuove ad un prezzo minore di quello di listino ed
è un fenomeno che ormai ha delle dimensioni molto consistenti. Mi è
stato fornito un dato, che non so se è corretto: mi è stato
riferito da persona del settore che oggi quasi un terzo delle auto
nuove viene acquistato dai cittadini valdostani attraverso questo
metodo. Ora, che per un terzo delle auto nuove si dica: "Sì, la tua
auto è nuova", però formalmente risulta che tu non l'hai
immatricolata ex novo, ma l'hai comprata per esempio dalla "FIAT
Auto S.p.A.", e quindi è un passaggio fra privati, mi sembra una
forzatura dal punto di vista sostanziale.
Sollevo quindi il problema, chiedo all'Assessore di riflettere.
Se la Giunta vorrà continuare a far prevalere il dato formale a
quello sostanziale, mi arrenderò e con me si arrenderanno gli
automobilisti che si trovano penalizzati da quanto ho sollevato. Se
invece vogliamo far prevalere la sostanza alla forma, allora, a mio
giudizio, occorrerà modificare la legge - questo problema non me lo
sono posto - oppure impostare diversamente la deliberazione di
assegnazione dei buoni, in sostanza facendo in modo che per questo
tipo di acquisti vi sia un'erogazione che equipari i soggetti
interessati a chi ha immatricolato ex novo il veicolo, altrimenti
francamente, a mio giudizio, vi è una disparità di trattamento che,
vista la situazione, non ha ragione di essere.
Assessore, prendo quindi atto della sua risposta, ma la invito
ad un'ulteriore riflessione poi, semmai, ne riparleremo se ritiene
di dover approfondire il problema che, le assicuro, per le
dimensioni e l'impatto anche emotivo…
perché poi non si tratta di grosse
cifre… L'utente, che va a cercarsi da
qualche parte d'Italia una macchina nuova a chilometri zero, che
poi si trova penalizzato per l'erogazione del carburante in
esenzione fiscale, ha nel suo intimo la convinzione di aver subito
un'ingiustizia e, dal punto di vista sostanziale, credo anch'io che
si tratti di una piccola ingiustizia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK