Consiglio Regionale della Valle d'Aosta - Oggetto del Consiglio n. 603 del 21 giugno 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 603 del 21 giugno 1989 - Resoconto
OGGETTO N. 603/IX - Agevolazioni agli anziani per il
trasporto sulle linee pubbliche regionali.
(Interrogazione).
Presidente: Do lettura dell’interrogazione
presentata dal Consigliere Riccarand:
INTERROGAZIONE
RICORDATO che in data 10 maggio 1988 il Consiglio regionale ha
approvato la legge che definisce le agevolazioni per gli anziani
per l’uso dei pulman ed autobus;
RICORDATO altresì che tale legge è stata pubblicata sul
Bollettino Ufficiale della Regione il 15 luglio 1988 e che dai
primi giorni del mese di febbraio 1989 è iniziata la presentazione
delle domande da parte degli anziani per usufruire dei biglietti
per il trasporto gratuito o semi-gratuito sui veicoli di linea
regionale;
RICORDATO infine, che nello scorso mese di aprile,
l’Assessore regionale ai Trasporti aveva assicurato
che, entro la fine del mese di maggio 1989, sarebbero stati inviati
a casa delle oltre 5.000 persone che già avevano fatto domanda i
titoli di viaggio per la gratuità o semi-gratuità;
AL FINE di avere notizie sull’applicazione di una
legge approvata ormai da più di un anno
il sottoscritto Consigliere regionale
INTERROGA
l’Assessore regionale ai Trasporti per
conoscere:
1) quanti sono gli anziani che, finora, hanno fatto domanda per
usufruire dei benefici previsti dalla legge regionale 49/88;
2) a quante persone sono stati finora trasmessi i titoli di
viaggio;
3) quando si intende avviare l’azione informativa
per garantire a tutti gli anziani una adeguata conoscenza dei
benefici previsti dalla legge e dalle modalità per le presentazioni
delle domande.
Presidente
: Ha chiesto di parlare
l’Assessore alla Industria, Commercio, Artigianato e
Trasporti Lanivi, ne ha facoltà.
Lanivi (ADP)
: Alcune sono notizie di tipo informativo, in
quanto si chiede di conoscere quante sono state le domande
presentate. Ho già risposto in occasione di una precedente
richiesta da parte del Consiglio che al 31 maggio le domande
presentate erano in numero di circa 5000; come è già stato
annunciato e comunicato alla stampa, sono già state avviate le
spedizioni agli aventi diritto. I biglietti vengono trasmessi agli
interessati secondo l’ordine di arrivo delle
domande.
Per quanto riguarda le richieste circa l'azione informativa
rivolta agli aventi diritto, recentemente la Giunta regionale ha
approvato delle modalità e sono in corso di stampa sia i manifesti
sia la nuova modulistica. Posso consegnare al Consigliere Riccarand
copia della deliberazione della Giunta regionale che chiarisce in
ogni punto le modalità di presentazione delle domande e di
ottenimento dei titoli per il trasporto gratuito e semi-gratuito
delle persone anziane.
Presidente
: Ha chiesto di parlare il Consigliere
Riccarand, ne ha facoltà.
Riccarand (NS)
: E’ sicuramente positivo il
fatto ribadito ancora oggi dall’Assessore, già
preannunciato con un comunicato-stampa, che è avviata la spedizione
dei titoli di viaggio per le persone che già avevano fatto domanda
dall’inizio di febbraio fino alla fine del maggio
1989. Siamo notevolmente in ritardo perchè, come abbiamo già
ricordato altre volte, la legge è stata approvata nella precedente
legislatura, quindi c’è voluto praticamente un anno
per riuscire a renderla applicativa, per avviare concretamente
l’applicazione della legge.
Ci auguriamo che questa prima spedizione dei titoli di viaggio a
chi ha fatto domanda avvenga celermente e che si trovi una
soluzione organizzativa per permettere la gestione efficiente di
questa legge. I problemi evidentemente non si risolvono con
l’invio di questi titoli di viaggio, perchè ci
saranno nuove persone che faranno domanda, ci saranno coloro che
hanno ricevuto i titoli di viaggio e che vorranno rinnovare la
richiesta, quindi ci sono dei problemi organizzativi che finora
sono stati affrontati in modo del tutto inadeguato. Sicuramente il
servizio che si è occupato di questa questione non è stato posto
nelle condizioni migliori per poter garantire un servizio in tempi
rapidi e una risposta tempestiva alle domande degli anziani che
hanno acquisito tramite questa legge determinati benefici.
Da una parte accogliamo con soddisfazione questa comunicazione
dell’Assessore che ci conferma che è in corso la
spedizione dei primi titoli di viaggio, dall’altra
rinnoviamo la sollecitazione di una organizzazione maggiormente
efficiente per la distribuzione dei titoli di viaggio e la raccolta
delle domande. Ci auguriamo che parta finalmente anche questa
azione informativa, in modo che non solo tutti quelli che hanno
preso l’iniziativa di interessarsi, ma tutti i
potenziali utenti, siano informati dei benefici previsti dalla
legge e della modalità per accedervi regolarmente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK