Consiglio Regionale della Valle d'Aosta - Oggetto del Consiglio n. 155 del 7 novembre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 155 del 7 novembre 1983 - Resoconto
OGGETTO N. 155/VIII - QUESTIONI CONCERNENTI LA GESTIONE DELLA
CASA DA GIOCO DI SAINT-VINCENT.
PRESIDENTE:
Do lettura della mozione presentata dai
Consiglieri Mafrica, Bajocco, Cout, Millet, Tonino, allegata al
punto n. 17 dell'ordine del giorno unitamente all'interrogazione
presentata dal Consigliere Baldassarre, ed all'interpellanza,
presentata dai Consiglieri Torrione, Breuvé, Pascale, iscritte
rispettivamente ai punti 7 e 12 dell'ordine del giorno che vengono
abbinate per la discussione.
INTERROGAZIONE
Gli organi di stampa hanno riportato la notizia, non
confermata ufficialmente, che comunicazioni giudiziarie sarebbero
partite dalla Procura di Milano dirette a dipendenti del Casinò di
Saint-Vincent.
Il Ministro Scalfaro, in una intervista ad un settimanale, ha
dichiarato che i Casinò sono "banca di riciclaggio" di denaro
sporco, riferendosi anche al Casinò di Saint-Vincent.
Tutto ciò premesso il sottoscritto
INTERROGA
il Presidente della Giunta regionale per conoscere:
a)
se è in possesso di elementi che confermano la
dichiarazione del Ministro Scalfaro;
b)
se ritiene opportuno nominare una Commissione di
inchiesta formata dai rappresentanti di tutti i Gruppi
consiliari.
F.to: G. Baldassarre
INTERPELLANZA
La Valle d'Aosta è ritornata alla ribalta nazionale per una
serie di preoccupanti notizie concernenti la Casa da Gioco di
Saint-Vincent e il collegamento fra delitti di stampo mafioso
avvenuti a Torino e l'attentato al Pretore Selis di Aosta.
Alla Casa da Gioco si imputa in particolare, secondo una
precisa ipotesi del Ministro Scalfaro, il riciclaggio di denaro
"sporco" nonché la pratica dell'usura mediante l'attività di alcuni
"prestasoldi" tollerati dai gestori della Casa da Gioco.
Dal momento che tali notizie tendono a creare una immagine
della nostra Regione distorta e comunque negativa sia sotto il
profilo strettamente morale che sotto l'aspetto promozionale e
quindi turistico;
i sottoscritti Consiglieri regionali
INTERPELLANO
il Presidente della Giunta regionale o gli Assessori
competenti al fine di conoscere:
a)
se è intendimento della Giunta svolgere opportuni
ed approfonditi accertamenti sulla fondatezza delle notizie
concernenti il riciclaggio di denaro sporco e sull'eventuale
attività di prestasoldi all'interno della Casa da Gioco di
Saint-Vincent;
b)
se la Giunta è a conoscenza del fatto che a
dipendenti della Casa da Gioco sono state inviate comunicazioni
giudiziarie da parte della Procura di Milano.
F.to: Torrione Breuvé Pascale
MOZIONE
CONSIDERATO che il Ministro dell'Interno ha sostenuto in una
recente intervista ad un settimanale che le case da gioco
funzionano da banche per il riciclaggio di denaro sporco e che
quindi è opportuno accertare, attraverso gli strumenti di cui la
Regione dispone, se realmente tali fatti riguardino anche la Casa
da Gioco di Saint-Vincent;
VERIFICATO che tra otto mesi scade il periodo di tempo entro
cui la Regione può rivedere il contratto con la SITAV e la SAISET
per la gestione dei giochi americani;
RITENENDO OPPORTUNO altresì stipulare con la SAISET un
regolamento per le assunzioni, analogamente a quanto già fatto con
la SITAV nel dicembre dello scorso anno,
il Consiglio regionale della Valle d'Aosta
DELIBERA
di dare mandato alla Commissione Affari Generali affinché la
stessa:
a)
svolga una indagine conoscitiva al fine di
accertare, come prescritto dalla convenzione Regione-SITAV, la
piena conformità della gestione a tutta la legislazione
vigente;
b)
acquisisca tutti i dati sull'andamento delle
entrate della SAISET, onde formulare una proposta
in
merito
alla revisione della convenzione per la gestione dei giochi
americani;
c)
predisponga una bozza di regolamento per le
assunzioni da parte della SAI-SET, da contrattare con la società
nel corso delle trattative per la revisione della convenzione
suddetta.
F.to: Mafrica Bajocco Cout Millet Tonino
PRESIDENTE:
Ha chiesto di illustrare la mozione il
Consigliere Mafrica, ne ha facoltà.
MAFRICA - (P.C.I.):
Credo che il numero 43 dell'
"Espresso" abbia avuto una diffusione particolare e straordinaria
nella nostra Regione; su questo settimanale ci sono degli elementi
che non possono sfuggire alla discussione in Consiglio regionale.
Dalla copertina stessa al modo con cui sono sviluppati gli articoli
si fanno intravedere possibili gravi fatti relativi all'andamento
della gestione delle case da gioco nel nostro Paese. Addirittura
viene fatto capire, da una serie di articoli presenti in questo
giornale, che fatti gravi che riguardano l'attentato al Pretore
Selis possono avere dei collegamenti con attività che si svolgono
nella Casa da Gioco.
Crediamo che sia dovere del Consiglio regionale per quello che
gli compete accertare se alcune delle notizie riportate su
possibili infiltrazioni di fenomeni camorristici e mafiosi
all'interno delle Case da Gioco riguardino anche il Casinò di
Saint-Vincent.
Ricordo che la Regione ha al Casinò un Commissario, due Vice
Commissari, una ventina di controllori, quindi deve essere in
grado, mediante questo suo personale, di essere informata
sull'andamento della gestione della Casa da Gioco, per verificare
se questa corrisponde alle norme delle convenzioni che regolano
tutti i rapporti relativi. Questo è il primo elemento che poniamo
con la nostra mozione.
Il secondo elemento è il seguente: alcuni mesi fa si era fatta
prossima la scadenza della convenzione con la SAI-SET e mi sembra
che nel giugno di quest'anno scadesse il termine entro il quale era
possibile chiedere da parte della Regione una revisione della
convenzione fra SITAV, SAISET e Regione Valle d'Aosta. Erano state
impegnate due Commissioni per chiedere una proroga; è stata
ottenuta una proroga di un anno, quindi dal giugno 1983 si è
ottenuto che la convenzione con la SAISET possa essere modificata
fino al giugno 1984.
Nel frattempo, alcuni mesi sono già trascorsi per andare in modo
serio ad una revisione di questa convenzione; occorre avere degli
elementi, occorre conoscere l'andamento degli introiti, delle
spese, occorre fare delle proposte che tutelino l'interesse della
Regione: crediamo che sia opportuno cominciare ad interessarsi
anche di questo fatto.
Il terzo elemento è anch'esso rilevante: è quello del meccanismo
di assunzione presso la Casa da Gioco. Tutti in questo Consiglio
sanno che la "vox populi" attribuisce la possibilità di avere un
impiego presso la Casa da Gioco alle raccomandazioni che si hanno
soprattutto da parte dei partiti che sono al governo della Regione
e questa mentalità molto diffusa non gioca positivamente rispetto
alla credibilità stessa delle istituzioni democratiche.
E' invece opportuno, per quanto possibile, avere delle norme e
dei regolamenti che sottopongono le assunzioni a dei controlli,
alla vigilanza, a meccanismi oggettivi. Con la SITAV un qualche
risultato, anche se non soddisfacente perlomeno dal punto di vista
della stesura di un regolamento, si è ottenuto; Don la SAISET
invece non esiste alcun meccanismo di controllo, cioè la SAISET
una struttura privata che non ha nessuna particolare convenzione
con la Regione, pertanto sarebbe opportuno studiare anche per
questa un regolamento in modo da regolamentare per quanto possibile
le assunzioni, specialmente in una situazione di disoccupazione
giovanile molto accentuata e di crescita della disoccupazione anche
in altri settori quali quello industriale.
Pensiamo perciò che possa essere affidato alla I^ Commissione il
compito di svolgere innanzitutto una ricerca su ciò che riguarda la
regolarità della gestione della SITAV ed in secondo luogo studiare
da una parte la proposta di una possibile revisione della
convenzione Don la SITAV e la SAISET per i giochi americani,
dall'altra un nuovo regolamento per le assunzioni presso la
SAISET.
Noi pensiamo che se la I^ Commissione venisse incaricata di
questo compito si potrebbe avere un controllo allargato alle forze
presenti in questo Consiglio e quindi un controllo meno sospetto
nei confronti dell'opinione pubblica; potrebbero venire delle
proposte che diano alla nostra Regione la possibilità di accertare
che quanto viene affermato da alcune fonti giornalistiche non
corrisponde al vero oppure di intervenire nel caso si riscontri
qualche elemento negativo su questi fattori di riciclaggio di
denaro sporco.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Il nostro Gruppo ha presentato in
riguardo un'interpellanza e una delle risposte l'abbiamo già
ottenuta prima dal Presidente della Giunta, là dove chiedevamo se
la Giunta era a conoscenza se ai dipendenti della Casa da Gioco
fossero state inviate delle comunicazioni giudiziarie.
Ma il problema che solleviamo è un problema che va preso in
debita considerazione soprattutto per i riflessi che tutte queste
notizie hanno sulla nostra Regione e sull'immagine che proiettiamo
all'esterno. Obiettivamente la campagna cosiddetta di stampa,
perché non è solo l'"Espresso" che si è occupato di questo
argomento ma anche altri quotidiani, periodici di informazione,
cerca a mio avviso, se le notizie come mi auguro non sono vere, di
dare della Valle d'Aosta una definizione che non corrisponde nè
alla sua storia nè alla sua tradizione nè soprattutto a
quell'esempio di correttezza di cui il nostro regime di autogoverno
si può giustamente vantare. Ci sono stati anche da noi episodi che
hanno coinvolto le istituzioni ma in termini molto marginali. Ora
ritengo che abbia fatto bene il Presidente della Giunta a prendere
posizione contro un primo luogo comune che era quello che questo
fosse il paese di Bengodi; qui bisogna anche riflettere perché per
troppo tempo c'è stato da parte nostra un certo compiacimento nel
fare apparire la nostra Regione come un piccolo Eden, dove non
c'erano grossi problemi di carattere sociale; adesso che però la
crisi ci tocca da vicino questa immagine così sorridente ci nuoce
sul piano anche di quelli che possono essere gli interventi da
parte di chi deve far fronte a questa crisi.
Sotto quest'aspetto l'"Espresso" ha calcolato - come già
sottolineava il Consigliere Mafrica - con un dosaggio di
impaginazione anche estremamente irritante se le cose che sono
state dette non corrispondono, come mi auguro, a verità: il titolo
precedente era "I nuovi barbari" e subito dopo veniva il discorso
della Casa da Gioco di Saint-Vincent. "I nuovi barbari" sono coloro
che si sono resi fra l'altro protagonisti di un episodio di
rapimento di una bambina di pochi mesi; fatto che unito a tutti gli
altri rapimenti ha indubbiamente inciso maggiormente sull'opinione
pubblica. Dopo aver fatto delle considerazioni a nome di Giorgio
Bocca, "columinist" che ha un suo peso specifico nel fare opinione
pubblica, ecco che l'Espresso con un'impaginazione di tipo quasi
televisivo, inizia il discorso della Casa da Gioco di
Saint-Vincent, per cui le due cose sembrano strettamente collegate.
A questo bisogna aggiungere che un autorevole rappresentante del
Governo quale il Ministro Scalfaro ha fatto delle ipotesi che
proprio perché formulate da chi ha la responsabilità dell'ordine
pubblico in Italia, non possono che maggiormente preoccuparci.
Ricordo che già in passato l'attività del Casinò ha destato
perplessità anche in Amministratori regionali; il dibattito
dell'opportunità di collocare una Casa da Gioco ha diviso le forze
politiche. Questa autonomia che si reggeva da un punto di vista
finanziario anche sui proventi della Casa da Gioco, ha urtato in
passato la suscettibilità, in un certo senso anche giustamente, di
chi era preposto a pubbliche funzioni. Adesso la Casa da Gioco è
una realtà, va difesa, ma va difesa a mio avviso con argomenti che
devono rispondere a criteri di estrema correttezza nei confronti
dell'opinione pubblica prima di tutto valdostana e poi anche
nazionale.
Credo che il Presidente della Giunta ci darà nel limite delle
sue possibilità e delle sue conoscenze, tutte le informazioni
possibili su questo argomento che ha turbato profondamente
l'opinione pubblica valdostana; può essere discutibile o meno che
la Casa da Gioco sia a Saint-Vincent, può essere discutibile che
dia un cespite di introiti notevolissimi alla nostra Regione, però
la Casa da Gioco è nata in un contesto storico particolare, ha
significato qualcosa per noi e in questo momento va difesa con
estrema linearità e con l'onestà di chi vuole veramente vederci
chiaro.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Limitatamente a quanto riguarda le
domande fatte nell'interpellanza e in particolare sul fatto del
riciclaggio del denaro proveniente da reati e poi rimesso in
circolo, come credo tutti i Consiglieri sappiano ogni settimana la
Banca d'Italia deve obbligatoriamente avere il deposito di tutte le
somme che sono state depositate nelle varie banche della Regione.
Non sono mai stati trovati dei pacchi di biglietti significativi
perché di tanto in tanto nel circolante si trovano dei biglietti
che potrebbero finire in tasca ad ognuno di noi, ma non sono mai
state trovate mazzette significative di biglietti provenienti da
attività di quel genere.
Secondo controllo incrociato: non risulta ai nostri controllori
che esistano giocatori che cambino somme grosse per poi andarsene
via subito dopo. Abbiamo dato disposizione di sorvegliare in modo
particolare, questo anche alla Questura, eventuali giocatori che si
presentassero in tal modo.
Il Ministro Scalfaro è un personaggio particolarmente severo,
infatti si è augurato che tutti i Casinò siano chiusi; se le
informazioni sono esatte si riferiva in modo particolare al Casinò
di Campione, che si presta a ben altri giochi che il riciclaggio
perché i soldi possono trasformarsi in franchi svizzeri, attività
delle più conosciute in questo paese.
Per quanto riguarda le altre questioni, risponderà in specifico
l'Assessore Martin. Ogni Consigliere è in grado di esercitare il
controllo delle Commissioni che vuole sul Casinò, perché quella è
una concessione regionale. Ad esempio, il Consigliere Germano ha
fatto alcuni anni or sono, quando era Consigliere,una indagine
approfondita sul modo in cui venivano ritirate le mazzette di
biglietti dalle buche, di conseguenza non riusciamo a capire cosa
si voglia dare da fare a questa Commissione se non forse fare
quello che è normale sia il lavoro della Giunta.
Abbiamo iniziato le trattative, verranno in Commissione Affari
Generali delle proposte specifiche circa il contratto con la SAISET
per quanto ci riguarda il regolamento delle assunzioni vale anche
per la SAISET, perché specificatamente deve valere per la Casa da
Gioco.
Non abbiamo niente in contrario, ma il regolamento non potrebbe
essere differente da quello per la SITAV ed è attualmente applicato
con tutte le remore che uno può avere su detto tipo di regolamento
e sulla forza delle raccomandazioni. Detto questo, ripeto che non
riusciamo a capire cosa si vorrebbe ottenere con questa
Commissione, quindi respingiamo la mozione.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Gli articoli pubblicati nel numero
dell'"Espresso" citato contengono due ipotesi che sono estremamente
preoccupanti: s'è parlato di una e cioè del fatto che il Casinò di
Saint-Vincent, come gli altri Casinò, funzioni da banca per il
riciclaggio del denaro dei sequestri e non è la prima volta che
viene fuori una notizia del genere. Già nel maggio scorso anche
quotidiani con pagine di carattere locale avevano pubblicato
notizie di indagini che si stavano svolgendo presso il Casinò di
Saint-Vincent. L'altra ipotesi, estremamente preoccupante,
emergente dagli articoli dell'"Espresso" è la possibile connessione
fra l'attentato al Pretore Selis e l'uccisione del Procuratore Capo
di Torino, Bruno Caccia. L'ipotesi formulata dall'"Espresso" è che
questi due delitti siano maturati in ambienti legati al groviglio
di interessi che ruotano intorno al Casinò di Saint-Vincent. Si
tratta di ipotesi molto preoccupanti su cui vanno ricercati tutti
gli elementi di verifica possibili.
Queste notizie però non svelano niente di nuovo rispetto al
ruolo del Casinò di Saint-Vincent; forse qualche Gruppo consiliare
sarà caduto improvvisamente dalle nuvole e si sarà solo ora reso
conto che il Casinò non è una sorta di San Vincenzo de' Paoli o una
associazione di beneficenza, ma un qualcosa di molto diverso. Già
prima avevamo gli elementi, e ne abbiamo una conferma oggi (anche
se da sottoporre a verifica) del ruolo di corruzione, di illegalità
che circonda il Casinò di Saint-Vincent, e tutto il cerchio di
interessi che gli ruota attorno. Esiste in proposito una
letteratura che ormai è abbondante e autorevole; vorrei solo citare
due documenti che sono tanto più validi perché provengono dalla
Magistratura italiana.
Mi riferisco anzitutto all'ordinanza con cui l'8 gennaio 1976 il
Giudice istruttore presso il Tribunale di Aosta, Domenico Cuzzola,
rinviò a giudizio il nostro attuale Presidente della Giunta, Mario
Andrione, il Consigliere Pedrini ed altri otto Consiglieri
regionali di un ampio arco di forze politiche. Questa ordinanza è
forse il documento più interessante che si possa leggere per capire
cos'è il Casinò di Saint-Vincent e qual è il ruolo di interessi che
gli ruotano attorno; si parte da un episodio piccolissimo per
intravedere un iceberg grandissimo fatto di illeciti che ci sono al
Casinò di Saint-Vincent. Le conclusioni a cui giunge il Giudice
istruttore sono le seguenti: "la lettura dei documenti, da cui ha
preso avvio l'indagine istruttoria, fornisce un quadro desolante
sul funzionamento delle istituzioni nel periodo cui gli atti si
riferiscono; la corruzione infatti appare ispiratrice e
condizionatrice di deliberazioni e di alti atti
amministrativi".
Il secondo tasto che vorrei citare è proprio la sentenza del
Tribunale di Bologna, con cui vennero riconosciuti colpevoli di
corruzione i Consiglieri regionali incriminati e rinviati a
giudizio. Nella sentenza, depositata il 10 febbraio 1979, che anche
il Consigliere Tamone può facilmente procurarsi, si può leggere
testualmente: "i fatti conclamati di questo processo, la
documentazione, le numerose testimonianze, dimostrano come gli
Amministratori della SITAV navigassero nell'illecito, distribuendo
a piene mani il denaro della società per procurarsi amicizie
influenti per finanziare partiti, personaggi politici, allo scopo
di assicurarsene i favori, per corrompere alti funzionari dello
Stato che dovevano assicurare alla Società la protezione in materia
tributaria. La loro preoccupazione fondamentale fu costantemente
quella di creare le condizioni per assicurarsi che la concessione
venisse rinnovata dal Consiglio regionale senza difficoltà, alla
chetichella, evitando la scomoda gara di aggiudicazione che avrebbe
potuto concludersi con la vittoria di una società concorrente".
Queste formulazioni non sono state modificate neanche dalla
sentenza di 2° grado che ha ribadito il giudizio sui fatti espresso
dai Tribunali di ° grado. Quindi il problema non è nuovo, ma è
aggravato da queste notizie che oggi abbiamo e che sono
estremamente preoccupanti perché fanno intravedere un salto di
qualità e indicano addirittura un rapporto fra Casinò e mafia;
evidentemente credo che il Consiglio regionale debba esprimere
attraverso la votazione che farà oggi se intende proseguire sulla
vecchia strada o se invece intende cambiare.
Nella precedente legislatura, proprio Nuova Sinistra, partendo
dal giudizio che ho dato anche oggi sul ruolo del Casinò come
entità che svolge un ruolo negativo inquinante rispetto all'assetto
sociale economico complessivo della Valle d'Aosta, aveva proposto
di fare una azione che portasse ad un graduale indebolimento del
ruolo del Casinò nella società valdostana, quindi del ruolo
finanziario nei confronti delle casse della Regione, del suo ruolo
occupazionale e anche del suo ruolo di Ente che ha una sua economia
che gli ruota attorno.
La scelta fatta nella precedente legislatura è stata
diametralmente opposta: invece di diminuire l'incidenza del Casinò
nella società valdostana a tutti i livelli, si è scelta la strada
di ampliare questa incidenza con dei frutti che raccoglieremo man
mano che andremo avanti. Questa scelta si è concretizzata in due
fatti ben precisi; primo, si è ampliato il Casinò a spese della
Regione; secondo, si sono introdotti i giochi americani e la
convenzione con la SAISET. Inoltre, come fatti marginali, potrei
aggiungere il contorno macabro dell'introduzione del tiro al
piccione (sempre a corredo dell'attività che ruota attorno al
Casinò) e la nomina di un Commissario regionale che non dava e non
dà alcuna garanzia di un'adeguata vigilanza.
Credo che proprio nei confronti di questa mozione si potrà
vedere oggi se esiste da parte del nuovo Consiglio regionale la
volontà di cambiare strada nei confronti del Casinò. Non dico di
avviare quell'azione di indebolimento (oltretutto il Casinò oggi ha
un'incidenza che non è più essenziale nel bilancio regionale), ma
quanto meno di introdurre alcuni correttivi nel rapporto attuale
fra Regione e SITAV, quindi di andare a rivedere questa convenzione
scandalosa con la SAISET, regolamentare meglio le assunzioni,
verificare l'applicazione integrale della convenzione, ivi compreso
quell'articolo che impegna la SITAV a rispettare in modo rigoroso
la legge sul finanziamento ai partiti, che è invece tutta da
verificare. Il nostro voto sarà favorevole alla mozione.
PRESIDENTE:
Ha chiesto di parlare il Consigliere Fosson,
ne ha facoltà.
FOSSON - (D.C.):
Al riguardo del Casinò ci sono già state
diverse discussioni; dalla posizione radicale del Consigliere
Riccarand, che per la verità può anche avere qualche motivazione
dal suo punto di vista o da qualche punto di vista oggettivo, si
può discendere a quello che abbiamo già detto in altre occasioni,
cioè che il Casinò come attività di gioco sia un'attività tollerata
e come tale vada pesantemente controllata dall'Ente pubblico, che
ne ha dato concessione per avere il suo utile. Riguardo alle
affermazioni fatte dal Ministro dell'Interno Scalfaro, che il
Presidente della Giunta per certi versi ha contestato, noi ci
sentiamo solo di dire che, conoscendo la persona, ha fatto certe
affermazioni perché c'erano dei motivi per farle.
Non è nelle nostre competenze approfondire indagini di questo
tipo, ci sono gli organismi della Magistratura, c'è la Polizia, ci
sono altri organismi che devono farlo e noi pensiamo che lo
faranno.
Per quanto riguarda l'indagine conoscitiva è ovvio che la
Regione ha un suo corpo di controllori ed un suo commissario. Il
problema è se la Regione si fidi o no del suo Commissario.
Riteniamo che fino a quando non ci siano motivi per agire in modo
contrario, la Regione debba farlo. Quando poi ci fossero questi
motivi, la Regione dovrà trarne le conseguenze.
Vorrei ricordare a questo punto una mozione che era stata
presentata lo scorso anno dal sottoscritto con l'attuale Assessore
alle Finanze e con altri Consiglieri - Maquignaz mi pare e Lanivi -
mozione che prevedeva la revisione entro il termine contrattuale
del contratto con la SAISET, mozione che è stata approvata
all'unanimità da questo Consiglio e che le affermazioni del
Presidente della Giunta fanno credere che dovrà essere messa in
pratica a breve termine.
Il Presidente della Giunta ha affermato testualmente che è allo
studio un cambiamento nel contratto che quanto prima verrà
sottoposto alle Commissioni competenti ed a questo Consiglio.
A me preme sottolineare che saremo particolarmente attenti a
questo nuovo tipo di contratto, anche perché riteniamo che possa
essere discutibile la forma di due società che gestiscono la stessa
attività e magari composte anche dalle stesse persone, che sia
discutibile l'accettare il forfait su certi tipi di giochi e sia
ancora discutibile il fatto che ci debbano essere diverse
percentuali di introito per la Regione su diversi giochi.
Detto questo, questa è la nostra posizione ed attendiamo il
prosieguo della discussione per prendere altre posizioni.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Il Presidente della Giunta ci ha
chiesto come mai abbiamo presentato questa mozione, e a noi sembra
che o si voglia far finta di essere ingenui o si voglia fare la
politica dello struzzo. Su un periodico che vende 300.000 copie si
fanno delle ipotesi molto gravi sul Casinò di Saint-Vincent ed il
Consiglio regionale deve far finta di niente. A noi sembra che sia
sorprendente questo atteggiamento da parte della Giunta. Si è
risposto che i Consiglieri hanno tutti i poteri di questo mondo;
ogni volta che si chiede qualcosa si risponde che i Consiglieri
possono farlo, quindi il Consigliere regionale avrebbe il potere di
convocare all'Ufficio Gruppi, quando avremo i locali adeguati, il
Commissario, il Presidente della SAISET, della SITAV, tutti i
controllori e di chiedere conto di come stanno andando le cose. Se
le cose stanno così, state tranquilli che di questo potere
cercheremo di avvalerci.
Però crediamo che non si possa nascondere a nessuno la
differenza fra la richiesta fatta dal sottoscritto o da un altro
Consigliere del mio Gruppo e quella fatta da una Commissione del
Consiglio regionale. Perché non si vuole fare un esame collettivo
di questo problema, perché si vuole invece lasciare all'iniziativa
del gruppo, magari di opposizione? Ovviamente perché l'indagine in
questo caso diventa più difficoltosa.
Vediamo il secondo punto: quello della SAISET. L'Assessore alle
Finanze Martin ancora non ha parlato, però mi ricordo che quando
era Presidente della Commissione Affari Generali, sulla materia
della convenzione della SAISET non si erano trovati completamente
in accordo con la Giunta regionale sul problema. Già la volta
scorsa toccava alla Giunta regionale presentare le proposte per la
revisione della convenzione della SAI-SET, già la volta scorsa la
mozione firmata dai Consiglieri Martin, Fosson e Maquignaz
impegnava la Giunta, che aveva detto provvederemo, a presentare le
proposte, poi le proposte non sono state presentate e si è lasciato
cadere sulle Commissioni il compito di cercare di tamponare una
falla che si era aperta. La maggioranza può avere fiducia nella
Giunta, il Consigliere Martin ne fa ora parte e quindi almeno in sè
stesso avrà più fiducia, ma non pretendiate che noi possiamo
pensare che non sarebbe meglio cominciare a preoccuparci per tempo,
perché temiamo che tra qualche mese ci ritroveremo nella stessa
condizione in cui ci si è trovati lo scorso anno. E' l'esperienza
che ci fa chiedere che sia impegnata fin d'ora la Commissione
Affari Generali a studiare le questioni che riguardano la
convenzione con la SAISET perché sono convenzioni che riguardano
svariati miliardi.
Non vediamo perché la Giunta debba essere contraria anche per il
regolamento per le assunzioni alla SAISET; il regolamento attuale
(l'ho letto tutto prima di stilare la mozione) riguarda unicamente
la SITAV. Ricordo un incontro avuto con SITAV e SAISET: le due
società si consideravano distinte e non impegnate una rispetto alle
norme che concernevano l'altra. Non vedo come un regolamento che
riguarda la SITAV debba automaticamente riguardare la SAISET;
questa mi sembra proprio un'invenzione per nascondere le cose.
L'impressione che abbiamo e che già in parte si era rivelata sulla
discussione della mozione di prima, è che non si voglia accettare
ogni volta che si presenta un problema una verifica ed una ricerca
seria; in ogni iniziativa si vede il tentativo di attacco alla
Giunta. Non c'è nessun tentativo di attacco alla Giunta, chi ha
tirato in ballo la questione è addirittura è il Ministro
dell'Interno.
La nostra è una richiesta fatta, a noi sembra in modo legittimo,
perché non il singolo Consigliere, che non credo potrebbe avere
tutta l'autorità politica necessaria, ma la Commissione sia in
grado di chiedere ai Commissari, Vice Commissario e controllori,
amministratori delegati della società tutti gli elementi di cui
sono a conoscenza per poi fare le proposte conseguenti. Non
riusciamo a capire perché si opponga tanta resistenza alla
richiesta di incaricare la Commissione Affari Generali, - alcuni
membri della maggioranza dicono che, quando può, lavora seriamente
-, di questo compito, quando potrebbe verificarsi ancora una volta
che, a due mesi dalla scadenza della proroga, tocchi alla
Commissione Affari Generali occuparsi di queste cose.
Non vogliate a quel punto il contributo del nostro Gruppo perché
non vogliamo essere presi in giro.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Non sono soddisfatto della
risposta data dal Presidente della Giunta, che in pochi secondi è
riuscito a liquidare un'interrogazione, una interpellanza ed una
mozione. Allora gli faccio una domanda specifica: Signor
Presidente, cosa c'è dietro l'angolo?
E poi condivido pienamente, stamani per la seconda volta, le
affermazioni del Consigliere Fosson che non approva il giudizio che
il Presidente della Giunta ha dato sul Ministro Scalfaro, perché
ritengo che il Ministro Scalfaro sia una degna persona e se ha
fatto delle dichiarazioni è responsabile. Sembra che ci sia un
attrito in questa maggioranza.
PRESIDENTE:
Ha chiesto di parlare l'Assessore alle
Finanze Martin, ne ha facoltà.
MARTIN - (Féd. D.P.-U.V.P.):
Non era mia intenzione
intervenire perché evidentemente il Presidente della Giunta aveva
già dato una risposta molto esauriente alla mozione del Gruppo
comunista; ma poiché il Consigliere Mafrica ha visto tra il mio
precedente comportamento e quello attuale una diversità - mentre a
me pare che non ci sia assolutamente nessuna diversità - intervengo
per chiarire meglio la questione che riguarda il punto b) della
mozione del gruppo comunista, dove si chiede una revisione delle
percentuali riguardanti la SAISET e la Regione.
Non c'è assolutamente niente di contrastante con il lavoro che
abbiamo fatto nelle Commissioni Affari Generali e Sviluppo
Economico prima delle elezioni, perché, come ha detto il Presidente
della Giunta, si sta vedendo la questione ed io sono stato
incaricato dal Presidente di avere dei contatti con la SAISET per
rivedere le aliquote, perché l'avevo già detto allora che a me
personalmente sembravano un po' basse; ci siamo accorti, dopo un
anno e mezzo di gestione di quei giochi, che in effetti ci sono
stati degli incassi che sono andati oltre le più rosee previsioni,
quindi stiamo valutando la possibilità di rivedere questi criteri
di ripartizione e, come ha detto il Presidente, una proposta
operativa verrà quanto prima portata all'esame del Consiglio
regionale. Quindi non c'è assolutamente niente di strano rispetto
alla mozione che con i Consiglieri Maquignaz e Fosson, avevo
presentato prima delle elezioni; tutti quanti eravamo d'accordo di
rinviare dopo la scadenza elettorale questo problema, perché era
delicato e Corse non era il caso di affrontarlo in quel momento.
Oggi le cose sono più tranquille, lo stiamo esaminando come Giunta
regionale e lo porteremo presto all'approvazione del Consiglio.
Secondo punto: il Consigliere Mafrica dice che il regolamento
delle assunzioni non vale per la SAISET ed ha letto il regolamento.
Vorrei che il Consigliere. Mafrica leggesse. invece la delibera che
abbiamo approvato quando si è deciso di far entrare la SAISET coi
giochi americani. Al ° punto si dice praticamente "di autorizzare
l'esercizio presso la Casa da Gioco di Saint-Vincent dei giochi
americani in base alla convenzione SITAV-SAISET", che poi viene
riportata. Al 2° punto si dice: "di confermare per quanto riguarda
la gestione dei nuovi giochi e per quanto non espressamente
indicato in convenzione tutte le condizioni attualmente regolanti
la vigente convenzione fra Regione-SITAV per la gestione della Casa
da Gioco di Saint-Vincent".
Ora, siccome nella convenzione fra SITAV e SAISET non compare il
regolamento per le assunzioni, si dice solo che il personale sarà
prevalentemente recuperato in loco, tutte le altre condizioni sono
valide, pertanto il regolamento, che mi pare il Consigliere Voyat
abbia stilato per conto della Commissione con la SITAV, è valido
con la SAISET.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Solo per precisare che ho il massimo
rispetto per il Ministro Scalfaro, che è un Magistrato reputato per
la sua severità.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Devo innanzitutto rilevare che ha
ragione il Presidente della Giunta; ma proprio perché il Ministro
Scalfaro è un personaggio molto rigoroso il discorso ci può
preoccupare.
Il Consigliere Baldassarre chiede cosa c'è dietro l'angolo: il
Presidente della Giunta risponde, giustamente, vada a vedere lei.
Ma, a riguardo di questo problema credo che le distinzioni fra
maggioranza ed opposizione debbano essere molto sfumate, perché, a
mio avviso, dietro l'angolo nessuno riesce a individuare cosa c'è,
però qualcosa c'è che riguarda la nostra Regione e su questo
argomento dobbiamo tutti riflettere in maniera precisa e
responsabile. Ritengo che ci sia un tale giro di affari e di
interessi sulla Casa da Gioco che obiettivamente una riflessione
fatta insieme può essere utile elemento per dissipare certi
dubbi.
Nella nostra mozione abbiamo chiesto, e su questo argomento il
Presidente della Giunta non ci ha dato dei ragguagli specifici, se
era vero che all'interno della Casa da Gioco fosse tollerata,
com'era riportato dalle notizie di stampa, la cosiddetta attività
di prestasoldi. Se questo fosse provato potrebbe riguardare anche
la responsabilità dell'Amministrazione regionale.
E' chiaro che anche noi vogliamo andare a vedere cosa c'è dietro
l'angolo della SAISET, perché non ci tranquillizza il fatto che
l'Assessore Martin stia studiando, insieme alla Giunta, quelle che
saranno le eventuali proposte; ma proprio per il discorso che
facevo prima, se questo discorso è fatto in una sede come quella
della Commissione, ha in questo momento il significato di non
dividere la maggioranza dall'opposizione, di voler fare chiarezza
fino in fondo su un argomento di questo tipo.
C'è un elemento psicologico che scatta in ognuno di noi e
nell'opinione pubblica quando si parla di Casinò. Quando poi la
stampa, a torto o a ragione, innesta una polemica, per chiamarla in
termini benevoli, come quella che è stata innestata sulla Casa da
Gioco di Saint-Vincent, visto questa attività si svolge nella
Regione Autonoma Valle d'Aosta, abbiamo il dovere morale di
prendere posizione, di difendere la nostra Regione senza voler
nascondere niente. C'è da dissipare una nube tossica che sta
calando sulla nostra Regione e prima che questa nube vada ad
asfissiare l'autonomia regionale per motivi che noi possiamo
individuare, è bene che si prendano tutti i provvedimenti.
Siamo rigorosi e diciamo che l'orientamento verso la Commissione
del nostro Gruppo non è determinato dal fatto che non crediamo a
quello che ha detto il Presidente della Giunta regionale. Che
ognuno di noi abbia la possibilità di verifica è vero; l'ex
Consigliere Germano fece una specie di indagine sulla Casa da
Gioco, però diverso è se questa indagine - la chiamo così per non
chiamarla ricerca, come abbiamo fatto per trovare un termine che
andasse bene a tutti nella precedente mozione - viene fatta a
livello di Commissione dove tutte le forze politiche hanno un'altra
veste ed un altro peso.
Poiché la Valle d'Aosta su questo argomento forse è anche
vittima di una grossa speculazione, per evitare che questa
speculazione abbia per qualche verso la possibilità di diventare
credibile, abbiamo il dovere morale di fare chiarezza attraverso
una Commissione, nominata senza intromettere quelli che possono
essere dei rapporti di maggioranza o di minoranza, ma come
espressione della volontà del popolo valdostano.
Per questi motivi voteremo a favore della mozione.
Si dà atto che dalle ore 12.28 assume la Presidenza il Vice
Presidente De Grandis.
PRESIDENTE:
E' chiusa la discussione generale, ha chiesto
di parlare per dichiarazione di voto l'Assessore alle Finanze,
Martin, ne ha facoltà.
MARTIN - (Féd. D.P. - U.V.P.):
A nome della maggioranza
preciso che voteremo -contro la mozione.
PRESIDENTE
: Ha chiesto di parlare il consigliere Mafrica,
ne ha facoltà.
MAFRICA - (P.C.I.):
Esprimo il voto favorevole del nostro
Gruppo alla mozione mi rammarico che la maggioranza non intenda
assumere posizioni riflessive ed articolate su argomenti così
seri.
Non vorremmo arrivare alla situazione di Palermo, dove il Gruppo
comunista, su questioni di questo genere, da qualche tempo ha preso
l'abitudine di arrivare in Consiglio con la calce ed un mattone e
di mettere proprio fisicamente in mattone ogni volta che la
maggiorana eleva un muro. Il muro a Palermo si sta già alzando, non
vorremmo essere costretti a fare qui una cosa del genere.
PRESIDENTE
: Ha chiesto di parlare il consigliere Aloisi,
ne ha facoltà.
ALOISI - (M.S.I.):
Per dichiarazione di roto. Volevo
innanzitutto fare una precisazione: il Consigliere Riccarand, nel
suo intervento, ha citato la sentenza del Tribunale di Bologna;
giustamente, ha detto che c'è stato quel processo presso il
Tribunale di Bologna in cui arano coinvolti tutti i partiti, ma si
dimenticato di dire che erano coinvolti tutti i politici ad
eccezione della rappresentante del M.S.I. e questo ha una sua
rilevanza.
Visti i precedenti, in cui sono state coinvolte tutte le forze
politiche in questo rapporto fra Consiglio regionale e Casa da
Gioco, visto che c'è necessità di vedere cosa c'è dietro l'angolo,
voterò a favore della mozione.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Ho dato atto altre volte
all'Assessore Martin di avere risposto con estrema puntualità e
precisione. E' altrettanto vero che le argomentazioni
dell'opposizione possono essere condivise o meno, nessuno ha la
pretesa di avere il Vangelo in tasca, per cui le cose che diciamo
devono essere per forza recepite dall'altra parte. Però su un
argomento di così vasta portata sarebbe opportuna una posizione più
articolata da parte della maggioranza, anziché chiudersi a riccio
assumendo, mi pare, un atteggiamento di difesa. Al di là di questo
non c'è stato detto assolutamente niente al di fuori di quelle che
erano le risposte del Presidente della Giunta.
Ma qual è l'atteggiamento della Giunta regionale in questo
delicato momento per la nostra Regione visto che è entrata
nell'occhio del ciclone? Quali sono gli strumenti che la Giunta
intende mettere in atto per evitare questa brutta pagina che si
vuole scrivere sulle nostre spalle?
Ribadiamo che di fronte a questa che ho chiamato una nube
tossica che sta ammorbando l'aria in Valle d'Aosta, le distinzioni
fra maggioranza e minoranza dovevano completamente eliminarsi per
addivenire ad un atteggiamento comune, perché qui rappresentiamo la
Comunità valdostana che va difesa o perlomeno garantita.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Sono favorevole alla mozione
presentata dal P.C.I., non vedo la difficoltà che ha questa
maggioranza a votare in favore di questa mozione che non è superata
perché si hanno ancora dei dubbi, per cui rifaccio la mia domanda:
cosa c'è dietro. l'angolo? Quale è la preoccupazione vostra a
votare una mozione di questo tipo?
Rivolgo anche un invito al P.C.I. affinché faccia veramente
questo muro.
Voterò a favore della mozione.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Noto nelle parole dei Consiglieri
dell'opposizione un po' di indignazione nei confronti della
maggioranza per questo tipo di atteggiamento.
Tutto sommato credo che si debba dire che non c'è niente di
nuovo, tutto normale, non poteva essere diversamente.
Se riflettiamo - sono cose che si dimenticano facilmente - il
Presidente di questa Giunta ha preso dal 10 aprile 1966 al 31 marzo
1967 13 milioni sottobanco dalla SITAV, quando contemporaneamente
c'era una convenzione fra SITAV e Regione che vietava qualsiasi
forma di finanziamento della SITAV a partiti politici, e di
conseguenza il mancato rispetto di una qualsiasi clausola della
convenzione determinava la decadenza della convenzione stessa.
La persona che si faceva dare sottobanco i soldi in spregio a
quella che era la convenzione, è oggi a capo di questa maggioranza
e della Giunta: difficile pensare che ci potesse essere un
atteggiamento diverso nei confronti della SITAV.
PRESIDENTE:
Metto in approvazione la mozione in
oggetto.
ESITO DELLA VOTAZIONE
Presenti: 27
Votanti: 26
Astenuti: 1 (Berti)
Favorevoli: 11
Contrari: 15
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK