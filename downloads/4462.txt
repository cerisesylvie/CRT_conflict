Consiglio Regionale della Valle d'Aosta - Oggetto del Consiglio n. 137 del 12 marzo 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 137 del 12 marzo 1982 - Resoconto
OGGETTO N. 137/VII - NORME DI ATTUAZIONI DEL REGOLAMENTO PER
L'ASSOCIAZIONE Dl CUI ALL'ART. 30 E ALL. B) ART. 2 DELL'ACCORDO
COLLETTIVO NAZIONALE PER LA REGOLAMENTAZIONE DEI RAPPORTI CON
MEDICI DI MEDICINA GENERALE, RESO ESECUTIVO CON D.P.R. 13 AGOSTO
1981.
PRESIDENTE
: Do lettura della proposta di delibera
sottoposta alla votazione del Consiglio.
Il Consiglio regionale
- visto l'accordo collettivo nazionale per la regolamentazione
dei rapporti con i medici di medicina generale, ai sensi dell'art.
48 della legge 23 dicembre 1978, n. 833, reso esecutivo con D.P.R.
13 agosto 1981;
- visto l'accordo collettivo nazionale per la regolamentazione
dei rapporti con i medici specialisti pediatri di libera scelta, ai
sensi dell'art. 48 della legge 23 dicembre 1978, n. 833, reso
esecutivo con D.P.R. 13 agosto 1981;
- visti gli articoli 30 dei predetti accordi
nazionali;
- visto l'allegato B) all'accordo collettivo nazionale per la
medicina generale intitolato "Regolamento per l'associazione di cui
all'art. 30" ed in particolare l'art.2 di detto regolamento, la cui
premessa recita: "L'Associazione costituita ai fini del rientro nei
massimali di cui alla norma transitoria n. 3 è regolata dal
precedente art. 1, nonché dalle norme di attuazione che verranno
emanate entro trenta giorni dalla firma della presente convenzione
dalle singole Regioni in accordo con una delegazione designata
dalla Federazione Nazionale degli Ordini dei Medici, per ogni
singola Regione, al fine di garantire un uniforme comportamento
deontologico su tutto il territorio nazionale, nel rispetto dei
seguenti principi: ...Omissis..."
- visto, infine, il punto 5, III° comma, dell'articolo 48 della
legge 23 dicembre 1978, n.833;
- dato atto che in data 1° marzo 1982 tra la Regione,
rappresentata dall'Assessore alla Sanità ed Assistenza Sociale,
Augusto ROLLANDIN, e la delegazione designata dalla Federazione
Nazionale degli Ordini dei Medici, costituita dai dottori Enrico
Chantel, Luciano Oggero, Antonio Fosson, è stato siglato l'accordo
concernente le norme di attuazione del regolamento per
l'Associazione di cui all'art. 30 ed allegato B) articolo 2
dell'accordo collettivo nazionale per la regolamentazione dei
rapporti con i medici di medicina generale;
- visto tale accordo e ritenuto dover sottoporlo
all'approvazione del Consiglio regionale ai sensi della lettera t)
dell'articolo 1 della legge regionale 7 dicembre 1979, n.66;
DELIBERA
di approvare le allegate "Norme di attuazione del regolamento
per l'associazione di cui all'art.30 e allegato B) articolo 2
dell'Accordo Collettivo Nazionale per la regolamentazione dei
rapporti con i medici di medicina generale, reso esecutivo con
D.P.R. 13 agosto 1981".
PRESIDENTE
: Illustra l'Assessore alla Sanità ed
Assistenza Sociale Rollandin. Ne ha facoltà.
ROLLANDIN - (U.V.):
Si tratta di un accordo che, a
livello nazionale, ha fatto molto discutere ed è stato oggetto di
riunioni tra i diversi organi regionali e i rappresentanti dei
medici, dell'ANCI e delle varie federazioni coinvolte nel problema.
Questo regolamento è l'attuazione di una norma, prevista
nell'Accordo Collettivo di lavoro per i medici generici, la quale
dispone che i medici con un numero di assistiti eccedente il limite
previsto dalla convenzione debbano rientrare nei massimali.
Tutti capiscono come sia delicato il problema del rientro nei
massimali, perché questo significa che un certo numero di assistiti
che hanno scelto il proprio medico si trovano a doverne scegliere
un altro perché questa è la procedura. Già nella precedente
convenzione questo criterio era stabilito, ma non aveva trovato
attuazione per un motivo molto semplice, perché si diceva che le
forme di rientro nei massimali dovevano essere o la ricusazione da
parte del medico, o il cambiamento di scelta da parte
dell'assistito. Ora, si capisce che l'assistito che ha fiducia in
un certo medico di sua iniziativa non ha fatto questa operazione e
d'altra parte la ricusazione da parte del medico, che alcuni
avrebbero fatto volentieri, avrebbe significato la cancellazione di
quegli assistiti che chiaramente erano i più noiosi, che lo
chiamavano di più e che di fatto rappresentavano un onere di lavoro
maggiore. Questa è un'argomentazione che è stata discussa ancora
ieri a livello di Consiglio Sanitario, ove è emersa la necessità di
un indirizzo specifico da parte degli organi competenti
ministeriali, anche a livello di Commissari di Governo. Questo
perché tra le singole Regioni non c'è stata una posizione univoca e
si sono date interpretazioni diverse circa la possibilità per i
medici di superare il limite del massimale. Che cosa si dice
infatti nella nuova convenzione? Che se il medico ha un certo
numero di assistiti in più e non fa la ricusazione può associarsi
con un altro medico, cosicché di fatto diminuiscono i massimali;
perché se un medico ha, ad esempio, 3500 assistiti e il tetto è di
2300 e l'altro medico non ne ha o ne ha pochi, tra tutti e due
chiaramente rientrano nei massimali; questa soluzione dal punto di
vista dell'assistito poteva essere accolta in modo favorevole
perché voleva dire che nello stesso studio dove prima c'era il
medico di fiducia si trova ad agire un nuovo medico, associato con
il primo, che può sempre entrare in un certo rapporto di fiducia;
in questo modo si stravolgerebbe meno la tendenza abitudinaria
degli assistiti.
Il grosso nodo di questa discussione stava nell'interpretazione
delle disposizioni della convenzione, la quale stabilisce che i
medici con cui associarsi devono essere scelti nell'elenco dei
medici in graduatoria. Voi sapete che annualmente i medici
richiedono di essere inseriti nell'elenco dei medici che devono
lavorare nei singoli settori; noi dobbiamo ancora fare questo
elenco per via della carenza di disposizioni da parte di parte dei
rappresentanti dell'ANCI, ma in ogni cast l'elenco deve contenere i
nominativi di medici che sono iscritti nella graduatoria. I medici
con cui associarsi devono perciò essere scelti all'interno di
questa graduatoria. Alcune Regioni questa norma non l'avevano presa
in considerazione e avevano detto, tout court, che i medici con cui
associarsi vanno scelti nell'elenco; in questo modo, il medico
iscritto senza punteggio, senza alcun diritto di essere nell'elenco
e magari inserito nella graduatoria all'ultimo posto si poteva
associare con il medico che aveva un certo numero di assistiti in
eccedenza indipendentemente dalla sua posizione nell'elenco e sulla
base di un rapporto di fiducia tra il medico che doveva scegliere e
l'associando, e viceversa. Questa situazione interpretativa aveva
portato, in particolare nella Regione Piemonte, al rifiuto di
questo comma - a questo proposito ieri è emerso che
l'interpretazione data dal Commissario di Governo al rappresentante
dei medici, Poggiolini, era di altra natura in quanto per
dichiarazione degli stessi si voleva estendere il tutto però c'era
stato un fraintendimento, cosicché la delibera è stata bocciata -
la procedura aveva subito un arresto; si sosteneva semplicemente
che quando si intende procedere all'associazione con un medico con
pochi assistiti la scelta deve avvenire sulla base soltanto del
rapporto di fiducia tra i due, indipendentemente dalla iscrizione
negli elenchi.
Ora, per non andare contro la norma prevista nella convenzione e
nel contempo tenendo presente la situazione locale - perché a
livello regionale i medici che potrebbero essere scelti per
l'associazione in quanto hanno meno assistiti sono in numero
estremamente ridotto e, per quello che risulta, la maggioranza di
essi non ha intenzione di fare l'associazione - nella formulazione
di questo accordo a livello locale si è arrivati alla
determinazione che in linea generale ci si richiama alla norma
prevista dall'articolo 30, secondo il quale la scelta
dell'associato deve cadere all'interno di questo elenco; nel caso
in cui, però, non ci sia nessuno che vuole rispondere a questa
scelta si fa poi utilizzo delle graduatorie. A questo proposito c'è
stato espressamente un richiamo da parte degli organi ministeriali
che hanno accolto questa possibilità alternativa, perché la
convenzione stessa prevede che ci siano delle deroghe in relazione
alle situazioni locali. Questo è anche quanto è emerso nella
discussione che si è avuta nel Convegno di Saint-Vincent tra gli
Assessori ed è stata la posizione unanimemente accolta da tutte le
Regioni; sarà anche il comportamento che adotteranno le Regioni che
non hanno ancora siglato alcun tipo di convenzione. In sostanza, si
ottempera al principio contenuto nella convenzione secondo il quale
la scelta deve cadere fra gli iscritti nell'elenco, ma se tutti
rinunciano si sceglie all'interno della graduatoria.
Questa è brevemente la cronistoria di questo provvedimento che
dovrebbe dare attuazione definitiva alla procedura del rientro nei
massimali tenendo conto che, per quanto riguarda l'attuazione ed il
pagamento dei medici c'è un problema molto grave, per ché da una
parte si dice che se non c'è il rientro nei massimali le quote
eccedenti non devono essere pagate, e dall'altra i medici dicono
che bisogna anche dare la possibilità di fare tutto quanto la
convenzione prevede e in particolare l'associazionismo. Per
contemperare questi due concetti si è arrivati a questo accordo,
siglato dai rappresentanti dei medici, che viene oggi sottoposto al
Consiglio; voglio ricordare che la Valle d'Aosta è l'unica Regione
che porta questa discussione in Consiglio, perché tutte le altre
Regioni hanno adottato un provvedimento di Giunta. Questo tra
l'altro ha comportato per noi un leggero ritardo; per le altre
Regioni, ripeto, si è trattato di un provvedimento di Giunta.
PRESIDENTE
: E' aperta la discussione generale. La
Presidenza fa presente che il Consigliere Mafrica ha presentato un
emendamento che sarà distribuito appena saranno pronte le
fotocopie; si tratta comunque di un emendamento che sarà illustrato
dallo stesso Consigliere Mafrica e che concerne la soppressione del
3° comma dell'art.2 del regolamento di cui viene proposta
l'approvazione.
Ha chiesto di parlare il Consigliere Mafrica. Ne ha facoltà.
MAFRICA - (PCI):
L'emendamento, lo ricordo per
correttezza, è stato presentato assieme al collega Carlassare, non
soltanto dal sottoscritto.
Questo accordo tra i rappresentanti dei medici della Valle
d'Aosta e la Regione è una cosa che in effetti riveste una certa
importanza ed è anche abbastanza delicata. Io credo che sulla
questione la nostra Regione sia notevolmente in ritardo;
l'Assessore ha detto che ciò è dovuto al fatto che il provvedimento
viene portato in Consiglio, ma in realtà il ritardo è determinato
da errori fatti nella valutazione della convenzione stessa quando
si è presa una norma transitoria, come se questa permettesse di
fare le graduatorie dei medici che aspiravano a convenzionarsi con
l'Unità Sanitaria, secondo la vecchia convenzione e non secondo
l'attuale.
Questo ritardo, secondo me, ha portato a situazioni oggi
difficili da risolvere, di cui ci piacerebbe anche sapere qualcosa,
e su cui comunque abbiamo presentato assieme al Consigliere
Carlassare, un'interpellanza.
Il giudizio che si può dare su queste norme di attuazione è che
in tutti i punti esse riprendono quanto disposto dall'allegato B)
della convenzione, tranne in uno che è quello che noi chiediamo di
sopprimere, e cerco di spiegarne il perché. Il meccanismo è il
seguente: i medici giovani o i medici non ancora convenzionati che
vogliono convenzionarsi con l'Unità Sanitaria per poter avere,
diciamo così, dei mutuati, fanno delle regolari domande sulla base
delle quali poi si fanno le graduatorie; non tutti vengono
convenzionati, ma solo una parte stabilisce un rapporto con l'Unità
Sanitaria Locale rispetto alle diverse zone. Ora, mentre il primo
comma dell'art.2 dispone che il medico che ha più mutuati di quanto
la legge consenta può associarsi con i medici che sono
convenzionati, in sostanza che hanno stabilito questo rapporto, con
il terzo comma si apre una strada che, a giudizio mio e del collega
Carlassare, non è prevista e va contro alcune disposizioni di
questo accordo. Infatti, il numero dei medici che possono operare
sul territorio è stabilito in base alla popolazione; possono quindi
esserci, secondo questo accordo, un medico ogni mille abitanti,
quindi in una certa zona è stabilito che possano operare un certo
numero di medici.
L'articolo 1 dell'allegato B) dispone che è permesso al medico
che ha troppi mutuati associarsi con quelli già convenzionati; se
noi, con il terzo comma, diamo la possibilità di associarsi anche
con medici che non hanno ottenuto quel tipo di convenzione perché
probabilmente avevano meno punti in graduatoria, togliamo di fatto
senso alla graduatoria stessa, da una parte, e dall'altra, andiamo
contro il rapporto ottimale stabilito tra popolazione e numero di
medici.
Io credo che il contenuto di questo comma sia già stato
respinto, da notizie che ho, in alcuni casi e che quindi sia
pericoloso presentarlo perché si corre il rischio di far invalidare
la procedura, il che può portare ritardi ulteriori nella soluzione
di questa complessa vicenda.
L'Assessore ha detto poi che in Valle d'Aosta c'è una situazione
particolare per cui probabilmente c'è gente che non accetterà, tra
quelli che ne hanno la possibilità, di associarsi; perciò bisognerà
trovare una soluzione facendo richiamo al 5° punto del 3° comma
dell'art.48 che permette delle deroghe. Queste deroghe però sono
permesse soltanto in aumento al numero massimo di assistiti e delle
ore di servizio, in relazione a particolari situazioni locali e per
un tempo determinato, previa domanda all'Unità Sanitaria Locale.
Ora non ci risulta, almeno per le notizie di cui disponiamo, che
siamo nella citata situazione di carenza, tant'è vero che ci sono
ben 99 medici che hanno fatto richiesta di inserimento in queste
graduatorie, né che ci siano casi di medici super-massimalisti che
abbiano chiesto delle deroghe; non riusciamo a comprendere come si
possa usare l'argomento della carenza quando c'è un numero di
persone invece che, con la domanda, è di fatto disponibile, e
quando i medici interessati non hanno fatto nessun passo per
mettersi in regola, o con la ricusazione o con l'associazione,
rispetto all'Accordo Nazionale. Perché è vero che l'Associazione
può essere normata dalle Regioni c'è un "nonché", però
l'Associazione dei medici è già consentita quando si dice che essa
è regolata dall'art.1 di questo allegato, "...nonché..."; se è
normata dall'art 1, passi in questa direzione potevano già essere
fatti in precedenza.
Le norme possono servire, diciamo, perché riprendono quanto
stabilito dall'Accordo Nazionale, ma in realtà mi sembra che non
differiscono sostanzialmente tranne che in questo punto, che è
quello più discutibile e che, diciamo, introduce delle possibilità
di distorsione della legge stessa potendo quindi provocare ritardi
ulteriori in una situazione che non sappiamo bene come verrà
risolta dall'Unità Sanitaria Locale.
PRESIDENTE
: Altri intendono intervenire nella
discussione? E' stato distribuito ai Capigruppo l'emendamento
proposto dai Consiglieri Mafrica e Carlassare; si tratta di un
emendamento soppressivo del 3° comma dell'art.2.
Ha chiesto di parlare l'Assessore alla Sanità ed Assistenza
Sociale Rollandin. Ne ha facoltà.
ROLLANDIN - (UV):
Nell'incontro che richiamavo prima, tra
Assessori, questo problema è stato dibattuto per una mattinata
intera, e si è discusso sulla questione di fondo della necessità di
dare attuazione alla convenzione e quindi di procedere al rientro
nei massimali. Uno dei modi per rientrare nei massimali è quello
dell'associazionismo, che è una facoltà dei medici, perché questo è
scritto in modo chiaro. Le situazioni locali, però, vengono tenute
presenti tanto che il Piemonte - che pure non è una Regione
sospetta perché penso che abbia un certo numero di medici nella
graduatoria e un numero ancora più grande negli elenchi - ha messo
questa clausola, e non l'ha fatto certo per sfizio!
Vorrei far notare al Consigliere Mafrica che questa norma,
nonostante abbia avuto il dissenso da parte del Commissario di
Governo che ha espresso riserve, viene tranquillamente applicata a
tutt'oggi.
Questa norma verrà ripresentata nella formulazione che qui è
proposta; forse non c'è un'informazione corretta, perché questa è
la posizione ufficiale di tutte le Regioni, le quali sono concordi
nel dare attuazione a quanto previsto dall'art.30; e infatti,
innanzitutto si sceglie tra quelli che sono iscritti - non viene
attuato quindi il dispositivo previsto dalla Regione Piemonte di
scegliere subito nelle graduatorie -; se però questi rifiutano, di
fatto non si potrebbe avere l'associazionismo. Siccome, lo ripeto,
in Valle, sono solo otto o nove - almeno stando a quanto mi risulta
in base alle nuove graduatorie - quelli che potrebbero fare
associazione, e tra questi la maggioranza sono ospedalieri o hanno
altri incarichi e quindi non sono disposti a farla, questo accordo
è stato fatto tenendo conto delle situazioni particolari a livello
regionale; questo è un elemento, a nostro avviso, necessario per
raggiungere gli obiettivi evitando disagi agli assistiti; il punto
fondamentale, che è stato oggetto di una lunga discussione, è
quello di salvaguardare il diritto degli assistiti; troppo spesso
si fanno i conti senza tener molto presente l'assistito, che si
trova di fatto a dover scegliere un medico che non ha mai visto,
che non sa chi sia; se è un medico associato, per lo meno, ripeto,
questo viene a trovarsi all'interno di un rapporto accanto al
medico di fiducia! Questo è uno degli argomenti portati in
discussione a proposito della questione dell'associazionismo, sulla
quale è stato raggiunto un accordo dopo le discussioni che si sono
fatte a Saint-Vincent per stabilire l'orientamento da seguire a
livello nazionale.
Non entro nel merito dell'accusa dei ritardi, perché a questo
proposito voglio ricordare che, fino a ieri, hanno firmato
regolamenti per l'associazione con medici cinque Regioni, tra le
quali anche la Valle d'Aosta. Di queste deliberazioni, solo quella
della Regione Piemonte è stata approvata in Consiglio; la Regione
Lombardia, la Regione Toscana e la Regione Emilia Romagna non lo
hanno fatto. Il Piemonte, come ho detto, aveva anche deliberato
quella norma, poi respinta dal Commissario del Governo.
Quindi, a tutt'oggi, il problema dell'associazionismo si pone in
questi termini.
Teniamo presente poi che la nostra è l'unica Regione che non
paga le quote eccedenti, mentre tutte le altre Regioni pagano
ancora le quote dei famosi "morti"; infatti, la Valle d'Aosta è
l'unica che ha l'elenco degli assistiti depurato; mi sembra quindi
che da questo punto di vista non si possa assolutamente parlare di
ritardi.
Per quanto riguarda la formulazione della graduatoria, è vero
che c'è stato ricorso alla norma transitoria, ma questo è stato
fatto per poter superare la difficoltà della nomina del
rappresentante dell'A.N.C.I., che ancora ieri si è dovuta risolvere
interpretando una norma ministeriale - il telegramma che ci
permetterà di sbloccare la graduatoria arriverà oggi - perché la
questione dei rappresentanti A.N.C.I. non poteva avere altrimenti
soluzione; e anche qui non siamo l'unica Regione in queste
condizioni. Se non c'è il rappresentante A.N.C.I., le graduatorie
non possono essere fatte; noi le compileremo questa settimana, sono
già pronte come redazione però non sono ancora approvate dagli
organi competenti proprio perché mancava questa rappresentanza
dell'A.N.C.I.; la cosa come sapete è stata risolta interpretando
per analogia una norma della convenzionata ambulatoriale esterna,
per espressa dichiarazione degli organi ministeriali che appunto
hanno dovuto sciogliere questo nodo che di fatto bloccava le
graduatorie.
Quindi, per tutti questi motivi non ritengo sia possibile
accogliere l'emendamento, anche perché ritarderebbe e metterebbe in
discussione la questione dei pagamenti dei medici e quindi tutte le
azioni che ne conseguono.
PRESIDENTE
: Ha chiesto di parlare il Consigliere
Lustrissy. Ne ha facoltà.
LUSTRISSY - (D.P.):
Io vorrei chiedere all'Assessore
alcuni chiarimenti, non tanto in ordine alla convenzione che tende
a regolamentare una situazione di fatto esistente, ma per sapere se
esiste un termine di tempo per il rientro dei medici nelle quote
fissate, e nel caso che non esista una norma in tal senso, quali
sanzioni sono previste per i medici che non rispettano la
convenzione e continueranno a mantenere il numero degli assistiti
attuale. Cioè, in definitiva, se c'è un termine per il rientro e
quali effetti pratici avrà questa convenzione nel caso che i medici
non vi aderiscano.
PRESIDENTE
: Ci sono altri che intendono prendere la
parola? Ha chiesto di parlare il Consigliere Mafrica. Ne ha
facoltà.
MAFRICA - (PCI):
La preoccupazione per gli assistiti non
è solo dell'Assessore, credo invece che sia di tutte le forze
politiche. C'è questo fatto, però: quando con una legge statale si
stabilisce che nessun medico può avere più di 1500 mutuati, si
stabilisce di fatto un vincolo di programmazione alla libera scelta
del medico, e il medico che per sue capacità obiettive o per il
rapporto di fiducia che ha saputo creare nella popolazione ha
migliaia di assistiti, come avviene anche nella nostra città e
nella nostra Regione, non dovrebbe poter mantenere tutti i suoi
assistiti. In altre parole, o si ritiene valida l'indicazione che
bisogna far sì che nessun medico abbia più di 1500 assistiti perché
possa seguirli meglio e quindi si cerca di rispettare questo
spirito programmatorio, oppure si avalla la tendenza che è nella
prassi naturale di non dare fiducia ai medici giovani e di
continuare a scegliere il medico che da anni si conosce.
In queste cose, che sono molto delicate, la mia opinione è che
convenga attenersi alle leggi per non creare ulteriori confusioni,
dato che ce ne sono già tante.
Secondo me, quando le Regioni saranno riuscite a far
formalizzare a livello nazionale, in una norma, quel tipo di
indicazione, cioè la possibilità di deroga, allora si potrà
introdurla, ma farlo già adesso, prima che sia recepita a livello
nazionale, può portare a ritardi perché può darsi che da parte
della Commissione di Coordinamento, come già è avvenuto per il
Commissario di Governo per il Piemonte, si richieda l'invalidamento
di queste norme. Perciò, noi manteniamo l'emendamento.
PRESIDENTE
: Ha chiesto di parlare il Consigliere
Carlassare. Ne ha facoltà.
CARLASSARE - (Dem. Prol. Nuova Sin.):
Ribadisco le cose
dette dal collega Mafrica per quanto riguarda l'emendamento; penso
anch'io che la garanzia perché non si abbiano dei ritardi è quella
di attenersi alla legge, cosa che peraltro è stata fatta per tutte
le norme contenute in questo provvedimento ad eccezione del terzo
comma dell'art.2; ritengo inopportuna la presenza di questo comma,
perché si corre il rischio di avere poi dei ricorsi che di fatto
bloccherebbero l'evoluzione successiva.
Io ritengo che se si sceglie un'interpretazione molto rigida, e
secondo me anche un pochino distorta, della normativa relativa ai
finanziamenti ospedalieri, altrettanto bisogna fare per tutte le
leggi che devono trovare attuazione attraverso provvedimenti
regionali.
Voglio qui ricordare come la battaglia verbale condotta dalla
minoranza su tutta la faccenda dell'IRV abbia poi trovato
giustificazione piena e totale con un decreto ministeriale del 18
febbraio... (INTERRUZIONE)... Sì, sì, cito dal decreto 75, però
fanno sempre riferimento alla 386 e in ogni caso in questo decreto
di Rx proprio non se ne parla!
ROLLANDIN - (U.V.):
E' quello che volevamo!
CARLASSARE
- (Dem. Prol. Nuova Sin.):
Ah, meno
male! Visto che non ne volevi ne hai fatti fare 12.000!
ROLLANDIN - (U.V.):
Leggi i verbali.
CARLASSARRE - (Dem. Prol. Nuova Sin.):
Eh, va bene, io mi
leggo i verbali, ma leggo anche le fatture pagate per i raggi che
hai introdotto, e non con la legge ma con la convenzione!..
(INTERRUZIONE)... No, no, la legge regionale non diceva questo!
Il problema secondo me è che effettivamente con l'applicazione
dei massimali per i medici si corre un grosso rischio, perché ci
sono, è vero, dei problemi di carattere anche etico e morale e
quando si va a chiedere ai mutuati di fare una scelta possono
subentrare dei problemi anche di rapporto fiduciario nei confronti
del medico, però io ritengo - e la legge prevede che ci siano
deroghe in questo senso - che bisogna adoperarsi perché il
cittadino si abitui a considerare il problema della salute come un
problema di rapporto con la struttura sanitaria nel suo complesso,
superando il tradizionale rapporto di fiducia con una sola persona,
rispettabilissima certamente, ma non più elemento fondamentale
dell'attuale struttura sanitaria.
Ora, visto che tra l'altro anche in questo caso ci sono problemi
di ordine finanziario di notevolissima portata e ci sono
responsabilità ben precise per gli amministratori che non
applicheranno le norme - amministratori in senso lato, non
necessariamente amministratori regionali - io ritengo che sia
necessario attenersi strettamente alla legge per tutto ciò che
riguarda l'applicazione in sede regionale della legge-quadro
nazionale.
E vorrei anche richiamare le perplessità contenute nelle domande
poste dal Consigliere Lustrissy; nell'ipotesi che egli prospettava,
io credo che ci si possano aspettare grossi ritardi, in quanto
l'Unità Sanitaria Locale, in mancanza da parte dei medici di
alienazione della parte eccedente dei mutuati, d'ufficio dovrebbe
applicare la norma che prevede che vengano cancellati tutti i
mutuati eccedenti e che al medico venga pagata la quota stabilita
per legge, ossia su 1500, con l'obbligo da parte del medico di dare
l'assistenza a tutti i vecchi iscritti sino a quando non si
normalizza la situazione.
Posso citare un caso: c'è un medico di Aosta che mi pare abbia
4800 mutuati anziché i 1500 previsti dalla legge; la legge
stabilisce che si debbano cancellare tutti i suoi mutuati e che a
partire da marzo, o dal 15 marzo, non ricordo bene, gli venga
pagata la quota corrispondente a 1500 assistiti, con l'obbligo per
il medico di garantire l'assistenza a tutti i 4800 fin quando non
si è messo in regola attraverso l'alienazione dei propri iscritti
eccedenti o attraverso l'associazione secondo le norme stabilite
dalla legge.
Per queste considerazioni, io ritengo che sia necessario
sopprimere quel comma, onde avere una normativa regionale che sia
assolutamente in armonia con la legge-quadro nazionale.
PRESIDENTE
: Altri intendono prendere la parola? Non c'è
più nessuno che intende porre quesiti o chiedere chiarimenti?
La parola all'Assessore alla Sanità ed Assistenza Sociale
Rollandin.
ROLLANDIN - (U.V.):
Che a livello locale ci debba essere
una considerazione dello stato di fatto è ammesso e per fortuna
sancito anche nella convenzione e tenuto presente da tutte le
Regioni.
Non sto a ripetere le cose che ho detto, ma ritengo che la norma
così come è stata formulata sia valida e spero che le disposizioni
che dovranno essere emanate per l'interpretazione corretta delle
norme contenute non in una legge ma in una convenzione, individuino
una linea interpretativa unitaria cui debbano attenersi tutti i
Commissari di governo, altrimenti si creerebbero delle situazioni
diverse nelle varie Regioni.
Questo è quanto si è auspicato anche ieri, che a livello
ministeriale ci sia una disposizione per l'interpretazione corretta
di questi accordi, che è nella direzione che noi abbiamo segnato;
su questo punto ritengo che non siano necessari altri
chiarimenti.
Non voglio neppure entrare nella polemica sul decreto che è
uscito per la questione della medicina sportiva, in particolare per
le visite agonistiche, perché avremo occasione di riprendere questo
argomento e di dare tutti i chiarimenti necessari sull'impostazione
che da parte nostra era stata data e che si richiamava a un decreto
che viene ricordato anche nel decreto che lo supera e quindi mette
fine ad ogni inutile polemica.
Per quanto riguarda la richiesta del Consigliere Lustrissy, se è
prevista una scadenza per i rientri e in quali termini, si fa
riferimento alla norma transitoria n.6 del primo comma
dell'Accordo, dove è stabilito che entro il 1
°
marzo 1982 c'è l'obbligo di rientrare nei massimali con quote
individuali aumentate di 300 scelte; entro il 1° settembre 1982 c'è
l'obbligo di rientrare nei massimali con quote individuali
aumentate di 200 scelte; entro il 1° marzo 1983 c'è l'obbligo di
rientrare nei massimali con quote individuali aumentate di 100
scelte; per il 1° ottobre 1983 c'è l'obbligo di definitivo rientro
nel massimale, o quota individuale, nel rispetto di quanto disposto
dall'art.7, comma nono. Questa è la procedura che è prevista per il
rientro.
LUSTRISSY - (D.P.):
E cosa succede se non c'è
rientro?
ROLLANDIN - (U.V.):
Teniamo conto innanzitutto che la
disposizione che noi stiamo approvando dà la possibilità di
associarsi; se non c'è questo rientro - ieri è stato portato un
chiarimento a questo proposito - c'è la sospensiva dei pagamenti
delle quote eccedenti e non l'azzeramento.
Quindi, si dà la quota spettante a ciascun medico a titolo di
acconto in vista di un successivo chiarimento della posizione per
effetto di associazione.
Questo è quanto è previsto, e non ci sarà alcun ritardo perché
noi essendo nei termini con i pagamenti per quanto riguarda le
quote del mese di marzo, chiaramente per questi medici teniamo
ferma la quota individuale, in attesa del chiarimento definitivo
per le quote eccedenti.
PRESIDENTE
: Colleghi Consiglieri, è chiusa la discussione
generale. Do lettura dell'emendamento presentato dai Consiglieri
Mafrica e Carlassare: "Si chiede la soppressione del terzo comma
dell'art.2, da 'Qualora' a '13.8.1981".
Vi sono dichiarazioni di voto?
PRESIDENTE
: Metto in approvazione l'emendamento proposto
dai Consiglieri Mafrica e Carlassare.
ESITO DELLA VOTAZIONE
Presenti: 22
Votanti: 22
Favorevoli: 7
Contrari: 15
- Il Consiglio non approva -
PRESIDENTE
: Il Consiglio è chiamato ora a pronunciarsi
sull'oggetto iscritto al n. 21/bis dell'ordine del giorno.
Vi sono dichiarazioni di voto? La parola al Consigliere
Mafrica.
MAFRICA - (P.C.I.):
Per i motivi prima ricordati, non
essendo stato accolto il nostro emendamento e conservando dubbi
sull'opportunità della presenza nell'art.2 del secondo comma, noi
ci asterremo sui singoli articoli e sul complesso del
provvedimento.
PRESIDENTE
: Ricordo al Consiglio che ci sarà una sola
votazione, poiché trattasi di una deliberazione.
Altri chiedono la parola per dichiarazione di voto? La parola al
Consigliere Carlassare.
CARLASSARE - (Dem. Prol. Nuova Sinistra):
Considerando
indispensabile accelerare l'iter, ma ritenendo che il 3° comma che
noi volevamo sopprimere con l'emendamento possa portare a dei
problemi successivi, mi astengo nella votazione su questa
legge.
PRESIDENTE
: E' una deliberazione, colleghi Consiglieri!
Non è una legge! Si effettuerà un'unica votazione palese per quanto
concerne il dispositivo; è chiaro, ovviamente, che alla
deliberazione è allegato l'articolato, ma questo non è oggetto di
votazione.
Ci sono altre dichiarazioni di voto? Metto in approvazione la
proposta di delibera in oggetto.
ESITO DELLA VOTAZIONE
Presenti: 25
Votanti: 18
Astenuti: 7 (Bajocco, Carral, Carlassare, Dolchi, Mafrica,
Péaquin, e Tonino)
Favorevoli: 18
- Il Consiglio approva -
PRESIDENTE
: Passiamo alla trattazione degli oggetti,
iscritti al n.18 e al n.25, che saranno discussi abbinati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK