Consiglio Regionale della Valle d'Aosta - Oggetto del Consiglio n. 79 del 25 settembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 79 del 25 settembre 2008 - Resoconto
OGGETTO N. 79/XIII - Interpellanza: "Intendimenti per la
gestione della struttura "Cittadella dei giovani" nel Comune di
Aosta".
Interpellanza
Riconosciuta l'importanza del percorso compiuto dal Gruppo
regionale di lavoro sulle politiche giovanili per l'elaborazione
del documento "Verso nuove politiche a favore delle giovani
generazioni. Linee guida regionali 2007";
Ribadita la volontà di mettere al centro della discussione
politica i diritti e le tutele dei giovani in Valle
d'Aosta;
Riaffermata la necessità di costruire un maggiore
coordinamento sul territorio delle iniziative e delle azioni già
presenti, di sviluppare sinergie, in una azione di rete, tra le
istituzioni in Valle d'Aosta (Regione, comuni, Comunità montane,
Università);
Riaffermata inoltre la volontà di garantire a tutti i giovani
della Valle d'Aosta pari condizioni di accesso nei confronti delle
politiche giovanili;
Tenuto conto della interessante iniziativa promossa dal
comune di Aosta relativa alla "Cittadella dei giovani";
Auspicato che alla "Cittadella dei giovani" sia riconosciuto
un ruolo ed uno spazio aperto alle attività e alla diretta
partecipazione di tutti i giovani valdostani;
A conoscenza della richiesta-incontro per la costituzione di
un gruppo di lavoro inviata dal comune di Aosta alla Regione ed al
CPEL con lettera del 10 aprile 2008;
il sottoscritto Consigliere regionale
Interpella
l'Assessore regionale alla Sanità, salute e politiche sociali
per conoscere:
1) i propositi della Regione nei confronti della "Cittadella
dei giovani";
2) la fattibilità di un finanziamento regionale specifico per
la gestione della struttura;
3) la possibilità di definire una intesa tra Regione, comune
di Aosta e Consiglio Permanente degli Enti locali per dare
carattere di servizio regionale alla struttura realizzata nel
capoluogo.
F.to: Rigo
Président
- La parole au Conseiller Rigo.
Rigo (PD)
- Passiamo ad argomenti più umani e a costi più
accessibili.
Quindici/venti giorni fa circa nel corso di un incontro
anticipai all'ex Assessore Lanièce l'intenzione di presentare
questa interpellanza, certo per avere delle informazioni in merito,
ma fondamentalmente per cercare di aprire un confronto fra le forze
politiche del Consiglio, la commissione, il governo regionale su un
tema per me importante per il futuro della nostra regione, che sono
i giovani. Come ha detto giustamente ieri l'Assessore Viérin, la
scuola è fondamentale, ma non può essere l'unica risorsa, così come
l'ospedale non è l'unica risposta alla salute e al benessere dei
cittadini.
Nella nostra regione da sempre si è guardato alla tutela sociale
degli anziani e bambini piccoli, ecco perché credo sia giusto
mettere al centro della discussione le politiche giovanili. Parlare
e confrontarsi sulla
Cittadella dei giovani
, che sta pian
piano prendendo corpo e forma dalla struttura dell'ex macello
civico di Aosta, ci dà l'opportunità quindi di parlare di cultura,
di formazione delle giovani generazioni e del resto è
l'acquisizione di sapere, di conoscenza ad essere quanto di più
importante ci sia per la crescita di una società, per la sua
armonia, per la sua coesione, per abbattere gli steccati, per la
riduzione degli squilibri. Un secolo fa per un ragazzo imparare a
"leggere e a far di conto" voleva dire aprire gli occhi e alzare la
testa, serviva a non doversi più presentare di fronte al padrone
con il cappello in mano, ma con la consapevolezza della dignità del
proprio lavoro. Nel dopoguerra nel tempo della ricostruzione, della
crescita economica, lungo gli anni '60, la speranza era lo studio,
era l'ingresso nel circuito formativo la carta migliore dei ragazzi
e delle ragazze per uscire dalla gabbia del censo, per guadagnare
da sé con il proprio impegno, con lo studio un futuro diverso da
quello nel quale la loro provenienza di classe li avrebbe
inesorabilmente costretti. E anche oggi, che è così tanto cambiato
il mondo, la conoscenza e la formazione restano l'unico modo per
far vivere concretamente quelle pari opportunità a cui tutti hanno
diritto.
In questo senso, per il Partito democratico, la scuola e
l'università sono risorse fondamentali; per altre forze politiche
sono solo un costo da tagliare. Per noi la formazione è la chiave
con cui la società dischiude il suo futuro, ma oggi come sapete
bene la sola formazione non basta più. Abbiamo la classe dirigente
più vecchia e la quota più elevata di inoccupazione giovanile. In
questi anni è cresciuta una generazione attenta alle nuove
tecnologie con una cultura e una mentalità europea, che purtroppo
non trova sbocchi adeguati e da lì nasce spesso anche il disagio.
In questo modo si impedisce a una generazione intera di crescere,
di maturare, di diventare il futuro di questo Paese e anche della
Valle d'Aosta.
La
Cittadella dei giovani
deve diventare uno spazio, un
laboratorio per una politica a favore delle giovani generazioni,
uno spazio seppur piccolo, ma aperto al mondo, alle energie, alle
intelligenze, alle esperienze, alle sfide dei giovani. Una politica
insomma che sia capace di sfruttare le potenzialità di una moderna
struttura qual'è quella, memoria e sviluppo di esperienze
consolidate, innovazione grazie al lavoro transfrontaliero,
coinvolgimento capace di promuovere il protagonismo dei giovani.
Ecco, uso la parola "coinvolgente", perché la
Cittadella dei
giovani
non dovrà diventare un fortino, che deve essere difeso
dagli assalti degli indiani, non deve essere vista dai giovani
valdostani e dal territorio regionale, specialmente dal territorio
limitrofo, come una occasione tutta e solo aostana: sarebbe
sbagliato e controproducente per tutti.
In Valle d'Aosta abbiamo bisogno di costruire maggiori sinergie
fra istituzioni: fra Regione, Comuni, Comunità montane, università,
istituzioni scolastiche in modo da valorizzare tutte le risorse
locali e capire quale apporto ciascuna può offrire nelle politiche
giovanili.
La
Cittadella dei giovani
deve diventare "un centro di
attività per i giovani della città di Aosta aperto a collaborazioni
intercomunali e alle reti di livello regionale, nazionale e
internazionale", così come recita la relazione preliminare ed il
documento costitutivo presentato il 10 luglio 2007. Una
caratterizzazione questa che si inserisce bene nella logica e negli
indirizzi presenti nel documento "Verso nuove politiche a favore
delle giovani generazioni", che abbiamo citato nella interpellanza.
La logica è che tutti, pro loco, associazioni, oratori, istituzioni
scolastiche, amministrazioni, sentano proprie le potenzialità della
Cittadella dei giovani
, in una azione di rete, per rendere
efficaci le iniziative e per sviluppare anche una azione di
sensibilizzazione nei confronti dei Comuni, affinché costruiscano
un pensiero di rete rivolto ai giovani, perché non può essere la
sola Regione.
Questa deve essere la logica da seguire, altrimenti anche una
delle azioni previste nelle linee guida regionali - "definire un
accordo di programma fra Regione, CELVA e il Comune di Aosta per
dare caratterizzazione di servizio regionale all'Informagiovani del
Comune di Aosta"; ricordo che questo è un servizio previsto nella
cittadella, con l'attivazione di più punti informativi collegati in
rete - non potrà a mio avviso avere possibilità di uno sviluppo
omogeneo, capace di attivare canali di comunicazione
intercomunali.
Il contenitore è quasi pronto, occorre mettere a punto gli
strumenti e gli indirizzi operativi e con questa interpellanza
vogliamo sollecitare che tutto ciò non sia solo un problema per
pochi addetti ai lavori, altrimenti ho il timore che tutti gli
sforzi potrebbero risultare vani. Queste sono le ragioni della
presentazione dell'interpellanza: conoscere gli intendimenti della
Giunta regionale, se supporterà la gestione anche finanziariamente
- ma non solo - della
Cittadella dei giovani
, in particolare
se questo nuovo servizio avrà carattere regionale e se del caso
attraverso quali azioni e quali atti amministrativi.
Président
- La parole au Président de la Région,
Rollandin.
Rollandin (UV)
- L'illustrazione fatta dal collega Rigo
nel merito della
Cittadella dei giovani
, con l'illustrazione
di una serie di punti che si riferiscono alle problematiche
giovanili, non può che essere apprezzata e condivisa. L'attenzione
nei confronti dei giovani rappresenta la vera sfida, perché oggi è
paradossalmente molto più facile intervenire per gli anziani che
per i giovani. Per gli anziani, anche in questa regione, credo si
sia fatto e si stia facendo molto; per i giovani si sta facendo, ma
è più difficile individuare i canali di intervento che, malgrado
quello che si sta facendo a livello di educazione e di sanità,
quindi del sociale, non sempre danno l'idea di essere
apprezzati.
Qui parliamo di un progetto, la
Cittadella dei giovani
,
nato come progetto Interreg fra Aosta e Albertville. Ricordo questo
passaggio, perché è importante nell'ambito della strutturazione di
base che si è data a questa struttura. Come tutti sanno, i progetti
Interreg hanno una loro storia, una loro matrice, una loro finalità
e quando si presenta il progetto Interreg, bisogna dire chi lo
gestisce e con quali strumenti anche finanziari. Al momento in cui
è stato approvato questo progetto, si è parlato dei Comuni di Aosta
e Albertville: questo lo sottolineo per correttezza della partenza
di questo progetto. Adesso l'interpellante pone il problema in uno
sviluppo che è diverso da quello che il progetto Interreg
comprendeva, perché il presentare il progetto Interreg come una
struttura che deve avere un interesse regionale con il
coinvolgimento di tutti i comuni, indubbiamente ne modifica un po'
la natura. Quindi anche sotto il profilo dello strumento che è
stato alla base del finanziamento concesso per la realizzazione,
dobbiamo studiare con quali metodi, nell'eventualità di accedere a
questo tipo di sviluppo, si possa ovviare a inconvenienti che
purtroppo conosciamo.
Dico questo non per eludere il problema, ma per dire a che punto
oggi ci troviamo. Lo abbiamo visto quando abbiamo incontrato la
giunta del Comune di Aosta, che ha sottolineato il tema del costo
della gestione di questa opera, che è molto importante, dicendo: di
questo problema chi si fa carico? Al che, ricordando le premesse
che ho fatto, c'è stato un attimo di impasse, nel senso che non è
così semplice come facciamo spesso con altre strutture sportive,
laddove si dice di costruire il "Pala e qualcosa" e, finito di
costruirlo, ad Aosta si dice: bene questo è di interesse regionale,
si assuma l'onere la Regione. Capisco che la situazione è diversa,
nel senso che la
Cittadella dei giovani
ha un significato
che è ancora più ampio forse di una struttura sportiva. Vorrei però
ricordare che il dire io "faccio l'opera poi a gestirla ci pensi
qualcuno e a pagare qualcun altro", credo che sia una dicotomia non
sempre così facile a risolvere.
Nella sostanza, per quanto riguarda i propositi della Regione,
dopo che abbiamo fatto questo incontro con il Comune di Aosta,
abbiamo deciso di individuare un percorso attraverso un gruppo di
lavoro che comprende l'Assessorato della sanità, l'Assessorato
della cultura e il Comune di Aosta, sentendo anche il CELVA, per
come individuare una soluzione che permetta di vedere se è
possibile questo passo di modifica dello strumento, con cui si
pensa di gestire la struttura oggi conclusa, e cercare di capire
quali possono essere gli oneri e come dovrebbero essere ripartiti
fra i vari attori. Quello che condividiamo e che sottoscriviamo è
che questa struttura può - dico può perché ho appena detto i
problemi anche amministrativi che si pongono rispetto a questo tipo
di impostazione - diventare uno strumento non solo per Aosta, ma
sicuramente per i comuni vicini e anche per tutta la regione.
Allargandolo ad altri settori, guardiamo anche quali sono le
possibilità operative di un centro di questa natura, ma come ha
ricordato Rigo il problema di tutta una serie di servizi è
importante da attivare, cercando di capire quelle che potranno
essere le risultanze di questa nuova operatività di un centro, come
quello della
Cittadella dei giovani
.
Abbiamo oggi individuato un percorso, che ci deve portare in
brevissimo tempo a fare una proposta operativa per il superamento
di questa difficoltà nel caso di un accordo che possa prevedere un
interesse regionale, quindi capire questo cosa può comportare sia
da un punto di vista amministrativo che da un punto di vista
finanziario. Mi farò premura di portare all'attenzione non solo del
collega, dopo di che potremo vedere con quali forme coinvolgere le
commissioni o riportare all'attenzione del Consiglio le
determinazioni di base relative a questo punto.
Spero di aver dato le risposte che interessavano Rigo. Volevo
anche accennare ai problemi che aveva sollevato Zucchi in coda, ma
è andato via e quindi lo farò in un'altra occasione.
Presidente
- La parola al Consigliere Rigo.
Rigo (PD)
- Ringrazio il Presidente per le informazioni,
secondo me importanti, anche perché nel convegno recentemente
promosso nei locali della cittadella queste stesse informazioni non
erano state date dal rappresentante del governo regionale.
Ha ragione il Presidente quando dice che la
Cittadella dei
giovani
è nata come progetto Interreg, quindi all'interno di
una cornice, di paletti che sono molto precisi, e quindi anche
rispetto alla gestione e al finanziamento della stessa prevede
determinate cose. Ci dobbiamo preoccupare noi, Consiglio regionale,
di una risorsa le cui potenzialità possono essere sfruttate non
solo dai giovani, ma anche dai Comuni: immagino i Comuni di
Torgnon, di Pont-Saint-Martin che possono collegarsi in rete con le
iniziative che lì vengono svolte, senza bisogno di andarci.
Allora il problema è come superare la difficoltà Interreg e allo
stesso tempo come venire incontro alle esigenze che anche il
Presidente della Regione ha riconosciuto essere corrette. Credo che
si possa, attraverso un atto amministrativo preciso di
collaborazione fra enti ed istituzioni,
a latere
del Comune
di Aosta e della
Cittadella dei giovani
, costruire questo
rapporto e quindi attraverso questo tipo di rapporto collegato
finanziare il progetto. Si tratta di avere un po' di fantasia e di
capacità anche amministrative.
Credo che sia questo il passo da fare. Sarei contento, come
saranno contenti i commissari, se anche la commissione venisse
investita di questa problematica, perché ha una valenza che va ben
al di là del piccolo territorio della città di Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK