Consiglio Regionale della Valle d'Aosta - Oggetto del Consiglio n. 2375 del 22 gennaio 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 2375 del 22 gennaio 1997 - Resoconto
SEDUTA ANTIMERIDIANA DEL 22 GENNAIO 1997
OGGETTO N. 2375/X Modifica della deliberazione consiliare n.
2249/X del 6 novembre 1996 recante: "Programma di dismissioni per
l'anno 1997 di beni immobili di proprietà inservibili per uso
pubblico (articolo 3, legge regionale 19 gennaio 1996, n. 1)
Deliberazione Il Consiglio
Richiamata la deliberazione consiliare n. 2249/X in data 6
novembre 1996 con la quale si approvava il programma di dismissioni
per l'anno 1997 di beni immobili di proprietà inservibili per uso
pubblico;
Preso atto che, per l'alienazione delle unità immobiliari
comprese nell'allegato C, l'integrale applicazione dell'articolo 2
della legge 9 agosto 1994, come previsto al punto 3 del dispositivo
della predetta deliberazione, non è né possibile, né opportuna in
quanto:
a) la cessione agli inquilini avverrà al medesimo prezzo pagato
dalla Regione, e non a valore di mercato, sulla base di un impegno
assunto al momento dell'acquisizione degli immobili, il che rende
non applicabile il comma 3;
b) in mancanza delle agevolazioni contenute al comma 3, occorre
rimuovere il divieto di ricorso al mutuo regionale contenuto al
comma 4;
c) rimane privo di significato il divieto di alienazione di cui
al comma 9 in quanto, al riguardo valgono le norme relative alla
concessione dei mutui regionali agevolati per la casa erogati dalla
Finaosta in gestione speciale.
Preso atto altresì dell'opportunità di trasferire dall'allegato
A (immobili da alienare con vendita all'asta) all'allegato B
(immobili da vendere all'IACP a trattativa privata) due immobili
per i quali, nel frattempo, l'Istituto Autonomo Case Popolari ha
avanzato richiesta di inclusione nel piano annuale di recupero
edilizio;
Ritenuto di dover apportare le opportune modifiche al piano di
dismissioni di cui trattasi;
Visto il parere favorevole di legittimità rilasciato dal
Dirigente della Direzione generale del Bilancio dell'Assessorato
del Bilancio e delle Finanze ai sensi dell'articolo 72 della legge
regionale n. 3/56 e successive modificazioni, e del combinato
disposto degli articoli 13 - comma 1 - lett. e) e 59 - comma 2 -
della legge regionale n. 45/95, sulla presente deliberazione;
Delibera
1) il punto 3 del dispositivo della deliberazione n. 2249/X del
6 novembre 1996 è così sostituito:
"3) di autorizzare la Giunta regionale ad alienare i beni
immobili di cui sopra secondo le procedure indicate all'articolo 3
della legge regionale 9 agosto 1994, n. 43 per quanto riguarda i
terreni ed altri fabbricati di cui all'allegato A e secondo le
modalità di cui all'articolo 2, commi 1, 2, 5, 6, 7 e 8, della
medesima legge per le unità immobiliari locate di cui all'allegato
C";
2) di sostituire gli allegati A e B alla deliberazione n. 2249/X
del 6 novembre 1996 con gli allegati A e B che fanno parte
integrante della presente deliberazione;
3) di sottoporre la presente deliberazione al controllo della
Commissione di Coordinamento per la Valle d'Aosta, ai sensi e per
gli effetti dell'articolo 8 lettere b) e d) del decreto legislativo
22 aprile 1994,
n. 320.
Allegati A e B
(... omissis...)
Presidente A questo punto abbiamo la possibilità di invertire
l'ordine del giorno, discutendo prima quindi i punti 9 e 10, per
poi terminare i lavori e riprenderli nel pomeriggio passando
all'esame del punto n. 8, che richiederà il tempo necessario per
una discussione approfondita.
Se siamo d'accordo, passiamo all'esame del punto n. 9 all'ordine
del giorno.
Ha chiesto la parola l'Assessore al bilancio e finanze,
Lévêque.
Lévêque (Ass.tec.) Molto rapidamente, perché questo atto non ha
bisogno di una particolare illustrazione: è una modifica in due
punti dell'atto che questo Consiglio aveva già approvato nel mese
di novembre scorso.
Le due modifiche si sono rese opportune per due ragioni. La
prima, per meglio precisare le parti dell'articolo 2 della legge n.
43, che sono alla base delle modalità con cui verranno ceduti gli
alloggi dell'allegato c) che sono quelli della cessione degli
immobili di Cogne, derivanti dall'acquisto del complesso
patrimoniale SOFINPAR.
La seconda, inerente gli allegati A e B, cioè quello relativo ai
beni da cedere all'asta e quello relativo ai beni da cedere a
trattativa privata all'IACP, in quanto nel piano di reinvestimento
dell'IACP, a cui ha fatto cenno prima il consigliere Florio, erano
inclusi due immobili di proprietà regionale nei Comuni di Verrès e
di Châtillon, su cui, in accordo con i Comuni, si era pensato di
destinare a edilizia residenziale pubblica.
A questo punto si è preferito, invece che far partecipare
all'asta lo IACP, spostare questi due immobili nell'allegato B
dell'IACP, in modo che, insieme agli altri già previsti, vengano
inclusi anche questi due immobili di Châtillon e di Verrès nella
cessione diretta all'Istituto Case Popolari.
Presidente E' aperta la discussione generale. Ha chiesto la
parola il Consigliere Linty.
Linty (LNPIAP) Per annunciare la mia astensione su questo atto,
anche perché analizzando lo specchietto allegato alla deliberazione
si vede come gran parte di questi immobili siano stati addirittura
acquistati dalla Regione. Sicuramente per mille motivi la Regione è
entrata in possesso di questi immobili, comunque in anni
incredibilmente vicini. Volevo ricordare ai colleghi che ci sono
parecchi immobili acquistati già nel '96, quindi diventa difficile
anche comprendere; leggo ad esempio data di acquisto terreni
agricoli di Cogne gennaio '96, addirittura per Saint-Christophe
luglio '96, e così via '90-'93, quindi diventa difficilmente
comprensibile come la Regione acquisti terreni e a distanza di sei
mesi ne decida la dismissione.
Si dà atto che, dalle ore 12,47, presiede il Vicepresidente
Aloisi.
Presidente Ha chiesto la parola il Consigliere Parisi.
Parisi (RV) Volevo chiedere all'Assessore se quanto si dice al
punto b), ovvero che in mancanza delle agevolazioni contenute al
comma 3, occorre rimuovere il divieto di ricorso al mutuo regionale
contenuto al comma 4, vale per tutte le proprietà messe in vendita
o solo per questi casi.
Presidente Se nessun altro chiede la parola, dichiaro chiusa la
discussione generale.
Ha chiesto la parola l'Assessore al bilancio e finanze,
Lévêque.
Lévêque (Ass.tec.) In relazione a quanto chiesto da Parisi,
evidentemente l'atto si riferisce a questa categoria di beni, in
particolare all'allegato C, relativo agli alloggi occupati dagli
inquilini a Cogne, derivanti dalla cessione delle proprietà ex
Ilva.
Cosa significa il punto b)? Significa che poiché in questo caso
non è stato stimato il valore degli alloggi a prezzo di mercato, ma
a prezzo di acquisto, prezzo che la Regione ha sostenuto
nell'acquisto in blocco di tutto il pacchetto e quindi un prezzo
che è conveniente ed inferiore al teorico valore di mercato, si
ritiene non applicabile quella norma contenuta al comma 3, in cui
si poteva considerare facoltà dell'inquilino pagare in contanti e
avere un ulteriore 30 percento di sconto. Ma se questo non si
applica, a maggior ragione non si applica il divieto dell'utilizzo
del mutuo.
Quindi in sostanza gli inquilini di quelle case potranno avere
gli alloggi al prezzo di acquisto della Regione, utilizzando anche
le graduatorie e le procedure del mutuo sulla prima casa.
Per quanto riguarda Linty, tutto l'allegato C è del '96, perché
si tratta di beni che sono stati acquisiti dal pacchetto
complessivo ex Ilva, e già nella delibera di acquisizione - se
ricordate la delibera di acquisizione di quel patrimonio - erano
previste delle destinazioni e per gli alloggi era prevista la
cessione agli inquilini che allora erano locatari degli
alloggi.
Presidente Ha chiesto la parola il Consigliere Linty per
dichiarazione di voto.
Linty (LNPIAP) Se prima ero intenzionato ad astenermi, leggendo
il punto 2 dell'allegato B ho ancora maggiore motivo di farlo,
perché relativamente a una ex caserma dei Carabinieri nelle
locazioni viene riportato: "Esistono situazioni abusive da
regolarizzare per i periodi pregressi". Mi chiedo se abusivamente
edificavano le caserme i Carabinieri, e credo che sia un
interrogativo che qualcuno debba porsi.
Presidente Pongo in votazione la deliberazione in oggetto:
Presenti: 28
Votanti e favorevoli: 23
Astenuti: 5 (Chiarello, Lanièce, Linty, Marguerettaz e
Tibaldi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK