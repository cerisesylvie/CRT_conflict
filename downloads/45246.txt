Consiglio Regionale della Valle d'Aosta - Oggetto del Consiglio n. 2034 del 17 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2034 del 17 novembre 2022 - Resoconto
OGGETTO N. 2034/XVI - Reiezione di risoluzione: "Impegno del
Presidente della Regione e dei singoli Assessori a esplicitare in
aula se sussistono le condizioni per proseguire l'attività
politico-amministrativa".
Bertin (Presidente) -
Passiamo al punto n. 20.01. Il
consigliere Aggravi si è prenotato, ne ha facoltà.
Aggravi (LEGA VDA) -
Questa risoluzione vuole essere il
combinato disposto di un po' quello che è successo nella mattinata
di ieri e anche di quello che ci siamo sentiti dire - parlo almeno
per i gruppi di opposizione - in più di una occasione, non soltanto
negli ultimi Consigli, ma da quando è iniziato questo teatro
dell'assurdo, prendendo una citazione da un'intervista rilasciata
dal presidente Lavevaz. Quando si è parlato o si sono trattati i
punti di interpellanza, quindi di intendimenti, quando si sono
trattate mozioni, risoluzioni, impegnative, in più di un'occasione
ci siamo sentiti rispondere da alcuni membri del Governo regionale:
"Io l'impegno lo prendo, ma non so fino a quando sarò qua, non so
se questo verrà rispettato", qualcuno addirittura paventava la
possibilità di non essere più qui nel Consiglio successivo.
Abbiamo provato a cercare la modalità di poterne discutere in
quest'aula, che dovrebbe essere un luogo che, oltre a permettere la
possibilità a tutti di esprimersi, di dissociarsi, di associarsi o
di trattare degli atti che sono consentiti ovviamente dai
regolamenti, dovrebbe anche consentire di fare chiarezza e capire
effettivamente se chi si ha di fronte da una parte e dall'altra può
rivestire il ruolo deputato. Altrimenti cadrebbe anche lo stesso
senso, ad esempio, delle interpellanze, perché io, al di là delle
motivazioni, chiedo anche gli intendimenti, quindi è inutile che mi
senta dire: "Sì, sì, io penso di fare così, ma non so se sarò qua".
Se uno è seduto lì, fino a prova contraria, dovrebbe rispondere a
questi passaggi.
Detto questo, e non voglio farla troppo lunga perché la
risoluzione è volutamente semplice, preso atto di tutta una serie
di aspetti, e soprattutto preso atto di documenti che sono stati
presentati (scaricati, come si dice per le vie brevi) già in
discussione nelle Commissioni, penso al Documento di economia e
finanza regionale che non è un documento banale, magari a volte è
banalizzato, ma in realtà dovrebbe essere il documento principe
della programmazione di un Governo, di una maggioranza, e
soprattutto i disegni di legge del bilancio.
Questa risoluzione cerca di fare chiarezza. Visto che per altre
risoluzioni c'è stato anche l'intervento pronto con richiamo
all'intervento da parte del Governo, io sinceramente penso di
parlare anche per tutti i sottoscrittori, ci sentiamo anche liberi
dal proseguire con la risoluzione, se effettivamente dovesse, nel
corso della discussione, risolversi la cosa con quello che
chiediamo. Mi spiego: l'impegnativa della risoluzione chiede al
Presidente e a ogni singolo Assessore di esplicitare in aula se
sussistano, per ognuno di essi, le condizioni necessarie per
prendere impegni politici e amministrativi a breve e medio termine,
perché nel lungo periodo Keynes ci insegna che ovviamente non siamo
più qua - ma non sto parlando di politica -, nelle materie di
rispettiva competenza e responsabilità, nonché sul mantenimento del
proprio ruolo all'interno del Governo regionale. Ci sono due
componenti molto chiare: potete prendere impegni politici
amministrativi nelle materie di rispettiva competenza e
responsabilità? Potete dirci se siete intenzionati a mantenere il
vostro ruolo o se vi lasciano, lo dico in senso lato, mantenere
ognuno il proprio ruolo all'interno del Governo regionale? In
maniera tale che così ci regoliamo e capiamo come possiamo
proseguire nelle attività consiliari e non solo.
Presidente -
Per il Governo, il presidente Lavevaz.
Lavevaz (UV) -
È chiaro che così come ha espresso la
questione il collega Aggravi, diventa difficile non rispondere nel
merito della risoluzione dovendo intervenire, nel senso che la
richiesta è talmente generale, una richiesta di definizione di
passaggi politici futuri, che diventa difficile discutere nel
merito la risoluzione senza rispondere al quesito stesso della
risoluzione. Non cadrò in questo tranello perché, come ho già detto
ieri e come ho detto nello scorso Consiglio, è di tutta evidenza
che siamo in carica e rispondiamo di quello che facciamo fino a
prova contraria. Fintanto che siamo in carica, rispondiamo di
quello che facciamo e degli atti che approviamo sia in Giunta, sia
in Consiglio. Abbiamo approvato un bilancio in Giunta pochi giorni
fa, approvato un DEFR, nonché delle norme e delle leggi importanti
di aiuto anche all'economia valdostana nelle ultime settimane,
quindi credo che le risposte siano sempre le stesse. Al netto di
evoluzioni politiche che ci potranno essere nei prossimi giorni,
che sono oggetto di dibattito politico all'interno dei movimenti,
ci sono però dei passaggi che sono, come abbiamo già detto, non
legati a una apertura formale di una crisi in quest'Aula.
Una crisi formale in quest'Aula che potreste fare anche voi,
perché ancora ieri sentivo un rappresentante del vostro movimento
nello specifico, che diceva che era impossibile presentare delle
alternative fintanto che questo Governo non cade. Ma non mi sembra
che sia così: il nostro ordinamento permette un passaggio che si
chiama mozione di sfiducia costruttiva, che permette in qualsiasi
momento di presentare un nuovo Governo e una nuova maggioranza.
Quindi, non è vero che voi dovete aspettare che questo Governo cada
per un qualche motivo per presentare un'alternativa; se avete
un'alternativa da proporre, lo potete fare in qualsiasi
momento.
Ci sono state delle discussioni anche a inizio legislatura, che
sono state peraltro riprese da un vostro rappresentante ancora
negli ultimi giorni, che dice: non è stata mantenuta o seguita la
volontà degli elettori, perché noi siamo quelli che hanno vinto le
elezioni e non governiamo. Ma questo non dovete rimproverarlo a
noi, nel senso che noi abbiamo fatto una maggioranza che ha
governato per due anni; potevate farlo voi e potete farlo ancora
oggi. Da questo punto di vista gli scenari sono tutti aperti, non è
che dovete aspettare che noi inciampiamo per fare una proposta
alternativa; se ne avete la forza, fate una proposta alternativa.
Funziona così, come sapete benissimo peraltro.
Da questo punto di vista, credo che in tutta serenità, con tutte
le difficoltà del caso, si stia portando avanti un dibattito
politico sicuramente non semplice, sennò l'avremmo già risolto
settimane fa, questo non lo nascondiamo, ma per quanto riguarda i
lavori consiliari, i lavori della maggioranza e i lavori del
Governo, vorrei trovare qualcuno che mi dica che non si stanno
facendo le cose, non si stanno portando avanti i dossier, non si
stanno portando avanti le problematiche, che credo come Governo e
come Consiglio dobbiamo affrontare.
Non aggiungerei altro, lascerò a voi fare le considerazioni che
in parte già ieri avete fatto, utilizzando un tempo di discussione
che non era preposto a quello. Non abbiamo alzato la voce, non
abbiamo cercato di fermarvi, vi abbiamo lasciato parlare. Oggi ne
avete titolo pienamente, quindi fatelo.
Presidente -
Si è prenotato il consigliere Rollandin, ne
ha facoltà.
Rollandin (PA) -
Le considerazioni che sono state fatte
su questo testo risentono del momento in cui sono state poste. Ora,
è vero che non siamo in una situazione da poter contare su tutto
quello che qui è scritto, però l'impegno, che era stato ed è a oggi
il riferimento, è di mantenere quella volontà di rispettare quanto
si propone. Si dice: il Presidente e ogni organo praticamente
facciano il possibile per tener conto di queste esigenze.
Naturalmente non c'è l'elenco, però c'è chiaramente il riferimento
a quelle che sono le esigenze che devono essere comunque
assolte.
Noi non entriamo nel merito di come e di quando succedono certe
cose, non è lì il tema. Il tema è seguire già oggi quella
situazione che ci permetta successivamente di mantenere quanto qui
è scritto. Di più non possiamo. Non possiamo obiettivamente
immaginare di predisporre una situazione che non siamo in grado di
intraprendere. Evidentemente le valutazioni saranno conseguenti di
volta in volta a quello che anche noi seguiremo, per cercare di
rispettare quanto in questo documento si è voluto inserire.
Presidente -
Consigliere Aggravi a lei la parola.
Aggravi (LEGA VDA) -
Vede, presidente Lavevaz, due
battute su quello che lei ha detto, o meglio non ha detto. Non è
volontà di farla cadere in un tranello: lei ne ha posti già tanti
in questi mesi di tranelli, un po' agli uni, un po' agli altri;
stia attento lei a non caderci.
Le dico questo perché lei giustamente sostiene: "Il Governo c'è,
noi andiamo avanti, fatevi avanti, fate la proposta, avete la
possibilità, i vostri esponenti dicono". Ma se io dovessi fare
l'elenco di tutte le cose che abbiamo letto e che soprattutto lei
ha detto, io sarei abbastanza stupito: un passo indietro, un passo
di lato, si faccia avanti uno, si faccia avanti l'altro, stiamo
lavorando, dobbiamo vedere, in alcuni passaggi ci siamo anche
visti, anche tanto, è sempre un piacere vederla, però poi non si
conclude niente, la crisi non è aperta. Però poi, nello stesso
momento, quando si presentano delle iniziative, qualcuno dei suoi
assessori dice: "Io sono qui, però non mi prendo l'impegno". Ma
allora lei non dia del cornuto all'asino! C'è qualcosa che non va!
E quel qualcosa che non va non è nato oggi, è forse addirittura da
prima che ci fossero le dimissioni della collega Minelli, perché
sembra un po' la tela di Penelope quella del programma di questa
maggioranza, che bisognava rivedere, bisognava fare il punto, e
adesso si riparla di programma.
Mi perdoni, ma al di là di tutto, un po' di chiarezza è
necessaria. Le chiedo un po' di chiarezza, non la chiarezza, perché
non voglio chiederle di più. Lo stesso assessore Marzi, ci ha
parlato di "ciccionerie". Io non sono simpatico come lui,
probabilmente, però "deleghe cicce", dimagrimenti più o meno
delicati o più o meno violenti, che non mi auguro la tocchino,
Assessore. Sennò la nostra porta è aperta, sembriamo cattivi ma non
lo siamo e sicuramente non abbiamo distintivi di paesi o di
ideologie che hanno generato tanti morti sulla giacca e non
cerchiamo di dare lezioni di democrazia e di libertà agli altri.
Perché qua qualcuno, che poi è il peggiore dei conformisti, cerca a
volte di dare lezioni agli altri, ma quella stelletta rossa se la
dovrebbe togliere, perché è segno di violenza tanto quanto quello
che è dall'altra parte. Questo forse dà più fastidio, però questi
sono problemi di altri. Ognuno è quello che rappresenta e quello
che dice; d'altra parte, come c'è scritto nel Vangelo di Luca,
"Ogni persona vale il peso delle proprie parole", quindi
bonne
chance
!
Detto questo, la faccio breve. Penso che andremo al voto e
vedremo quello che succede però, ripeto, almeno da parte mia le
dico che se da oggi in avanti qualcuno dei membri del Governo o
anche lei dovessero dire nella risposta a un'interpellanza o a una
mozione "Io mi prendo l'impegno, ma non so se rimarrò qui o vedrò",
guardi, lo ritiro subito io quell'atto, perché altrimenti ci stiamo
prendendo in giro.
Presidente -
Vi sono altri interventi? Consigliere
Baccega.
Baccega (FI) -
Credo che se avessimo affrontato ieri a
caldo il tema, probabilmente con cinque minuti a testa avremmo
certamente chiarito una serie di aspetti. Noi ci presentiamo con un
impegno che è quello di capire. Anche oggi, nel dibattito odierno,
più volte è stato detto che siamo qui
pro tempore
, quindi
vedremo se questa maggioranza continuerà a lavorare e andrà
avanti.
Quando si è alzato il sipario 25 mesi fa di questa XVI
legislatura, già allora avevamo sottolineato che il mondo
autonomista, allora entusiasta di aver trovato la sintesi per la
composizione di una maggioranza esposta a sinistra - queste sono le
parole dell'assessore Caveri riportate
telles quelles
-
aveva trovato una quadra. Ma una quadra troppo a sinistra, lo
avevamo sottolineato, e avevamo sottolineato che molto presto
quella maggioranza si sarebbe incagliata. Sette mesi dopo quella
maggioranza si è incagliata: le colleghe Minelli e Guichardaz hanno
deciso, per divergenze programmatiche, di uscire da quella
maggioranza, andando a sottolineare che era necessaria una verifica
di maggioranza, tanto richiesta sia da loro quanto dai loro
colleghi di partito.
Eravamo nel pieno di un devastante ritorno alla pandemia.
Sicuramente l'assessore Barmasse lo sa benissimo, perché ha vissuto
anche lui un momento tremendo. E voi che cosa avevate detto? La
maggioranza va avanti comunque. Nonostante questa opposizione
rimarcasse quali erano le difficoltà, lei dice: "Sì, andiamo
avanti, facciamo le delibere". Certo, fate le delibere, proponete
delle leggi, eccetera, ma il sentore esterno, siete convinti che
sia quello che avete in tasca voi? Voi pensate che fuori la gente è
convinta che tutto vada bene? Leggendo i giornali e i quotidiani
tutti i giorni pare di no, leggendo quello che è successo
all'interno di una forza politica che è l'Union Valdôtaine, che è
quella trainante. Fuori non si capisce bene come funziona, sia il
mondo imprenditoriale, che le famiglie, che il mondo dello sport e
quant'altro.
Noi abbiamo capito che la mancanza di attribuzione di
quell'assessorato, mancante da ben diciotto mesi, era una mera
questione politica che non si riusciva a definire, nonostante il
collega e amico Restano era lì a dire: "Ma io sono a disposizione,
sono di questa maggioranza e credo che sia corretto è giusto di
farne parte integrante". No, lo avete lasciato al palo, in
stand-by,
prima bisognava risolvere tutte le altre magagne
che erano in campo.
Poi sono arrivate le elezioni politiche e avete detto: "Ne
parliamo dopo le elezioni politiche"! Di che cosa parliamo? Le
elezioni politiche hanno portato a casa un risultato, l'Union
Valdôtaine ha deciso di spostarsi verso il Parlamento candidando il
deputato, lasciando l'onore del Senato a qualcun altro in quella
lista e le elezioni politiche hanno dato un responso. Nonostante
questo responso, ancora siamo lì ad attendere che questo
assessorato venga attribuito. Devo dire che ci sono delle cose che
sicuramente sono cambiate da allora a oggi. Una cosa tra queste è
che c'è a Roma un Governo di centro-destra, che ha vinto le
elezioni in quasi tutta Italia e che sta già dando fiato a un
programma di Governo per cui si è impegnato con tutti gli elettori.
Oggi si doveva parlare di autonomia, suppongo, e quello è un
impegno di Governo che a un mese di distanza viene preso: il
Ministro incaricato parla di autonomie e autonomie speciali, e
questo è già significativo. Impegno preso, cominciamo a fare il
percorso adeguato per andare nella direzione giusta.
Io ho capito il suo
beau geste
, Presidente, ma dal beau
geste a quello che è successo dopo, c'è grande confusione, non c'è
chiarezza. E noi abbiamo bisogno di capire se i suoi assessori e
lei siete ancora in grado di dare delle risposte a questa
minoranza, a questa opposizione che vi pone dei quesiti, vi pone
l'attenzione sulle liste d'attesa, l'attenzione sul piano della
povertà, l'attenzione sull'edilizia residenziale pubblica,
l'attenzione sui mutui, sul bando affitti, tutta una serie di
questioni che a noi pare che non vadano nella direzione giusta.
Quello che mi ha in modo particolare colpito sono le
dichiarazioni che venivano fatte su una testata, erano
virgolettate, e sono il risultato di dichiarazioni della presidente
dell'Union Valdôtaine: "Il tempo sospeso può diventare perduto, si
aspetta una risposta dagli alleati". Questa roba qua fa ridere,
scusate ma fa ridere! Perché la crisi non l'hanno provocata gli
alleati, la crisi è interna a una certa situazione, e mi fermo a
dire situazione, che va chiarita. Ma andare a prendere gli alleati
per le orecchie, mi pare una roba che non sta né in cielo né in
terra, anche perché poi questo ha generato all'interno di tutta una
serie di altre segreterie la grande baruffa: abbiamo detto "C'è
baruffa nell'aria" e questo non ci è piaciuto.
L'ultima, e poi mi fermo, dichiarazione che la presidente,
dottoressa Machet, ha pubblicato: "Il lavoro è in divenire, siamo
al lavoro per finire di costruire la nuova Giunta". Buon lavoro!
"Oggi abbiamo dovuto analizzare come Comité Fédéral la
dichiarazione di Testolin e una serie di passaggi che sono stati
fatti, oltre a una analisi interna all'Union Valdôtaine, per capire
dove possiamo aver sbagliato". Qui l'apoteosi, scusate.
Io vi auguro buon lavoro. Formate questa Giunta quanto prima, se
avete la forza e le energie, ma fatelo, perché lì fuori sono
preoccupati.
Presidente -
Consigliera Erika Guichardaz ne ha
facoltà.
Guichardaz E. (PCP) -
Noi non abbiamo firmato questa
risoluzione e ieri non siamo intervenute a inizio del Consiglio,
nonostante per due volte in due riunioni della Conferenza dei
Capigruppo avessimo chiesto di parlare della situazione politica,
perché riteniamo che quello che sta avvenendo, ed è sotto gli occhi
di tutti, è grave. Si continua a sentir dire: "Non so se ci sarò,
se sarò ancora io, se avrò ancora queste deleghe". E in questo
clima ci chiediamo come si potrà affrontare, come si possano
affrontare quei due documenti importanti che abbiamo nelle
Commissioni, quei due documenti di indirizzo, che sono il DEFR e il
bilancio. Per questo noi abbiamo continuato anche in questi ultimi
due Consigli a presentare iniziative, a presentare interrogazioni,
interpellanze e mozioni, perché comunque ci è sempre stato detto
che c'era una Giunta, che c'era una maggioranza. Però crediamo, e
continuiamo a crederlo e continuiamo a chiederlo, lo chiederò anche
nella prossima riunione della Conferenza dei Capigruppo, se non
sarà ancora risolta la situazione, di poter capire quello che sta
avvenendo fuori.
Io ricordo bene il breve tempo in cui sono stata in quella
maggioranza, e in quel tempo mi ricordo che si diceva che non erano
i movimenti e i partiti che dovevano entrare nelle discussioni,
erano i ventuno consiglieri che dovevano decidere. Questo è stato
detto più volte, si diceva anche che il programma non era un totem,
e questo lo abbiamo visto, perché evidentemente si può anche
continuare ad andare avanti senza un programma e una
programmazione. Però noi continuiamo a chiedere, e lo chiediamo per
i valdostani, perché crediamo che sia un momento di estrema
difficoltà e queste siano risposte che dobbiamo dare principalmente
ai cittadini e non a quest'aula. Quello che chiediamo è che ci
venga in qualche modo detto; poi questo forse non è il modo, ed è
anche per questo che su questa risoluzione noi non siamo così
d'accordo, perché immaginiamo che sia un po' difficile per ognuno
di voi alzarsi e impegnarsi in questo momento. Però quello che
chiediamo è che questa situazione si risolva, perché ci vuole
chiarezza! Lo ripeto, ci vuole chiarezza perché noi da lunedì in
Commissione affronteremo quei due documenti e quindi chi verrà a
presentarceli dovrebbe essere quello che dovrà applicarli, almeno
questo immaginiamo.
Quello che semplicemente ci sentiamo di dire è che non state
facendo un danno a qualcuno di noi, lo state facendo all'intera
Valle d'Aosta continuando in questa ambiguità, perché non è con
l'individuazione di perimetri, revisioni, programmi, verifiche
programmatiche: ne abbiamo sentite di ogni in questi diciotto mesi.
Non è in quel modo che si affrontano i problemi. Molto
probabilmente, i problemi si affrontano alla radice e quindi,
secondo noi, è arrivato il tempo, e questo glielo chiediamo
Presidente, di fare chiarezza, non tanto per noi ma per i
valdostani.
Presidente -
Vi sono altri interventi? Consigliere
Marquis, è già intervenuto il consigliere Baccega per il suo
gruppo. Consigliere Marguerettaz.
Marguerettaz (UV) -
Non vi porterò via tanto tempo.
Vorrei semplicemente dire che qui nessuno nega il fatto che vi
siano dei confronti politici, ci siano delle valutazioni, vi siano
degli scenari che possono essere confermati, così come essere
modificati. Però quello che mi preme è riprendere anche un
passaggio che è stato fatto dal presidente Lavevaz, ovvero che noi
non stiamo creando nessun danno. Collega Guichardaz, lei sta
facendo una narrazione che non ha né capo né coda, perché...
Interruzione fuori microfono
.
Cosa vuol dire "Mamma mia"? È un'esclamazione? Sapesse che
esclamazioni ho io quando lei parla!
Voce fuori microfono.
Ci sono delle cose drammatiche e anche delle cose comiche. Al di
là di questo scambio alla "Raimondo Vianello e Sandra Mondaini",
vorrei dire che abbiamo avuto modo di predisporre un DEFR e
predisporre un bilancio. Da questo punto di vista affrontiamo
serenamente le discussioni che ci saranno dalla settimana prossima
per la programmazione del 2023. Abbiamo cercato di fare - per
carità, non voglio scomodare delle frasi a effetto - ma cerchiamo
di lavorare come se il nostro lavoro andasse avanti tranquillamente
fino alla fine della legislatura, nella consapevolezza che il
nostro lavoro di maggioranza potrebbe anche interrompersi. Ma lo
facciamo per avere la coscienza pulita, per fare le cose che noi
riteniamo giuste, per dare una risposta alla nostra comunità, non
probabilmente tutte le risposte, le risorse per definizione non
sono illimitate, non sono infinite, ma cerchiamo di dare delle
risposte.
Collega Baccega, sicuramente sul tavolo ci sono questi problemi,
le liste d'attesa, ci sono i problemi nell'ambito dell'agricoltura,
ci sono problemi per il caro energia. Ma io non credo che ogni
giorno della settimana, ogni ora del proprio mandato, gli assessori
piuttosto che i presidenti delle Commissioni, piuttosto che i
commissari, non abbiano cercato di dare una risposta; non c'è nulla
che è fermo!
Mi dite: è possibile immaginare di trovare delle definizioni?
Sicuramente si può sempre fare meglio, ma la narrazione che qua
tutto è fermo, io credo che non sia corretta. Giustamente
sollecitate il fatto che ci siano dei quadri politici che vanno
definiti: condivido, ma non c'è niente che è fermo e non c'è nessun
danno alla nostra comunità. Accettiamo lo sprono a fare meglio, ma
rimandiamo al mittente il fatto che questo dialogo politico stia
portando un danno alla Valle d'Aosta. E il fatto che ci siano il
DEFR, il bilancio, che ci siano tutte le attività che daranno
continuità all'attività dell'Amministrazione regionale per il 2023,
ne è una prova.
Stavo guardando la rassegna stampa: anche oggi la CVA ha mandato
a tutti una comunicazione che per il 2023 tutti gli sconti che sono
stati garantiti ai valdostani, cioè il 45 percento, sono assicurati
anche per il 2023.
Quindi, collega Minelli, dica di nuovo "Mamma mia" così
esorcizziamo il lavoro, però quello che pensate voi per il bene dei
valdostani, non abbia la presunzione di pensarlo da sola, lo
pensiamo anche noi ma, a differenza, lo facciamo.
Presidente -
Consigliere Chatrian ne ha facoltà.
Chatrian (AV-VdA Unie) -
Abbiamo ascoltato attentamente
le suggestioni portate in quest'aula dalle opposizioni, con delle
nuances
diverse fra il gruppo della Lega rispetto al gruppo
di Forza Italia, e abbiamo colto comunque delle differenze nel
mettere in evidenza eventualmente qual è lo stato dell'arte. Anche
per quanto riguarda Pour l'Autonomie, nel senso che sul piano più
politico siamo consci che bisognerebbe definire meglio quello che è
non solo lo stato dell'arte, ma soprattutto pensare a quello che
gradiremmo far succedere sul piano politico nelle prossime
settimane e nei prossimi mesi.
Dicendo questo abbiamo e ho colto una presa di posizione diversa
dalla parte destra e autonomista di questo Consiglio, per quanto
riguarda PLA. Per quanto riguarda invece l'intervento di PCP non
vorrei ripetere delle considerazioni. Sembra quasi dia fastidio se
noi troviamo delle soluzioni legislative, se noi approviamo degli
atti, se noi troviamo delle soluzioni, ma soprattutto quello che si
percepisce in aula, è che dà fastidio se troviamo delle soluzioni a
delle questioni magari a loro care sul piano politico e noi
troviamo finalmente dei percorsi utili alla comunità.
Dopodiché, riprendo non cosa stiamo facendo, ma cosa abbiamo
deciso di fare, che è ancora più importante. Ieri, in pochi minuti,
abbiamo approvato un consolidato, un documento non banale, e per
chi fa dell'Amministrazione, per chi accompagna tutta una serie di
atti, sono degli atti veramente pesanti. Dall'altra parte, nel
rispetto dell'opposizione, lunedì in II Commissione non abbiamo
voluto forzare per approvare il DEFR, altrimenti lo avremmo
approvato oggi, ma lo approveremo nel prossimo Consiglio, prima
della settimana importante di...
Intervento fuori microfono
Collega, se vuole prendere la parola... Sono le regole del
gioco... Le regole del gioco sono delle questioni serie. Ogni tanto
mi sembra che dobbiamo sottostare alle regole del gioco noi, invece
per voi non ci sono le regole del gioco. É un po' una partita
diciamo particolare!
Dopodiché vorrei mettere, come dicevo, in evidenza questi fatti.
Il prossimo Consiglio è convocato per il 30 novembre e il primo di
dicembre: arriveremo in aula con il DEFR e quindi discuteremo
serenamente il Documento economico finanziario regionale per il
2023, 2024 e 2025. Il presidente Malacrinò, insieme a tutta alla
Commissione e a tutti quelli che sono interessati a confrontarsi in
quella sede, lunedì mattina inizierà l'iter calendarizzato in modo
che, mi sembra, l'11 o il 12 di dicembre arriveremo in aula per
approvare il bilancio triennale 2023, 2024 e 2025. Quindi,
rimandiamo al mittente quello che è il percorso e soprattutto le
azioni che stiamo facendo.
Dopodiché, come dicevo prima, sul piano politico abbiamo anche
colto delle differenze oggi in aula e ne faremo tesoro per meglio
irrobustire e per dare più forza sul piano politico a questa
maggioranza nelle prossime settimane.
Presidente -
Consigliere Marguerettaz è già intervenuto.
Per mozione d'ordine, ne ha facoltà.
Marguerettaz (UV) -
Per la correzione di un errore
materiale. Mi sono lasciato prendere dall'entusiasmo e ho aumentato
del 5 percento lo sconto della CVA, dicendo che era al 45 percento:
è 40 percento. Un errore materiale, non vorrei generare delle
aspettative, perché sennò è un altro "Mamma mia".
Presidente -
Consigliere Cretier ne ha facoltà.
Cretier (FP-PD) -
Volevo partecipare al dibattito su
questa risoluzione. Giustamente il collega Chatrian ha evidenziato
la programmazione fatta dal collega presidente della II
Commissione: i tempi oramai sono certi e dobbiamo affrontare il
bilancio in questa fase per dare una prospettiva, perché ci sono
comunque delle aspettative. Le tempistiche sono ben cadenzate per
procedere e dare stabilità, perché a mio modo di vedere, malgrado
la risicata maggioranza a diciotto, è andata avanti in modo
compatto, anche oggi su alcune votazioni.
Bisogna dare delle risposte, è importante per tutti accelerare e
frenare - come ho già detto stamattina - quando è necessario. Poi
sinceramente non voglio mancare di rispetto alle colleghe, ma mi
viene in mente la figura di quelle due persone che sono sedute sul
ramo, ma che lo segano dalla parte sbagliata. Scusate, ma è una
figura che mi viene sempre, perché questo iter è partito nel
lontano 2020 e poi abbiamo perso dei pezzi per strada per evidenti
motivi, per il totem e oramai diciamo che questa poesia la
conosciamo a memoria...
Minelli
(
fuori microfono
) - Il dialogo...
Cretier (FP-PD) -
... il dialogo...
Minelli
(
fuori microfono
) - La possibilità di
confrontarsi...
Altre voci fuori microfono
Cretier (FP-PD)
- Chiedo scusa, non ho bisogno di
suggerimenti, non ho tante parole da esprimere, ma arrivando dal
settore agricolo alla fine a me interessa effettivamente la
materia.
Quindi, i risultati ottenuti in questi mesi,
secondo me, sono importanti per tutti quanti.
Presidente -
Altri vogliono intervenire? Non vedo altre
richieste d'intervento. Mettiamo in votazione la risoluzione. La
votazione è aperta.
Esito della votazione:
Presenti: 34
Votanti: 14
Favorevoli: 14
Astenuti: 20 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Minelli, Padovani,
Restano, Rosaire, Sapinet, Testolin)
La risoluzione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK