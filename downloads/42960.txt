Consiglio Regionale della Valle d'Aosta - Oggetto del Consiglio n. 428 del 24 marzo 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Pubblica sicurezza
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 428 del 24 marzo 2021 - Resoconto
OGGETTO N. 428/XVI - Interrogazione: "Notizie in merito ai
controlli da parte delle forze dell'ordine sui veicoli di trasporto
pubblico locale su gomma".
Bertin (Presidente)
- Punto n. 16 all'ordine del giorno.
Per la risposta, l'assessore Minelli.
Minelli (PCP) -
Grazie alla collega Foudraz. Prima di
rispondere alle tre domande contenute nella sua interrogazione,
vorrei fare alcune premesse.
Evidenzio in primis che le società affidatarie del servizio di
trasporto pubblico locale su gomma, interpellate dagli uffici in
merito all'ordine pubblico sui loro mezzi, non hanno evidenziato
criticità di rilievo dal punto di vista del rispetto
dell'incolumità del conducente o degli altri passeggeri. Vi sono
stati in passato rari episodi di comportamenti non consoni a bordo
dei mezzi, ma solo in un'occasione, negli ultimi dodici mesi, è
stato necessario far intervenire le forze dell'ordine, per un
episodio, peraltro avvenuto di pomeriggio, tramite chiamata al
112.
Ricordo che una parte degli autobus in servizio al trasporto
pubblico è dotata di dispositivi di videosorveglianza, uno
strumento particolarmente utile a cui far ricorso in caso di
necessità.
Gli investimenti in materiale rotabile che le società stanno
compiendo prevedono che su tutti i nuovi mezzi ci sarà la
predisposizione di questo dispositivo.
Aggiungo inoltre una puntualizzazione sugli orari serali e
notturni svolti dal trasporto pubblico locale: l'ultima corsa in
partenza da Aosta per Pont-Saint-Martin è alle ore 22:15, è una
corsa prevista per coloro che terminano generalmente il turno di
lavoro delle 22:00. Le corse notturne sperimentali sono state
invece attive tra il 29 novembre 2019 e il 2 novembre 2020, quando
sono state sospese anche per le limitazioni agli spostamenti dei
cittadini essendoci il coprifuoco dalle ore 22:00.
Per rispondere più nello specifico alle sue domande "quanti
veicoli di trasporto pubblico su gomma extraurbano e su rete
stradale siano stati controllati dalle forze dell'ordine
dall'inizio della pandemia oggi suddivise sulle tratte d'Aosta
verso l'alta Valle e verso la bassa Valle e quante persone siano
state identificate": dai contatti che sono intercorsi tra
l'Assessorato e le forze dell'ordine, in particolare con il
Comandante dell'Arma e con il Vice Capo Gabinetto della Questura,
risulta che dall'inizio della gratuità non è stato necessario
effettuare controlli specifici per problemi di ordine pubblico su
veicoli del TPL. Abbiamo comunque ricevuto il dato dei controlli
ordinari, definiamoli così, effettuati dai Carabinieri. Abbiamo
avuto solo questa comunicazione, che peraltro è arrivata questa
mattina, sui mezzi che si attestano come controlli ordinari, non
per ordine pubblico preciso: 197 da Aosta verso l'alta Valle e 62
da Aosta verso la bassa Valle nel corso di un anno.
Di conseguenza, facendo riferimento all'ordine pubblico, non
sono state nemmeno identificate delle persone, tranne che nel caso
a cui ho fatto riferimento precedentemente, e la comunicazione è
arrivata poco fa: l'Arma ha proceduto il 18 marzo del 2020 a
denunciare un cittadino italiano per la violazione dell'articolo
340 che è l'interruzione di pubblico servizio a causa di una
colluttazione dello stesso nei confronti di un autista della Savda.
Il fatto è avvenuto il 6 marzo 2020 alle ore 12:00 in Comune di
Châtillon e questo comportamento ha causato un ritardo di un'ora
circa sulla linea Châtillon-Cervinia-Pontey.
L'altra domanda che lei ci pone è "se vi sia stato un raccordo
con le forze dell'ordine al fine dell'attuazione dei controlli di
cui sopra": tenuto conto del basso numero di eventi problematici
che si sono verificati fino a oggi, non vi è attualmente in essere
un protocollo specifico tra la Regione e le forze dell'ordine,
relativo a questo tipo di controlli ma nel caso in cui ci fosse un
aumento di segnalazioni per queste problematiche, sarà impegno
dell'Assessorato attivarsi per un confronto con le società
affidatarie del servizio e appunto con le forze dell'ordine per la
messa in atto di successive azioni di controllo.
Ricordo inoltre che i controlli sul trasporto pubblico locale e
la relativa identificazione di tutti i passeggeri, fatta in modo
sistematico, implicherebbero ovviamente un importante ritardo del
mezzo nell'arrivo a destinazione, quindi questi controlli devono
essere effettuati se le segnalazioni e se i dati confermano
effettivamente una situazione di allerta e di necessità.
Sottolineo infine che sono stati invece effettuati dei controlli
da parte delle forze dell'ordine, concordati con gli Assessorati
coinvolti in questo periodo di pandemia, soprattutto da gennaio in
avanti, al fine di contenere gli assembramenti dei ragazzi davanti
ad alcune scuole secondarie di primo e di secondo grado con alto
afflusso di studenti, relativamente all'attuale situazione di
emergenza sanitaria.
Presidente -
Per la replica, consigliera Foudraz.
Foudraz (LEGA VDA) -
La presente interrogazione è stata
portata all'attenzione di questa assemblea consiliare poiché ci
erano pervenute numerose segnalazioni, sia personalmente sia
accedendo ai vari social media, e questo perché queste segnalazioni
erano intervenute in quanto, a seguito della gratuità del trasporto
pubblico locale dal 12 marzo dell'anno scorso, il numero di utenti
che usufruiscono di questo servizio è aumentato e di conseguenza
erano aumentate - almeno erano pervenute a noi - le segnalazioni in
merito a una condotta e a un comportamento di individui che,
soprattutto nelle ore serali, usufruiscono di questi mezzi di
trasporto, accedendo agli stessi in condizioni psicofisiche
alterate, probabilmente a causa di assunzione di alcool o di
sostanze stupefacenti, ponendo quindi un pericolo per l'incolumità
oltre che del conducente anche dei passeggeri.
Questo è un fenomeno che si è soprattutto intensificato nelle
ore serali e notturne sino alla data che lei ha citato, perché poi
il servizio è stato sospeso a novembre 2020 e interessava
prevalentemente il tragitto dalla stazione di Aosta direzione bassa
valle.
Dopo aver eseguito un'attenta analisi del numero delle corse di
trasporto pubblico locale su gomma che giornalmente partono dal
capoluogo regionale per la bassa e alta Valle e viceversa, diciamo
che i controlli effettuati dalle forze dell'ordine direi che sono
abbastanza minimi. Tutti i giorni partono dall'autostazione di
Aosta verso la bassa valle circa ventisei corse sull'intera
giornata calcolata dalle ore 06:15 del mattino sino alle ore 22:15
e venticinque corse sulla tratta inversa, quindi bassa Valle verso
Aosta, e queste spalmate su un orario che va dalle ore 04:15 del
mattino sino alle ore 21:50. Occorre evidenziare che il numero di
corse attualmente svolto nella fascia serale, visto che quella
notturna è sospesa, è pari a sei corse per ogni senso di
marcia.
I dati forniti non sono abbastanza soddisfacenti alla luce delle
lamentele che noi abbiamo ricevuto. Questa secondo noi è comunque
una problematica che, oltre ad avere risvolti di sicurezza e di
ordine pubblico, investe anche l'aspetto sanitario, poiché questi
soggetti, il più delle volte, non si attengono alle disposizioni
sanitarie in vigore per il contrasto della pandemia da Covid-19 e
quindi poco servono le lamentele e i richiami a comportamenti
corretti indirizzati a questi soggetti direttamente dagli altri
passeggeri o dai conducenti dei mezzi.
Quindi io ritengo che i passeggeri e i conducenti devono essere
messi nella condizione di poter viaggiare in tutta sicurezza sia
sotto il punto di vista dell'incolumità della persona sia sotto il
profilo igienico-sanitario e quindi ritengo che sia necessario che
il Governo regionale si raccordi con tutte le forze dell'ordine,
non solo con le forze dell'arma, con tutte le forze dell'ordine
presenti sul territorio regionale, al fine di attuare i controlli
del caso qualora si ritenga appunto necessario, visto che lei ha
comunicato che non ci sono state così tante segnalazioni, ma a noi
risulta diversamente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK