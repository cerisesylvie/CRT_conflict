Consiglio Regionale della Valle d'Aosta - Oggetto del Consiglio n. 799 del 22 ottobre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 799 del 22 ottobre 2014 - Resoconto
OGGETTO N. 799/XIV - Interpellanza: "Mancato trasferimento al
CPEL, alle Comunità montane e al Comune di Aosta dei finanziamenti
per la gestione dello Sportello Unico e delle Radio
Telecomunicazioni".
Presidente
- Chiede la parola il Consigliere Gerandin; ne
ha facoltà.
Gerandin (UVP)
- Merci Président.
È un'interpellanza che in parte è superata dalla delibera di
Giunta 1457 di venerdì scorso, del 17 ottobre, che stanzia 750.000
euro per la parte che riguarda lo Sportello Unico. Rimane in
sospeso chiaramente la parte legata alle Radio Telecomunicazioni,
per cui non ho la presunzione di dire che quest'iniziativa va
accelerata. Quando si portano a casa dei risultati, comunque li
facciate, anche se è di iniziativa vostra, sono comunque contento
del risultato, perché questa era un'effettiva difficoltà legata al
fatto che queste vanno a finanziare spese legate al personale e
quant'altro, e in questo momento si era in grande difficoltà. Non
vado oltre su questo.
Approfitto solo per rimarcare che alcune risorse che vengono
iscritte regolarmente in bilancio tipo questa, probabilmente -
anche come dicevo prima - se sono spese correnti legate anche al
costo del personale andrebbero erogate prima, e non a fine ottobre.
Approfitto anche per dire, tenuto conto che la notizia buona che
viene ripresa dalla stampa e sempre riferita alla finanza locale è
il finanziamento di 11 milioni e 400 euro per quanto riguarda il
sociale, le micro e il territorio, dicevo, approfitto per dire che
queste risorse dovrebbero avere...diciamo un trattamento, se
vogliamo, un po' privilegiato, essere disponibili immediatamente,
perché anche queste sono legate alla qualità del servizio e al
mantenimento sul territorio. Volevo anche capire qualcosa, leggendo
un po' sugli organi di stampa, sulle dichiarazioni - se c'erano dei
passaggi che probabilmente a me erano sfuggiti, magari anche ad
altri Consiglieri - legate al fatto che su queste risorse si
paventava dei tagli di 10 milioni, come si legge. Io non penso che
sia così, sarà semplicemente un discorso legato al fatto che queste
risorse, regolarmente iscritte a bilancio...perché ci tengo a
sottolineare che i 19 milioni che verranno trasferiti
complessivamente sono quanto è previsto all'interno del
bilancio...io non avevo capito, almeno mi era sfuggita la
possibilità che magari queste risorse venissero ridotte, per cui
queste dichiarazioni in cui si dice: "accogliamo con entusiasmo i
10 milioni di cui ne eravamo certi"... Tengo a sottolineare che
comunque, al di là delle dichiarazioni che permangono sulla stampa,
in questo momento non sono gli stessi trasferimenti dell'anno
scorso, perché l'anno scorso erano circa 22 milioni in totale,
quest'anno saranno circa 19 milioni. Solo per fare chiarezza, ecco,
e se si può avere una nota di tranquillità in merito dicendo che
mai era stata pensata una cosa del genere, come io sinceramente
penso, perché sarebbe davvero pura follia anche solo immaginare dei
tagli di questo genere. Probabilmente c'è stata una mancanza di
comunicazione o comunque anche magari tra Regione e CELVA un
malinteso...ecco, io lo chiamerei così. Grazie.
Presidente
- Per la risposta, ha chiesto la parola il
Presidente Rollandin; ne ha facoltà.
Rollandin (UV)
- Sì, grazie Presidente.
Per quanto riguarda i due punti, ringrazio il collega per aver
voluto sottolineare anche l'aspetto legato al finanziamento per le
microcomunità, cioè per il sociale. Ora voglio dire che in effetti
mai nessuno aveva pensato a questo, però c'è stato un po' di
terrorismo nelle microcomunità e nelle Comunità montane, perché è
passato un messaggio di "non c'è più certezza, vedrete che tagliano
i fondi", questo è un messaggio che era un po' girato. E noi,
francamente, avevamo difficoltà a stare dietro ai messaggi
subliminali - o nemmeno tanto - che ogni tanto girano tra il
personale delle varie microcomunità, perché sono molto veloci e
rapidi e sono tanti, è difficile cogliere l'attimo per fermare
l'onda, però adesso questo è superato, mettiamolo così.
Tornando invece all'interpellanza, allora, per quanto riguarda
il primo punto, sicuramente la delibera, come lei ha detto, ha
risentito anche della possibilità di avere una risposta positiva in
questo caso. Adesso sulla questione dei finanziamenti dobbiamo dire
che, come abbiamo anche correttamente annunciato qui, noi abbiamo
avuto un rallentamento nell'erogazione dei fondi per la questione
del Patto di stabilità che speriamo di chiudere quanto prima,
perché è una questione che ci ha condizionato e ci condiziona,
tant'è che speriamo di fare come i colleghi del Trentino e del
Sudtirolo, da cui aspettavamo l'esito per poter chiudere la nostra
parte, come ho già detto in altre occasioni, e possa darci
tranquillità non solo per il Patto di stabilità 2014, ma anche per
quello del 2015, che avrà regole diverse e con cui dovremo andare a
trattare.
Ecco, solo un'annotazione che credo vada nella logica di
migliorare anche la seconda delibera che porteremo adesso, venerdì
prossimo, per quanto riguarda le Radio Telecomunicazioni: vorremmo
fare in modo che avessero lo stesso interlocutore e, siccome sono
abbastanza collegate, in modo da poterle fare lavorare insieme già
da adesso, e in modo da dare dei risultati che noi ci auguriamo
siano ancora migliori di quelli ottenuti. So dell'impegno del
collega, che c'è stato per anni, soprattutto sullo Sportello Unico,
e adesso c'è quella commissione che conosce e che lavora con
difficoltà perché è un tema sempre delicato, in quanto c'è il
discorso di come può funzionare con Comune, Sportello Unico e
risposta. Stiamo facendo il possibile per dare una soluzione che
sia in linea con le attese dei cittadini. Grazie.
Presidente
- Per la replica, la parola al Consigliere
Gerandin; ne ha facoltà.
Gerandin (UVP)
- Merci Président. Grazie Presidente per
la risposta.
Dicevo che in parte era già superato... Sono contento anche che
si stia tutti insieme tranquillizzando un settore che in questo
momento era in palese difficoltà, perché è vero che c'era questa
grande difficoltà legata al fatto di non avere risorse e il grande
rischio di andare in anticipazione di cassa con tutte le
conseguenze. Questo tenuto conto che, come ben sapete, entro fine
ottobre bisogna comunque poi certificare anche gli equilibri di
bilancio, per cui non avere queste risorse con atti certi ai fini
della certificazione degli equilibri di bilancio era un grande
problema, un effettivo grande problema. Mi tranquillizza che non
sia mai stata neppure immaginata o ipotizzata una drastica
riduzione più o meno paventata, ma che sia un problema - lo
sappiamo - purtroppo legato al Patto di stabilità. Però
sottolineerei che alcuni settori tipo il sociale e quant'altro
dovrebbero avere una corsia preferenziale rispetto al Patto di
stabilità, non dovrebbero neanche essere intaccati minimamente, e
dovrebbero avere, all'atto dell'approvazione del bilancio, risorse
immediatamente disponibili: poi sul resto, se sacrifici andranno
fatti, ne discuteremo. Grazie.
Presidente
- Punto 16 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK