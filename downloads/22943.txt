Consiglio Regionale della Valle d'Aosta - Oggetto del Consiglio n. 2301 del 22 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2301 del 22 novembre 2006 - Resoconto
OGGETTO N. 2301/XII - Entità del fenomeno del lavoro nero
nella Regione. (Interrogazione e interpellanza)
Interrogazione
Appreso che, sulla base di studi effettuati dal Centro Studi
Cgia di Mestre, il lavoro nero in Italia è particolarmente
rilevante interessando oltre 3 milioni di lavoratori, con un
mancato gettito di imposte e di contributi di quasi 50 miliardi di
euro;
Preso atto che da tale studio si evince che la Valle d'Aosta
con ben 1.095 euro di debito fiscale per abitante è al 3° posto a
livello nazionale, dopo la Calabria (1.500 €), la Sicilia (1.191
€), mentre la Lombardia con 533 € è a livelli inferiori alla metà
della Valle d'Aosta;
Evidenziato che il lavoro nero non solo è un'evasione
contributiva e fiscale, che danneggia il lavoratore e la società,
ma anche un grave pericolo sanitario, in quanto viene evasa anche
l'obbligatoria assicurazione antinfortunistica, e sociale, in
quanto non maturando il diritto alla pensione i lavoratori sono
posti a rischio di assistenza sociale nell'età più
avanzata;
Sottolineato che il lavoro nero rappresenta un preoccupante
fenomeno di concorrenza sleale tra le imprese;
Ribadito l'impegno della nostra Regione, non solo nella
massima trasparenza fiscale, occupazionale e socio-sanitaria, ma
anche nella tutela primaria del lavoro, della sua qualità e della
sua sicurezza;
i sottoscritti Consiglieri regionali
Interrogano
l'Assessore competente per conoscere:
1) se vi sono valutazioni da parte delle strutture regionali
competenti in materia di lavoro sul fenomeno del lavoro nero in
Valle d'Aosta e se eventualmente i dati così raccolti corrispondano
con quelli dello studio citato in premessa;
2) se esistono iniziative e attività dell'Amministrazione
regionale al fine di prevenire, dissuadere e reprimere il ricorso
al lavoro nero;
3) quale coordinamento vi sia tra Amministrazione regionale,
INAIL e A.S.L., al fine di mettere in comune i dati in proprio
possesso e di ottimizzare l'intervento sul territorio;
4) quali azioni l'Amministrazione regionale abbia in essere
al fine di impedire che le società che svolgano qualunque attività
per l'ente pubblico, in base a convenzioni, appalti, concessioni o
qualunque altro rapporto afferente all'Amministrazione regionale
stessa, occupino lavoratrici e lavoratori non in regola con le
assicurazioni obbligatorie e le norme contrattuali.
F.to: Sandri - Fontana Carmela
Interpellanza
Preso atto dei dati forniti dalla CGIA di Mestre circa la
presenza del lavoro nero nelle varie Regioni e del relativo danno
al fisco per la conseguente evasione fiscale;
Appreso che, secondo tale indagine, la nostra Regione si
colloca al terzo posto tra le Regioni con la maggior
evasione;
i sottoscritti Consiglieri regionali
Interpellano
gli Assessori competenti per sapere:
1) quale valutazione viene data di questi dati;
2) se tali dati sono stati esaminati con gli Uffici
competenti e con i rappresentanti delle organizzazioni
imprenditoriali e sindacali;
3) quali provvedimenti sono stati presi, o si intendono
prendere, per contrastare nella nostra Valle il fenomeno del lavoro
nero.
F.to: Squarzino Secondina - Venturella - Bortot
Presidente
- La parola alla Consigliera Squarzino
Secondina.
Squarzino (Arc-VA)
- Credo che il fenomeno del lavoro
nero sia un fenomeno su cui ultimamente ci siano state molte
attenzioni da parte dell'opinione pubblica e anche da parte del
Governo, perché il lavoro nero è una macchia nella società, in che
senso? Intanto perché queste persone, che lavorano in nero, è come
se non fossero persone: non esistono per il fisco, né per i diritti
sindacali, non lasciano traccia del loro apporto produttivo al
Paese. Credo che anche solo questo elemento ci faccia dire che in
una democrazia non possiamo accettare che delle persone non siano
riconosciute in quanto tali, pur svolgendo un ruolo importante. È
poi un aspetto problematico anche per lo stesso mondo
imprenditoriale, intanto contrasta con la qualità dell'economia e
del lavoro, contrasta con una competizione corretta e leale con
tutte le imprese, quindi è un elemento che non per niente si chiama
lavoro nero, perché è una "zona grigia" di questa società su cui
bisogna esplorare.
È un fenomeno molto diffuso. Ho provato a cercare dei dati, ma
sono un po' diversi. La "CGIA" di Mestre, che è una Confederazione
degli artigiani di Mestre, calcola che sono circa 3 milioni, i dati
ISTAT portano a 4 milioni, il CENSIS a 5 milioni, di questi una
buona fetta ci dice la CARITAS sono immigrati. È un fenomeno che è
in crescita, perché - come ci ricorda l'articolo de "Il Sole 24ore"
di pochi giorni fa - nella verifica che è stata fatta è risultato
che dal 2005 al 2006 la percentuale di evasioni contributive,
quindi di lavoro irregolare, sale da 78% a 81% sul totale delle
verifiche effettuate. È un problema su cui lo stesso Consiglio
dell'Unione europea presta attenzione, nel luglio scorso nella
strategia per l'occupazione ha individuato fra le 10 linee guida
anche una che riguarda la necessità di far emergere il lavoro non
regolare in Europa, questo come uno dei 10 obiettivi fondamentali.
È un problema quindi che non riguarda solo l'Italia o la Valle
d'Aosta, ma l'intera Europa, è un problema reale di cui
preoccuparci e, per quanto riguarda la Valle d'Aosta, i dati non
sono riuscita tanto a trovarli. Ho trovato due dati: uno sempre su
"Il Sole 24ore", che ci dice come su 178 aziende visitate ne siano
state ritenute irregolari oltre il 52% e il numero di lavoratori
irregolari riscontrati in queste aziende è di 80, probabilmente
sono aziende molto piccole, perché su 92 aziende irregolari hanno
trovato 80 lavoratori irregolari, magari qualche lavoratore
irregolare è presso più aziende, non lo so.
Il secondo dato che emerge da tale ricerca della "CGIA" di
Mestre è che, se calcoliamo quanto il lavoro nero incide
sull'evasione fiscale, verifichiamo che questo lavoro nero sottrae
all'imponibile della Valle d'Aosta 274 milioni di euro, che
corrisponde a circa 1.095 euro l'anno per ogni persona. C'è
comunque un incidenza sulle entrate fiscali della Regione, non sarà
moltissimo, ma è un costo pro capite molto alto rispetto al costo
pro capite nelle altre Regioni; noi ci collochiamo al terzo posto
fra le Regioni con maggiore evasione, non in termini quantitativi,
ma in termini di percentuali. Di fronte a questo fenomeno, credo
sia importante che chi è preposto a governare il lavoro e governare
le attività produttive, a governare l'intero mondo della produzione
del lavoro, debba essere interessato a valutare i dati di lavoro
nero esistenti nella nostra realtà. Le domande che poniamo allora
sono: che valutazione viene data, se su questi dati il Governo ha
fatto una riflessione congiunta con sindacati e con imprenditori,
con gli uffici competenti, per capire quale strategia può essere
messa in atto e se sono già stati individuati alcuni interventi di
tipo diverso, o alcuni intendimenti perché anche in Valle d'Aosta
si faccia un'attività di contrasto al fenomeno del lavoro nero.
Président
- La parole à l'Assesseur aux activités
productives et aux politiques du travail, La Torre.
La Torre (FA)
- Cercherò di rispondere all'interrogazione
e all'interpellanza, partendo da un'affermazione che vuole essere
chiarissima: vogliamo combattere con tutti i mezzi possibili e che
ci sono dati il lavoro nero, perché il lavoro nero toglie la
dignità del lavoro e umilia le persone. Noi siamo ingaggiati in
tutti i nostri organi, che sono il Consiglio per la sicurezza, il
Consiglio per il lavoro, il Patto per lo sviluppo, a combattere
qualsiasi forma di lavoro nero e a questo non solo non ci
sottraiamo, nel senso che non vogliamo essere latitanti rispetto a
alcuna domanda, quindi ben vengano le vostre interrogazioni, ma
allo stesso tempo siamo noi che andiamo a stimolare settore per
settore gli imprenditori, gli artigiani, andiamo a creare questa
coscienza civile che deve innanzitutto essere rispettosa dell'uomo
e conseguentemente del lavoro che svolge per vivere in modo
dignitoso.
Per quanto riguarda l'interpellanza e l'interrogazione, in
premessa occorre precisare con forza che le notizie diffuse con
grande clamore dal Centro studi di Mestre, che è un'Associazione di
artigiani e piccole imprese con sede a Mestre, a Marghera, nel
Trevigiano e a Chirignago non provengono però da un ente
specializzato in ricerche e produzione di dati statistici, ma sono
frutto di elaborazioni e di stime su dati esistenti e prodotti da
primarie istituzioni come l'ISTAT. In generale non sono
accompagnate da note metodologiche che consentano di valutare il
grado di attendibilità e precisione delle stime pubblicate, tant'è
vero che in questi giorni è uscito invece un altro articolo
importante su "Il Sole 24ore", che fa riferimento al lavoro nero,
che da dei dati precisi. Ora, lei fa riferimento giustamente
all'80%, per la precisione 78%, di aziende controllate che hanno
dimostrato di essere irregolari; secondo i dati de "Il Sole 24ore"
nella nostra Regione, dove sono state controllate 170 aziende, ne
sono state riscontrate 92 irregolari, quindi, per esempio, se
fossero veri i dati de "Il Sole 24ore", saremmo solo al 52% e,
dando una rapida scorsa a tutte le Regioni, saremmo in assoluto la
Regione con la percentuale più bassa, sebbene io stesso mi dico che
è impressionante, perché si va dal 90% della Sardegna al 70% del
Molise, all'80% dell'Umbria e noi con il 52% comunque saremmo gli
ultimi...
Squarzino
(fuori microfono)
- ... e l'INPS...
La Torre (FA)
- ... però i dati dell'INPS sono dati
importanti, di cui c'è quasi più affidabilità rispetto a
un'Associazione artigiani di Mestre, quindi non mi conforta il 52%,
ma mi conforta che siamo gli ultimi rispetto alla media nazionale.
In particolare nel caso di Mestre, partendo dall'indagine ISTAT sul
lavoro non regolare pubblicata nel 2005 relativa al 2003 sulla base
di stime successive sulle unità di lavoro irregolari, informazione
che presenta livelli di incertezza - per ammissione della stessa
ISTAT a causa della difficoltà, essendo un lavoro sommerso, ad
avere dati al 100% precisi - da non consentire una misurazione
statistica precisa nel tasso di irregolarità a livello provinciale,
ipotizza comunque, prima di attribuire un valore economico al PIL
non dichiarato e frutto del lavoro nero, che successivamente viene
individuato in un altro valore e ad un mancato gettito fiscale e
contributivo... arrivando in questo modo ad una suddivisione a
livello regionale dell'evasione fiscale e contributiva... quindi
anche questi 1.000 euro che vengono attribuiti vengono attribuiti
in un modo approssimativo, non sono corrispondenti, ma su questo
penso che siamo d'accordo...
Squarzino
(fuori microfono)
- ... non è
questo...
La Torre (FA)
- ... esatto. Con successive ipotesi viene
sistemata l'evasione pro capite di ogni Regione e "dulcis in fundo"
viene stabilita una graduatoria regionale, quindi non è comunque
questo... credo si possa affermare - qui finivo il concetto - i
1.095 di evasione contributiva e previdenziale di ogni Valdostano
sono un'ipotesi, che non ha una grande attendibilità, tutta da
verificare. A monte di tutte queste osservazioni comunque occorre
soffermare l'attenzione sul fatto che siamo nella difficoltà
oggettiva di misurare fenomeni non direttamente osservabili per
definizione trattandosi del cosiddetto "lavoro nero". Stiamo
cercando di quantificare un fenomeno per sua natura sfuggente,
quindi stiamo operando anche attraverso una raccolta di dati che
passano dall'INPS, ma anche dall'USL, perché stiamo cercando anche
di capire quelli che possono essere gli incidenti sul lavoro che,
essendo lavoro nero, non vengono denunciati, ma che in realtà ci
troviamo a riscontrare, per esempio, all'interno degli ospedali, i
famosi uomini abbandonati sui marciapiedi che si fanno male nei
cantieri e vengono abbandonati sui marciapiedi...
Squarzino
(fuori microfono)
-... anche in
Valle?
La Torre (FA)
- ... no, stiamo cercando di capire anche
questo, ma i dati li raccogliamo anche attraverso queste cose, è un
metodo... stiamo provando a scoprire... ad esempio, gli infortuni
del primo giorno, cosa vuol dire? Sono quei famosi infortuni -
adesso non stiamo dicendo nulla che voglia "gettare ombre" su
professioni che magari lavorano correttamente - che a volte possono
nascondere il lavoratore a nero che infortunatosi di colpo compare
il primo giorno di lavoro; questo è un altro dato che fa da
spia.
È importante precisare che il lavoro nero non è tutto uguale,
infatti nella grande categoria del lavoro irregolare coesistono
situazioni molto differenziate, che vanno dalle attività che
violano ogni legge, alle attività svolte senza rispetto delle norme
in materia di lavoro, fisco e contributi, alle attività che invece
tendono ad evadere solo alcuni aspetti contributivi o fiscali con
conseguenze diverse per il lavoratore e la società nel suo
complesso; va combattuto tutto lo stesso, ma bisogna fare una
gradualità delle sue sfaccettature. Tutte queste diverse forme però
sono classificate come lavoro irregolare: dall'evasione totale di
contributi ed imposte e al mancato rispetto delle norme in materia
di sicurezza del lavoro, a forme di evasione contributiva parziale
come l'occultamento del lavoro straordinario festivo.
La misura dell'economia sommersa, secondo le indagini ISTAT
relativa al 2003, colloca in ordine decrescente di gravità la Valle
d'Aosta all'8° posto fra le Regioni italiane, come tasso di
irregolarità delle unità di lavoro...
(interruzione della Consigliera Squarzino Secondina, fuori
microfono)
... si tratta già di una posizione diversa rispetto alla
graduatoria del Centro studi di Mestre...
(interruzione del Presidente della Regione, fuori
microfono)
... analizzando in dettaglio la situazione della Valle d'Aosta,
si evidenzia una situazione ben differenziata con il settore
agricolo e industriale, che hanno un tasso di irregolarità ben
inferiore alla media nazionale, e con il settore dei servizi
privati che registra un tasso di irregolarità più elevato della
media nazionale, che da solo spiega la collocazione in graduatoria
regionale della Valle d'Aosta. A completamento di queste
informazioni si può aggiungere che le informazioni amministrative
degli enti di controllo, Ministero del lavoro, INPS e INAIL,
segnalano in generale la presenza prevalente di "lavoro grigio",
vale a dire il lavoratore è presente nei libri obbligatori
aziendali, quindi esiste come lavoratore ufficiale, ma non tutte le
componenti delle prestazioni lavorative sono registrate: questa è
la situazione che forse più può capitare nella nostra Regione.
Questo è il quadro generale che risponde alla prima domanda.
Per quel che riguarda l'interpellanza, il punto n. 2, rispetto
sia alla data del comunicato del 9 novembre 2006, sia relativo
al... dello stesso, fra l'altro finalizzato alle attività di
comunicazione specifica della tassazione di categoria in questione,
in relazione alla discussione in corso sulla legge finanziaria
nazionale... per ovvi motivi di tempo e contenuti non ha dato per
il momento origine a momenti di consultazione particolari, cioè il
lavoro che stiamo facendo procede, non è che perché abbiamo letto
un comunicato abbiamo cambiato la nostra posizione che stava nelle
affermazioni nette che ho fatto all'inizio. Per completare
l'informazione, si precisa che la Regione ha sempre designato la
propria rappresentanza e partecipato alle attività quando si sono
svolte, sia del CLES regionale, Comitato per l'emersione del lavoro
sommerso, avente sede presso la sede regionale del lavoro di Aosta,
ufficio periferico del Ministero del lavoro, sia dell'Osservatorio
sul lavoro nero, costituito presso la sede regionale dell'INPS di
Aosta.
Punto n. 3, premesso che le strategie per combattere il lavoro
irregolare sono complesse e coinvolgono il livello nazionale per le
competenze in materia di ispezione e repressione e di regolazione
civilistica dei rapporti di lavoro, si segnala che nella legge
finanziaria nazionale sono previste misure di rafforzamento delle
comunicazioni e delle registrazioni obbligatorie in materia di
rapporto di lavoro, attività che coinvolgerà i centri per l'impiego
regionali, che sono già allertati, con lo scopo di aumentare
conoscenze e visibilità nel mercato del lavoro e dei rapporti di
lavoro esistenti. Per quanto riguarda la Valle d'Aosta, si
sottolinea che l'accesso a tutte le misure di incentivazione
dell'occupazione, previste dal Piano triennale regionale di
politica del lavoro 2004-2006 richiede la documentazione necessaria
a dimostrare la regolarità del rapporto di lavoro in essere, quindi
le buste paga, i contratti individuali, con lo scopo evidente di
fare un'occupazione regolare; quindi noi chiediamo di portarci i
documenti perché vogliamo avere la certezza che chi chiede i
contributi sia in condizioni di essere regolare.
Facendo riferimento anche all'interrogazione, punto n. 2, si
riporta quanto già evidenziato in risposta al punto n. 3
dell'interpellanza: premesso che le strategie per combattere il
lavoro irregolare sono complesse... ma è la stessa risposta, la
stavo rileggendo, non ha senso, penso che l'abbiate sentita.
Al punto n. 3 dell'interrogazione si evidenzia che gli
interroganti non hanno citato tutti gli attori, fra questi un
attore importante che è l'INPS sia per funzioni previdenziali
svolte, sia per attività ispettive esercitate autonomamente e in
collaborazione con le altre istituzioni, infine perché si tratta
dell'ente presso cui ha sede l'Osservatorio regionale sul lavoro
nero. Fra l'altro, si ricorda che la Regione ha sempre designato la
propria rappresentanza e partecipato alle attività quando si sono
svolte, come ho detto prima, sia del CLES regionale, Comitato per
l'emersione del lavoro nero sommerso, avente sede presso la
Direzione regionale del lavoro.
Con rammarico si mette in luce che se alla Regione è stata
assegnata un'importante funzione di coordinamento fra i diversi
enti che si occupano di salute e sicurezza del lavoro, altrettanto
non è stato fatto in materia di emersione del lavoro irregolare,
soprattutto per gli aspetti di sorveglianza, vigilanza e
repressione, pur esercitando importanti funzioni in materia di
politica del lavoro e di regolazione del mercato del lavoro, cioè
queste competenze non ci sono state fino in fondo assegnate.
Per quel che riguarda il punto n. 4, si precisa che nel caso di
appalti per lavori pubblici viene regolarmente richiesto il DURC
(Documento unico di regolarità contributiva), mentre nel caso degli
appalti di servizi, prima di provvedere alla liquidazione, gli enti
pubblici procedono alla richiesta agli enti previdenziali della
documentazione attestante la regolarità contributiva.
Credo che le risposte ci siano state; man mano che raccoglieremo
i dati... se c'è questo interesse, ve li farò avere, ritengo sia
una battaglia comune che dobbiamo portare avanti con fermezza.
Presidente
- La parola al Consigliere Sandri.
Sandri (GV-DS-PSE)
- Siamo soddisfatti della risposta
dell'Assessore, nel senso che mi sembra che su questo punto
l'Amministrazione regionale continui nella sana tradizione di avere
una grande attenzione su tale tema, quindi non possiamo che
prenderne atto con soddisfazione. Ci sono alcuni punti che
dovrebbero essere un po' evidenziati, in modo da mantenere alta
l'attenzione, intanto 80 lavoratori irregolari, recuperati in 9
mesi - da gennaio a settembre 2006 così come dai dati de "Il Sole
24Ore" - sono comunque tanti, perché significano una forza lavoro
superiore a quella della gran maggioranza delle imprese valdostane.
Credo che da un'analisi di questi dati, che ho fatto
successivamente alla presentazione di tale interrogazione, emergano
anche riscontri particolari e nuovi, che meriterebbero attenzione e
che non sono stati citati dall'Assessore, in particolare una
presenza di... che ha messo una serie di paletti all'immigrazione
che hanno comportato che le quote di immigrati per Paese vengono
spesso e volentieri completate prima della stagione estiva, con il
risultato che tutta una serie di operatori dell'allevamento in
Valle d'Aosta, che utilizzano da tanti anni operatori
extracomunitari, non possono metterli in regola, perché non
riescono a rientrare negli scaglioni previsti dal Ministero. Questo
è un problema complesso, cioè secondo me dobbiamo andare a
focalizzare tale tema perché, da un lato, abbiamo bisogno di questi
lavoratori per far funzionare i nostri alpeggi; dall'altro, però
c'è una legislazione nazionale che ci pone grossi problemi rispetto
all'immigrazione.
Credo che fare da tale punto di vista a questi comitati e a
questi nuclei di valutazione, che si stanno occupando dei vari
settori... anche un intervento su questi temi... perché alla fine
di conclude che tali alpeggi si trovano in difficoltà e si
ritrovano ad avere pesantissime multe e passaggi nel penale,
rispetto a una situazione che fino a qualche anno fa invece si
risolveva abbastanza facilmente. Ritengo sia un quadro complesso
che meriti attenzione, in particolare volevo chiedere, oltre a
quello che era stato detto da lei, Assessore, di porre una
particolare attenzione al mondo dell'agricoltura e a quello in
particolare dei margari provenienti da fuori della Comunità
europea.
Presidente
- La parola alla Consigliera Squarzino
Secondina.
Squarzino (Arc-VA)
- Mi sembra che chi le ha preparato la
risposta abbia dato un quadro complesso, articolato della
situazione. Credo che manchino alcune indicazioni politiche,
Assessore, perché a parte l'affermazione:
"a noi interessa
combattere il lavoro nero, siamo contro assolutamente"
, però,
se veramente vi fosse questa volontà politica, magari si
tradurrebbe anche in momenti chiari in cui si fa il punto della
situazione e si vede dopo 3-4-5 mesi l'altro punto della
situazione... per vedere se effettivamente dal primo momento al
successivo vi sono stati dei cambiamenti, perché lei ha spiegato
una procedura, ma non ci ha fornito un dato. Per i dati che ci ha
fornito, cioè lei fa riferimento a quelli apparsi su "Il Sole
24Ore" e così... ma io mi chiedevo: visto che fate questo lavoro
incrociato che ritengo corretto dal punto di vista procedurale,
cioè vedere i dati INPS, i dati USL, gli infortuni del primo
giorno, questi dati cosa vi hanno descritto, qual è l'entità del
fenomeno che vi hanno descritto? Può darsi che voi abbiate tali
dati, ma questa sera non li avete forniti, però perché anche se c'è
la volontà di contrastare, e giustamente si intende operare in
questo tempo, sarebbe interessante verificare da un anno all'altro
rispetto ai dati che avete se si verifica una diminuzione o meno.
Questi "eventi sentinella", che lei giustamente ha individuato,
dovrebbero emergere chiaramente e tali dati dovrebbero essere
forniti a chi è interessato ad avere un quadro generale delle
cose...
La Torre
(fuori microfono)
- ... alla fine
dell'anno i vari centri che si stanno occupando di queste cose li
metteranno insieme, li confronteranno...
Squarzino (Arc-VA)
- ... e questa sarà la prima volta che
avverrà questa elaborazione?
La Torre
(fuori microfono)
- ... credo di sì
...
Squarzino (Arc-VA)
- ... quindi sarà interessante vedere,
almeno una volta all'anno, questi dati che vengono presentati in
Consiglio. Va bene.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK