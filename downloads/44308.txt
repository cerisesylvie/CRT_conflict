Consiglio Regionale della Valle d'Aosta - Oggetto del Consiglio n. 1361 del 9 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CACCIA E PESCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1361 del 9 marzo 2022 - Resoconto
OGGETTO N. 1361/XVI - Interpellanze: "Pubblicazione sul sito
del Consorzio pesca della Valle d'Aosta delle autorizzazioni per le
immissioni ittiche a sostegno della pesca sportiva" e "Azioni volte
ad ottenere l'autorizzazione in Valle d'Aosta di immissioni di
specie ittiche non autoctone a sostegno della stagione della
pesca".
Bertin (Presidente) -
Alla presenza di 31 Consiglieri
diamo avvio ai lavori di questo pomeriggio. Siamo al punto n. 29
che viene discusso insieme al punto n. 30. Pertanto si procederà
con le due illustrazioni, per il tempo della risposta
dell'Assessore verrà sommato il tempo previsto per ognuna delle due
interpellanze e poi ci saranno le repliche. Ha chiesto la parola il
consigliere Brunod, ne ha facoltà.
Brunod (LEGA VDA) -
Secondo la vigente normativa, le
immissioni ittiche possono essere effettuate solo con specie
autoctone, salvo autorizzazioni in deroga da parte del Ministero
della transizione ecologica, previo parere ISPRA, a seguito di
presentazione da parte delle Regioni di uno studio del rischio. Si
è appreso attraverso precedenti iniziative consiliari presentate e
anche attraverso interlocuzioni con l'Assessore competente che:
- in Valle d'Aosta le specie sicuramente autoctone sono la trota
marmorata e il temolo, l'autoctonia della trota mediterranea è
stata messa in discussione dagli studi successivi alla carta ittica
regionale e sono attualmente in corso degli approfondimenti
scientifici sulla problematica commissionati all'Università delle
Marche, che ha recentemente lavorato sull'autoctonia della trota
mediterranea in Piemonte;
- in Valle d'Aosta attualmente non si dispone di materiale
ittico autoctono per effettuare immissioni sul territorio (né
marmorate, né temoli, né mediterranee);
- attualmente è molto difficile (quasi impossibile) reperire
materiale ittico autoctono da allevamenti fuori regione;
- per quanto riguarda la trota marmorata e il temolo, è stato
recentemente avviato il progetto "Life Graymarble" che ricercherà
esemplari autoctoni in Piemonte (si è appreso che in Valle d'Aosta
non ce ne sono più) e avvierà la riproduzione degli stessi presso
lo stabilimento ittico di Morgex.
Occorre considerare che nella Dora Baltea sono previste
unicamente immissioni di trota marmorata e temoli in quanto
l'immissione di trote non autoctone ne comprometterebbe
l'esistenza. Abbiamo appreso dall'Assessorato competente che, in
attesa di disporre di materiale autoctono, si intendono effettuare
immissioni ittiche soprattutto per il sostegno della pesca sportiva
con materiale alloctono (trote fario sterili e trote iridee). In
tutte le situazioni che non consentono la fuoriuscita dei pesci
invece si può provvedere all'immissione di pesci non autoctoni
senza richiedere specifica autorizzazione.
Abbiamo preso atto che al momento si è ancora in attesa del
risultato delle indagini in merito alla conferma o meno
dell'autoctonia della trota mediterranea dove, in caso di esito
positivo, si otterrebbe il rilascio dell'autorizzazione da parte
dell'ISPRA per le immissioni ittiche della relativa specie. Inoltre
vogliamo evidenziare che in data 24 febbraio 2022 sul sito del
Consorzio regionale per la tutela, l'incremento e l'esercizio della
pesca in Valle d'Aosta, nella sua pagina iniziale e nelle varie
sezioni si ritrovano informazioni relative, per esempio:
- 17 riserve tra cui scegliere e acque libere: acque libere
(Dora Baltea Valle d'Aosta e ripopolamenti);
- ripopolamenti e controlli delle acque: acque libere diverse
dalla Dora Baltea, acque libere in Dora Baltea.
A fine febbraio abbiamo appreso dal portale della Federazione
Italiana Pesca, e soprattutto anche da articoli di settore, che ci
sono state notizie fortunatamente positive al riguardo, infatti,
prendendo spunto dall'articolo pubblicato sul sito della
Federazione, apprendiamo che è stato approvato dal Senato in via
definitiva il decreto Milleproroghe 2022 e con esso l'importante
emendamento in materia di immissione alloctona. In questo articolo
è contenuto l'importante articolo che recepisce le indicazioni
fornite da FIPSAS e FIOPS in materia di immissioni di alcune specie
alloctone.
Quest'articolo era stato inserito grazie a un emendamento
presentato dal Presidente della VIII Commissione Ambiente,
territorio e lavori pubblici della Camera, sottoscritto anche da
vari Deputati e votato da Parlamentari appartenenti a tutti i
gruppi politici, dalle Commissioni congiunte Bilancio e Affari
costituzionali della Camera la scorsa settimana, si sta parlando
del 28 febbraio.
L'articolo prevede quindi che dopo il comma 5 si aggiunga il
seguente comma 5bis: "All'articolo 1 della legge 30 dicembre 2021,
n. 234, dopo il comma 837, è inserito il seguente 837bis: "Al fine
di consentire un'adeguata politica di gestione delle specie ittiche
alieutiche, fino al 31 dicembre 2023, non trova applicazione
l'articolo 12, comma 1, del regolamento di cui al decreto del
Presidente della Repubblica 8 settembre 1997, n. 357, e successive
modificazioni, per le sole disposizioni riguardanti l'immissione in
natura di specie non autoctone la cui immissione era autorizzata in
data antecedente all'applicazione del decreto direttoriale 2 aprile
2020".
Riteniamo che quest'articolo possa aiutare a fare più chiarezza
sui comportamenti che le Regioni potranno tenere nell'attuale fase
transitoria in materia di immissioni di specie alloctone come trota
fario, trota iridea, salmerino alpino, coregone lavarello in attesa
del lavoro che dovrà svolgere il Nucleo di valutazione da poco
istituito e che è stato previsto con l'approvazione della legge di
bilancio 2022 e che terminerà i propri lavori entro il 31 dicembre
2023. Quest'articolo rappresenta un tentativo per cercare di dare
una risposta alla necessità del settore della pesca sportiva al
settore dell'ittiocoltura e anche a tutto l'importante indotto di
mercato che vede nella pesca sportiva un volano fondamentale di
promozione del territorio e di
marketing
territoriale.
Inoltre è giusto anche fare alcuni passaggi per quanto riguarda
la legge regionale 11 agosto 1976 n. 34: "Nuovi provvedimenti in
materia di pesca e del funzionamento del Consorzio regionale per la
tutela e l'incremento della pesca" dove all'articolo 3 si dice che
l'attività che il Consorzio svolge è rivolta al conseguimento dei
seguenti fini - e ne cito solo alcuni -: favorire la pescicoltura e
curare il ripopolamento ittico mediante la costituzione di bandite
di pesca e zone di ripopolamento e recupero, valorizzare la pesca
quale attrattiva turistica istituendo in zone idonee opportune
riserve consorziali e svolgendo adeguata opera in collaborazione
con gli organi turistici della Regione, svolgere attività
didattico-divulgativa al fine di diffondere la conoscenza dei
problemi dell'ittica e della pesca, eseguire tutti gli altri
compiti e incarichi che l'Amministrazione regionale riterrà di
affidargli nell'interesse dell'ittica e della pesca.
Constatato che normalmente, come da regolamento, a partire
dall'ultima domenica di marzo, è consentita l'attività della pesca,
si interpella l'Assessore competente per conoscere se, come Giunta,
vi sia l'intenzione di dare seguito a quanto previsto dal decreto
Milleproroghe che è in vigore dal 1° marzo 2022; se vi sia
l'intenzione, in collaborazione con il Consorzio pesca della Valle
d'Aosta, di rendere nota nella maniera più trasparente la
situazione attuale per quanto riguarda le immissioni ittiche
attraverso la pubblicazione sul sito del Consorzio e altre forme di
comunicazione al fine di portare a conoscenza nel migliore dei modi
a tutti gli appassionati del settore della pesca.
Presidente -
Sempre per l'illustrazione, ha chiesto la
parola il consigliere Baccega, ne ha facoltà.
Baccega (GM) -
Anche Forza Italia, attraverso il
sottoscritto, presenta quest'interpellanza. È stata coinvolta da
numerosi suoi sostenitori e amanti della pesca in generale per
capire che cosa si muove in questo mondo e che cosa la nostra
Regione ha elaborato sulla base delle indicazioni e dei vincoli
europei.
Evidentemente quest'interpellanza nasce il 25 febbraio e ancora
non si aveva contezza delle risultanze del decreto Milleproroghe
2022 in termini di voto e soprattutto sull'emendamento in materia
di alloctoni presentato nelle Commissioni riunite, la I e la V.
Quest'interpellanza che ho presentato richiama l'interrogazione
del 1° dicembre del collega Brunod nella quale l'Assessore aveva
risposto che le immissioni in natura di specie non autoctone, per
l'attuale normativa in materia di conservazione degli habitat,
erano generalmente vietate, che comunque si era preso atto della
scarsità di materiale autoctono presente nelle acque italiane e che
tale blocco delle immissioni stava provocando ingenti danni
economici al settore della pesca, che il Consorzio regionale pesca
è stato coinvolto nella predisposizione di uno studio, e lo abbiamo
visto, esaminato e a sua volta trasmesso al Ministero che poi ha
avuto risposte dell'ISPRA, che nell'ambito della Conferenza delle
Regioni si era determinato di adottare procedure rapide e snelle
per ottenere l'autorizzazione all'immissione di specie ittiche
parautoctone e non autoctone peraltro già presenti da decenni nelle
nostre acque e che era necessario provvedere, in considerazione
delle criticità espresse dalle Regioni e dalle Province autonome, a
un'azione congiunta per avere delle deroghe e consentire la ripresa
di un'attività condivisa con le associazioni di pescatori nazionali
locali.
Peraltro, Assessore, avevamo preso nota della ripresa
dell'immissione della trota iridea, della trota fario mediterranea,
del salmerino alpino e coregone lavarello in Lombardia, dove
l'Assessorato lombardo aveva anticipato la norma e dato il via alle
immissioni, ma soprattutto ci aveva anche incuriositi
l'autorizzazione del Ministero alla transizione ecologica che aveva
dato alla Regione Friuli Venezia Giulia l'autorizzazione
all'immissione della trota iridea a scopo di pesca sportiva per lo
svolgimento di gare per il prossimo triennio. In questi giorni
abbiamo preso atto che sono iniziate le semine degli avannotti di
coregone nelle acque del lago di Viverone che prima erano bloccate;
questo sblocco ha fatto sì che gli avannotti presenti nell'impianto
di piscicoltura di Viverone non andassero distrutti. Con un decreto
della Provincia di Biella, che autorizza le immissioni, la
questione poi si è risolta positivamente. Certo si trattava, come
prevede la norma, di autorizzazioni ministeriali e di
autorizzazioni che dovevano essere richieste dalle Regioni e che le
due Regioni hanno richiesto e quindi hanno avuto le
autorizzazioni.
Credo che vada sottolineato che la stagione della pesca è alle
porte, che il calendario ittico è stato già predisposto dal
consorzio ma non abbiamo ancora visto la delibera di Giunta e la
pesca in Valle d'Aosta sappiamo che ha un numero importante di
appassionati ma ha anche un numero di turisti significativo che
frequentano i nostri corsi d'acqua. Si chiedeva alla Regione: "se
erano state messe in campo queste richieste per arrivare a una
delega allora affinché si potessero immettere nei nostri corsi
d'acqua pesci non autoctoni".
Come ha detto il collega Brunod citando l'emendamento che è
stato approvato al Senato, si sono fatti dei passi avanti; questo
consente un'adeguata politica di gestione delle specie ittiche
alieutiche e consente di derogare all'articolo 12, comma 1, del
decreto del Presidente della Repubblica per le sole disposizioni
riguardanti l'immissione in natura di specie non autoctone.
Alla luce di quanto si doveva fare, noi chiediamo se si è pronti
a dare il "la" a questo percorso perché gli obiettivi sono ben
chiari: come migliorare una situazione che - lo ha detto anche lei
rispondendo all'interrogazione di dicembre - è parecchio difficile,
se seminare materiale non autoctono, in quanto la trota marmorata
di fatto non è presente in Valle d'Aosta da parecchio, mentre sono
presenti da oltre 50 anni sia la mediterranea che l'atlantica, e
autorizzare il Consorzio - questo è importante - a immettere anche
specie non autoctone nei corsi d'acqua fermati da sbarramenti e a
monte di importanti cascate.
Il 2 aprile suppongo sia la data di apertura della pesca, credo
che si debba fare presto e dare una risposta importante agli altri
mille appassionati pescatori che abbiamo in Valle d'Aosta. Grazie
Assessore.
Presidente -
Risponde l'assessore Sapinet.
Sapinet (UV) -
Prima della risposta, un ringraziamento ai
colleghi, non solo ai proponenti ma anche ad altri che hanno
dimostrato interesse per la materia, abbiamo cercato di tenerli
tutti aggiornati e apprezziamo comunque il contributo che stanno
dando in modo costruttivo per cercare una soluzione a questa
problematica.
Venendo alle due interpellanze, sulla prima la n. 29, nella
copia che ho io c'è un solo quesito ovvero "se vi sia l'intenzione
di collaborare con il Consorzio pesca della Valle d'Aosta per
rendere nota, nella maniera più trasparente la situazione attuale
per quanto riguarda le immissioni ittiche, sul sito e su tutti gli
organi disponibili, al fine di portarla a conoscenza di tutti gli
appassionati.
Poi vi è l'iniziativa del collega Baccega ci permette di fare un
po' il punto sulle azioni fatte in vista di queste scadenze che
vedono l'inizio dell'attività. L'attività di pesca della Valle
d'Aosta, soprattutto per quanto riguarda le riserve turistiche, è
legata all'immissione di materiale ittico nei corsi d'acqua. A
fronte della difficoltà di reperimento di esemplari di specie
autoctone, trota marmorata e temolo, le specie ittiche utilizzate
dal Consorzio regionale pesca per i ripopolamenti sono la trota
fario atlantica e la trota iridea, entrambe non autoctone per il
territorio valdostano.
L'immissione in natura di specie vegetali e animali è normata
dal decreto del Presidente della Repubblica n. 357/1997, modificato
nel 2019, che all'articolo 12, comma 3, vieta espressamente
l'immissione di specie e di popolazioni non autoctone. L'immissione
di specie non autoctone può essere autorizzata, come avete
ricordato, su istanza delle Regioni, per motivare ragioni di
rilevante interesse pubblico, connesse a esigenze ambientali,
economiche, sociali, culturali e comunque in modo che non si sia
arrecato alcun pregiudizio agli habitat naturali, alla fauna e alla
flora selvatiche locali. L'autorizzazione è rilasciata con
provvedimento del Ministero della Transizione ecologica, entro
sessanta giorni dal ricevimento dell'istanza, previa valutazione da
parte di ISPRA - che conosciamo bene, l'Istituto Superiore per la
Protezione e la Ricerca Ambientale - di uno specifico studio del
rischio che l'immissione comporta per la conservazione delle specie
e degli habitat naturali.
Per quanto riguarda le azioni portate avanti richieste dal
collega Baccega, lo studio è predisposto dagli enti richiedenti in
base ai criteri e alle indicazioni tecniche fornite dal Ministero
con il decreto del 2 aprile 2020 e la nota 55347 del 24 maggio
2021.
Nel 2021, il Consorzio regionale pesca, in collaborazione con la
Struttura Flora e fauna dell'Amministrazione regionale, ha
predisposto lo studio del rischio avvalendosi di esperti del
settore.
La richiesta di immissione di specie autoctone è stata trasmessa
al Ministero nell'autunno del 2021, tra la fine di novembre e il 1°
di dicembre. Il 20 gennaio 2022, si è svolto un confronto tecnico
sul documento, nell'ambito di questo confronto ISPRA ha fatto
presente la corretta impostazione dello studio ma al contempo ha
evidenziato la necessità di effettuare alcuni approfondimenti e
alcune integrazioni su questo documento. Le integrazioni richieste
sono state ultimate in questi giorni e la nuova documentazione
verrà inviata entro la metà del mese di marzo, i tempi sono
contenuti ma abbiamo avuto la risposta da ISPRA... La favorevole
valutazione delle stesse consentirà quindi l'ottenimento
dell'autorizzazione ministeriale alle immissioni ittiche proprio al
fine di permettere il regolare svolgimento della stagione di
pesca.
Venendo a quanto richiesto dal collega Brunod, quindi se vi è
l'intenzione di rendere trasparente tutte le azioni e portare a
conoscenza tutti gli appassionati, le azioni portate avanti in
assoluta sinergia, tutto questo iter... insieme al Consorzio pesca
che colgo l'occasione per ringraziare per il prezioso lavoro svolto
e il contributo, la stessa collaborazione sarà presente nell'ambito
della comunicazione e dell'informazione verso tutti gli
appassionati interessati all'evoluzione e agli sviluppi della
problematica, il tutto verrà portato avanti su canali ufficiali nei
tempi e nei modi più rapidi e consoni in modo da aggiornare tutto
il mondo dei pescatori valdostani.
A completamento dell'informazione si fa inoltre presente che
l'articolo 11, comma 5-quinquies, del decreto-legge del 30 dicembre
2021, il n. 228, come convertito in legge con le modificazioni il
25 febbraio 2022, non ha modificato l'impianto normativo
dell'articolo 12 del decreto del Presidente della Repubblica n.
357/1997 che abbiamo sopra richiamato, in quanto riguarda
disposizioni del comma 1 appunto del decreto e non quelle del comma
3, concernenti il divieto di immissioni. È ipotizzabile che la
modifica del comma 3 venga apportata in occasione del primo
provvedimento utile.
Presidente -
Per la replica, ha chiesto la parola il
consigliere Brunod.
Brunod (LEGA VDA) -
Grazie Assessore per la risposta.
Abbiamo di nuovo fatto un po' un riepilogo delle informazioni che
già con le precedenti iniziative avevamo messo in evidenza e
inoltre anche attraverso delle interlocuzioni che abbiamo avuto
direttamente con lei, oggi abbiamo ripercorso un po' la situazione
attuale.
Noi speriamo, come ha detto anche il collega Baccega, che al più
presto si cerchino delle soluzioni rapide per cercare di andare
incontro il più possibile a questo settore che ha delle grandi
potenzialità per la nostra Regione e, per quanto riguarda la mia
iniziativa, quello che noi abbiamo notato è che sul sito, come
abbiamo detto prima, ci sono i tesseramenti, ci sono tutte le
quote, purtroppo non c'è da nessuna parte, né nelle
news
, né
in qualsiasi altra sezione, un passaggio o una pubblicazione che
specifichi in modo chiaro la situazione attuale per permettere a
tutti gli appassionati di questo settore di non avere molta
confusione, infatti ci troviamo di fronte in questo periodo che i
grandi appassionati che tra qualche settimana vorranno andare a
pescare non avranno ben chiara qual è la situazione.
Speriamo che al più presto, come ha detto lei, si metta in
ordine anche questa parte a livello di comunicazione, soprattutto
sulla pagina istituzionale del Consorzio, e anche magari attraverso
altri canali che reputate idonei per cercare di essere trasparenti
anche in un'ottica di promozione e visibilità della nostra Regione
a livello turistico, perché, come abbiamo detto più volte, il
settore della pesca può avere un indotto molto importante e può
crescere molto anche per tutta la parte economica e commerciale di
molte attività della nostra Regione.
Per quanto ci riguarda, monitoreremo quello che lei ha detto che
farete prossimamente.
Presidente -
Per la replica, ha chiesto la parola il
consigliere Baccega.
Baccega (GM) -
Grazie Assessore. In realtà lei ci ha
riepilogato una normativa, peraltro complessa, difficile e anche
obsoleta, che non risponde alle reali esigenze della pesca del
momento e forse non ha risposto alle mie domande esplicitate
nell'intervento, ovvero quando il calendario sarà reso disponibile
e approvato dalla Giunta, se seminare materiale non autoctono, in
quanto la trota marmorata di fatto non è presente in Valle d'Aosta
da parecchio, mentre sono presenti da più di cinquant'anni sia la
mediterranea che l'atlantica. Io ho davanti a me la cartina del
grado di rischio all'immissione di specie ittiche alloctone che il
Consorzio regionale per la pesca ha presentato e mi pare che la
risposta sia di eliminare tutte le parti a medio rischio
programmando basso rischio e alto rischio. Queste sono notizie che
abbiamo e che ci pare non ci voglia molto tempo per mettere nero su
bianco quali sono i percorsi.
C'è quell'altra domanda che io le ho fatto e che è importante:
"se da parte dell'Assessorato è intenzione autorizzare il Consorzio
a immettere anche specie non autoctone nei corsi d'acqua fermati da
sbarramenti e a monte delle importanti cascate, quelle più
alte".
Queste sono risposte che i pescatori aspettano, che tutto il
comparto della pesca aspetta e, sulla base di queste cose, io mi
auguro che lei possa, quanto prima, approvare intanto il calendario
per dare il via a un percorso, ma soprattutto far sì che si possano
immettere nei corsi d'acqua le trote che si ritiene opportuno poter
immettere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK