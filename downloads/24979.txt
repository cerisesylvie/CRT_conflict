Consiglio Regionale della Valle d'Aosta - Oggetto del Consiglio n. 229 del 26 novembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 229 del 26 novembre 2008 - Resoconto
OGGETTO N. 229/XIII - Interpellanza: "Intendimenti in merito
all'eventuale creazione di nuovi invasi di medie dimensioni per la
realizzazione di centrali idroelettriche".
Interpellanza
Venuto a conoscenza nei giorni scorsi, a seguito di
dichiarazioni rilasciate dal Direttore generale e responsabile
dell'Area Sviluppo grandi progetti della CVA (Compagnia Valdostana
delle Acque), dell'interesse e dell'estrema utilità che la società
ravvisa nella costruzione di "qualche nuovo sbarramento di
dimensioni medie", sul tipo di quelli del Gabiet o di
Cignana;
Visto che gli stessi dirigenti hanno espressamente precisato
di avere "proposto un'idea" e che compito dei politici è di dare
sviluppo alla stessa;
i sottoscritti Consiglieri regionali
Interpellano
la Giunta regionale per sapere:
1) se condivide le valutazioni espresse in proposito dai
vertici tecnici della CVA;
2) se intende dare corso, e in quali località, a progetti di
creazione di nuovi importanti invasi.
F.to: Bertin - Louvin - Cerise Giuseppe - Chatrian
Président
- La parole au Conseiller Bertin.
Bertin (VdAV-R)
- Abbiamo appreso dalla rivista
dell'Assessorato all'ambiente e territorio e, in seguito, dalle
dichiarazioni riportate sui giornali locali che i massimi dirigenti
della CVA reputano interessante, se non indispensabile, per lo
sviluppo futuro della produzione di energia elettrica in valle, la
costruzione di nuovi sbarramenti, di nuove dighe.
Sono più di 40 anni che in valle non si costruiscono sbarramenti
a scopo idroelettrico. Le ultime grandi opere, se non mi sbaglio,
sono quelle in Valgrisenche del Beauregard. In generale credo che,
dalla tragedia del Vajont, sui grandi invasi si è proceduto con
molta cautela e prudenza.
I dirigenti di CVA suggeriscono, a dire il vero, la costruzione
di sbarramenti per bacini di medie dimensioni. Evidentemente,
premesso che non saremmo d'accordo alla costruzione di sbarramenti
di grandi dimensioni, alle dichiarazioni sopraccitate non si può in
termini assoluti né essere favorevoli né contrari, anche se
personalmente ho delle perplessità sulla concreta praticabilità di
questi progetti. Quindi è intenzione di questa interpellanza
chiedere alla Giunta regionale se condivide le valutazioni espresse
in proposito dagli attuali dirigenti di CVA e se intende dare corso
e in che località al progetto di creazione di nuovi invasi. Gli
stessi dirigenti peraltro hanno precisato di aver proposto un'idea,
perché compito dei politici è dare sviluppo alla stessa. Ci
rendiamo conto che è un po' ridicolo e paradossale chiedere a chi è
stato senza soluzioni di continuità prima politico di lungo corso,
poi dirigente CVA, e per finire di nuovo politico, ma
tant'è....
Président
- La parole au Président de la Région,
Rollandin.
Rollandin (UV)
- La problematica che è stata posta con
questa interpellanza credo che sia importante, in quanto pone due
problemi sostanziali. Il primo è il problema dello sviluppo di
produzione di energia, il secondo le modalità con cui arrivarci, in
particolare attraverso la costruzione di invasi, per capire quali
possono essere le intenzioni in tal senso. Le dichiarazioni a cui
credo fa riferimento l'interpellanza sono quelle di due dirigenti,
il direttore generale e l'ing. Ballatore, che sono responsabili
della sicurezza degli invasi di CVA, e che come articolo - apparso
su "Environnement" - sono state poi riprese a mo' di intervista da
un quotidiano.
La questione dell'energia e del soddisfacimento della relativa
richiesta è un problema che non si esaurisce oggi, anzi credo che
sia in particolare in questo momento un punto importante di
riflessione, sia perché da un punto di vista nazionale si sta
facendo ricorso nuovamente a un tipo di energia che era stata
oggetto di un referendum che puntava, dopo i tragici fatti che
conosciamo, alla sicurezza legata alla produzione di energia
nucleare e che aveva come punto di riferimento un aspetto che
ancora oggi è all'attenzione di tutti: è il fatto del nucleare
sicuro, nucleare di quarta generazione oggi - allora no - ma
soprattutto sul fatto che l'Italia non ha centrali nucleari. Oggi
il problema è stato riaperto con una azione condivisa da tutti e
tenendo in considerazione che è una delle potenze economiche che
non produce, ma consuma energia nucleare che importa da Francia,
Svizzera, Slovenia, quindi contribuendo al programma a livello
internazionale di costruzione di nuove centrali nucleari.
Dico questo perché il problema che è stato posto è legato a un
fatto ambientale e a un fatto di sicurezza. Gli articoli pubblicati
sulla stampa nazionale e regionale portavano l'attenzione su
bacini, per dire qual è lo stato di sicurezza di questi invasi.
Credo sia giusto partire di lì per fare alcune riflessioni.
Comunque credo che la questione energia, al di là delle energie
alternative su cui anche a livello nazionale si sta facendo un
ragionamento importante sia sull'eolico che sul fotovoltaico, anche
se sull'eolico le problematiche ambientali sono diverse, perché le
valutazioni su questo tema sull'impatto ambientale sono parecchie e
non tutti condividono il fatto di avere questa impostazione.
Venendo alla energia idroelettrica, credo che la richiesta di
energia oggi ha delle fortissime fluttuazioni nel corso della
giornata e nella stagione, mentre l'energia non si può accumulare,
ma deve essere immessa in rete, mantenendo un preciso e continuo
equilibrio tra consumo e fornitura. Se viene meno questo equilibrio
la rete di trasmissione va in crisi, e ne sappiamo qualcosa con i
fenomeni di
black
out
, che non sono per mancanza di
energia, ma per una sovrapposizione che si è creata in alcune
situazioni particolari. Poi c'è il valore economico dell'energia,
in conseguenza, delle grandi variazioni sul mercato. Fornire
energia "pregiata", cioè pulita, oggi è un problema a cui tutti
fanno riferimento ed è molto più remunerativo che fornirla con un
andamento costante nel tempo.
Ho fatto queste tre riflessioni, perché l'unico sistema per
produrre energia con queste caratteristiche è quello di avere degli
invasi. La nostra regione può contare su una produzione acqua
fluente, ma ha questa grande risorsa di avere i bacini importanti
che non sto a enumerare e che hanno costituito da sempre una delle
fonti più importanti, con la sua produzione globale che si avvicina
a 3 miliardi di kilowatt che danno alla Valle d'Aosta il primato a
livello di regioni per la produzione di energia idroelettrica, non
solo, ma che ha costituito il punto di riferimento per lo sviluppo
di tutto il nord del paese, cosa che spesso si dimentica.
L'altro punto che non deve essere sottaciuto, riguardo al
problema degli invasi, è l'utilizzo degli invasi per la
laminazione, cioè per la regolamentazione delle acque in casi ed
evenienze particolari. Quando c'è stata l'alluvione del 2000, se
non ci fossero stati gli invasi, in alcune zone ci sarebbe stato un
disastro ben superiore a quello che abbiamo conosciuto. Questi dati
sono testimoniati in modo chiaro: in particolare la diga del
Beauregard, oggetto di contestazione, è quella che ha salvato gran
parte della zona interessata, grazie a questa possibilità di tenere
in considerazione le portate eccezionali delle dighe (non parliamo
di Place Moulin). Questo ha costituito un sistema collaudato in
assoluta sicurezza. L'unica diga in valle che è stata oggetto di
una particolare attenzione è la diga di Beauregard, su cui si sta
ancora discutendo attraverso la commissione specifica nominata con
Decreto del Presidente del Consiglio dei Ministri, che sta
lavorando su questo tema, per venire incontro a una esigenza di
soluzione definitiva, rapportata alla possibilità di definire le
portate reali della diga di Beauregard.
Ho fatto queste riflessioni per non appesantire il discorso, che
andrebbe da un punto di vista ambientale legato ai certificati
verdi e alla minore produzione di CO2, che rappresenta oggi
nell'ambito generale... uno dei famosi programmi che ho sentito
evocare in questa sede, sui 20-20-20 cioè la riduzione di emissione
di CO2, eccetera. L'unico sistema per ridurre CO2 è ancora la
produzione di energia idroelettrica, legata agli invasi e ai
bacini.
C'è poi la costruzione di mini invasi, collegati alla
programmazione della neve programmata, là dove sappiamo che nelle
valli si è intervenuti per prevedere dei bacini di media dimensione
per accumulare l'acqua, perché durante l'inverno ci sia la garanzia
di avere acqua sufficiente per l'utilizzo durante il periodo
invernale.
Per quanto riguarda le domande nello specifico, "se condivide le
valutazioni espresse in proposito dai vertici tecnici della CVA",
credo che le valutazioni nel merito della valenza delle centrali
non possano che essere condivise, perché è un dato di fatto che ci
sia questa esigenza. Fra l'altro là dove è possibile, non solo a
livello nazionale ma internazionale, c'è una corsa
all'idroelettrico, anche nella costruzione di bacini molto
importanti anche in paesi vicini ai nostri.
Per quanto riguarda la domanda "se intende dare corso, e in
quali località, a progetti di creazione di nuovi importanti
invasi", teniamo conto che in Valle sotto questo profilo le
iniziative sono ridotte, e comunque sono iniziative che vanno al di
sotto della regimazione dei 100mila metri cubi, quindi sotto un
livello di portata che non sia comunque collegabile con una
esigenza di controllo, come oggi c'è per i grandi bacini, cioè un
controllo a livello nazionale, il che comporta dei regimi di
sicurezza particolari. Al di sotto dei 100mila metri cubi, come
sapete, il discorso è di piccoli invasi che possono essere
importanti in alcune valli, utilizzati non solo per scopo
idroelettrico. Ci sono dei progetti in atto che potranno essere
valutati al momento in cui diventeranno oggetto di approfondimento
reale per tutte le implicazioni condivise con i Comuni interessati,
che vanno nella direzione di intervenire sia per evitare le
condizioni che abbiamo detto di black out in alcune zone, sia per
intervenire come punto di laminazione, sia soprattutto per uno
sviluppo anche turistico. Oggi i piccoli bacini hanno una grande
importanza e, infatti, ci sono progetti molto importanti che
utilizzano il bacino di Place Moulin, per il quale esiste un
progetto specifico che porta a un utilizzo graduale sotto il
profilo turistico, dove c'è una grande richiesta. A questo riguardo
ci sono già esempi di bacini artificiali in Emilia, che sono stati
utilizzati con questo scopo.
Questo per dire - e spero di aver risposto alle due domande -
che per quanto riguarda la Giunta, valuteremo nel momento in cui ci
saranno le proposte definitive (non sono tante, ce ne saranno un
paio a livello regionale che potranno essere presentate) quali sono
i benefici, in accordo con le comunità locali, e l'impatto che
questo può dare tenendo conto di tutte le considerazioni che i
bacini implicano a livello di costruzione, sempre ricordando che
non si tratta di grandi opere, ma di opere che vanno nella
dimensione che è disposta con i poteri che la Regione ha. Credo che
su questo, quando sarà il momento giusto, ci sarà la valutazione da
portare all'attenzione non solo della Giunta ma anche del
Consiglio.
Président
- La parole au Conseiller Bertin.
Bertin (VdAV-R)
- Grazie, Presidente, per la risposta.
Sospettavamo che le due opinioni coincidessero: quelle sue e quelle
di CVA. Ci auguriamo che, comunque, non si prendano in
considerazione dei grandi bacini: a quanto pare non è il caso. Per
i piccoli bacini ci auguriamo che il coinvolgimento delle comunità
locali sia presente e che il Consiglio possa dire la sua.
Président
- La parole au Conseiller Louvin.
Louvin (VdAV-R)
- Se posso aggiungere solo qualche parola
alle considerazioni del collega, naturalmente per esprimere sempre
grande ammirazione per l'abilità del Presidente, che ha ben
inquadrato la problematica generale e ha lasciato scivolare alla
fine "se intende dar corso a progetti". Dice: un paio e
valuterà...
Naturalmente non sono questioni che si decidono in quattro e
quattr'otto, ma nel momento in cui i massimi dirigenti di una
azienda del calibro di CVA mettono sul tavolo le premesse per una
svolta importante - e sappiamo che le svolte grandi di solito
avvengono in silenzio - a noi fa piacere che si sollevi il velo e
si discuta tranquillamente, per quanto ci riguarda laicamente,
della questione anche degli invasi, non di quelli di grandi
dimensioni, ma delle medie stazioni di accumulo. Sappiamo e
ringraziamo per la ricostruzione puntuale dal punto di vista
tecnico sulle migliori modalità di produzione che avvengono in
questo modo, ma ci preme che il triangolo sicurezza, produttività e
ambiente, sia un triangolo nel quale ci ritroviamo tutti.
L'ultima tornata di discussione almeno embrionale di un progetto
di accumulo importante risale a oltre 10 anni fa e riguardava la
confluenza delle valli del parco, con un grande bacino sotterraneo
che era all'epoca in progettazione. Da allora il tema è stato in
ombra e non è più tornato in discussione. Siamo stati incuriositi
quindi da questa sollecitazione e anche da un passaggio che faceva
capire come questo fosse, se non un
ballon d'essai
, un
lanciare avanti una idea. Noi le idee siamo pronti a discuterle, ma
vorremmo che fossero discusse non sotto l'onda delle emozioni del
momento: nucleare, non nucleare. Seguiamo con attenzione quanto
stanno facendo i colleghi svizzeri: nel Canton Vallese ci sono in
questo periodo alcune iniziative di rilievo che stanno andando
avanti. Ma sapere per tempo dove si sta mettendo gli occhi è per
noi della più alta importanza, quindi vogliamo dire alla Giunta che
non è per noi un sentire l'argomento in seconda battuta. Gradiamo
essere parte, cercheremo di esserlo a livello informativo e
conoscitivo, ma gradiremmo che questa svolta fosse una svolta
condivisa.
È la prima volta nella storia che la Valle d'Aosta può avere la
possibilità di dire una parola anche su realizzazioni di grandi
dimensioni come queste, diversamente dai i grandi invasi del
passato, alcuni dei quali hanno dato grandi benefici e altri come
Valgrisenche hanno lasciato anche delle ferite molto importanti sul
nostro territorio. Gradiremmo che per questa prima occasione anche
la Regione fosse consapevolmente coinvolta nella decisione e
potesse condividere, e semmai esprimere le proprie opinioni non
necessariamente coincidenti, in modo pacifico, in modo anticipato,
documentato e consapevole.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK