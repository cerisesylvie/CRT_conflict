Consiglio Regionale della Valle d'Aosta - Oggetto del Consiglio n. 3746 del 19 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3746 del 19 giugno 2024 - Resoconto
OGGETTO N. 3746/XVI - Interpellanza: "Promozione di un
incontro tra la Società Stabile EMS e la Casino de la Vallée S.p.a.
per lo sviluppo del settore del Poker".
Bertin (Presidente) -
Ritorniamo ora al punto n. 21
dell'ordine del giorno. Consigliere Baccega per illustrare
l'interpellanza, a lei la parola.
Baccega (FI) -
Dalla sanità all'effimero, direi che il
passo è abbastanza difficile. Però volevo sottolineare che un
articolo del mese scorso sulla testata "Sanremo News" mi ha
fortemente incuriosito. Approfondendo, il titolo era "IPO Sanremo
2024, poker da record, più di diecimila pokeristi e
accompagnatori".
Approfondendo ulteriormente, dal 27 aprile al 9 maggio le
iscrizioni complessive ai tornei di poker sono state 6.786, con una
media giornaliera di 655 giocatori e poi c'è tutto un indotto che
si muove.
Inoltre, lo stesso articolo anticipava gli eventi successivi di
un "Prime Sanremo" che si è svolto dal 31 maggio al 10 giugno,
oltre ad una serie di tornei collaterali a partire dal 31 maggio.
Un grande successo di partecipanti e di pubblico per la cittadina
di Sanremo.
E allora mi sono chiesto: ma perché non a Saint-Vincent?
Questo mi ha ovviamente indotto a fare tutta una serie di
approfondimenti, che mi ha portato a leggere documenti, che mi ha
fatto valutare tutte le audizioni che si sono succedute sul tema
del Casinò, conoscere persone e addetti legati a questo mondo.
Per questo, nell'interpellanza noi richiamiamo le affermazioni
dell'amministratore unico della Casinò de la Vallée, dottor Rodolfo
Buat, che nella Commissione competente del primo febbraio 2024, in
merito alla situazione della Casa da gioco, presentata ovviamente
in modo positivo, in ben tre ore di audizione dove si sono
affrontati tanti temi, alcuni di questi ci piace anche
richiamarli.
Per esempio, viene finalmente affermato con chiarezza la forte
sinergia tra la Casa da gioco e la struttura alberghiera. Si è
detto, rispondendo ad un quesito se la sinergia fra struttura
alberghiera e Casa da gioco è positiva, "Certo, perché è una
dimensione che non ha nessun Casinò, né in Italia né in Europa. É
una dimensione che attrae tantissimi clienti, soprattutto i clienti
più autospendenti". Ed è una notizia sicuramente positiva.
L'altra tematica che è stata sottolineata in quell'audizione
riguarda la difficoltà di approcciare il mercato a causa
dell'impossibilità - questo per tutti i Casinò di Italia -, di fare
un'adeguata pubblicità, ma altri hanno trovato la strada.
Ecco che ad un certo punto viene sottolineato "Tra il divieto di
pubblicità, la difficoltà di approcciare il mercato, i tornei di
poker per l'azienda sono una leva assoluta" dice l'amministratore
unico, e poi sottolinea: "La mia intenzione personale non è di non
farli, è di cercare di iniziare ad investire su questo progetto nel
momento in cui mi rendo conto che l'approdo agli obblighi
concordatari è sicuro e non si generano dei problemi".
Per sopperire quindi alla possibilità di organizzare dei tornei
di poker, è percorribile questo percorso che è stato indicato, ma
mi pare che anche lei, presidente Testolin, abbia evidenziato in
una risposta ad un'interpellanza del mio collega Marquis: "In
prospettiva la Casinò de la Vallée non esclude la possibilità - qui
si parlava di Sala Evolution - per l'organizzazione di tornei di
poker, di Poker Texas Hold'em in un quadro organizzativo e
contrattuale che eviti le esperienze negative del passato". E
quindi direi bene.
Sappiamo ovviamente che i proventi del poker per il Casinò non
sono dei proventi eclatanti rispetto ad altri giochi ma c'è tutto
un indotto e i giocatori di poker sono più sensibili direi al Black
Jack, alle slot, anche ai tavoli verdi ma un po' meno.
In realtà non è questo il motivo della presentazione di
quest'interpellanza, il motivo è soprattutto creare un forte
indotto per il Comune di Saint-Vincent e per le zone limitrofe, per
la Valle d'Aosta; parlo di turismo e guardo l'Assessore al turismo
e dico: "è una grande opportunità visti i numeri che fanno in altri
ambiti e direi che potrebbero andare ad approcciarsi".
Nel nostro approfondimento abbiamo avuto modo di conoscere delle
persone e abbiamo appreso che la società svizzera Stabile EMS che
si occupa da diversi anni sia sul territorio nazionale che sul
territorio internazionale di grandi eventi legati al Poker Texas
Hold'em, ha più volte chiesto un incontro con la Casinò de la
Vallée per presentare il suo
know out
; ovviamente, non li
hanno ancora ricevuti.
Ci chiediamo perché, allora c'è una preclusione oppure che cosa
succede?
Allora chiediamo per quale motivo la Casa da gioco non persegue
l'obiettivo di organizzare questi tornei e il secondo quesito è se
intende farsi promotore, Presidente, affinché la società Stabile
EMS possa essere ricevuta dalla Casinò, anche solo per cortesia,
per dire: "La Valle d'Aosta è in grado di sentire tutti, di
ascoltare tutti", poi si potrà valutare se il know out, se le
referenze, se le possibilità, se le opportunità che qualcuno
propone possono andare nella direzione che riguardano le
aspettative di crescita della Casinò, ma anche soprattutto in
sinergia con il Comune di Saint-Vincent, gli albergatori, i
ristoratori, coloro che fanno attività commerciale in quella
cittadina.
Presidente -
Risponde il Presidente della Regione.
Testolin (UV) -
In merito al primo quesito, "Per quale
motivo la Casa da gioco di Saint-Vincent non persegue l'obiettivo
di organizzare questi tornei", la società Casinò de la Vallée
comunica che, pur avendo interesse sul tema dei tornei di poker,
non si è ancora impegnata nella loro organizzazione perché è
un'attività che presenta costi significativi di avvio di
investimento commerciale e non è stata inserita nel piano
industriale omologato nell'ambito della procedura concordataria in
atto, di cui lei è ben a conoscenza, anche perché ai sensi della
sentenza del Consiglio di Stato 2018 l'organizzazione di tornei di
poker non può essere interamente affidata ad un soggetto terzo,
permanendo in capo alla società gli oneri di direzione, controllo,
gestione dei pagamenti, registrazione dei partecipanti,
naturalmente con i costi relativi.
In merito al secondo quesito, "se intende farsi promotore"
(quello che aveva già detto lei), la Casinò de la Vallée ricorda,
per quanto riguarda l'identificazione di eventuali fornitori di
servizi, volti all'organizzazione di tornei di poker, che la
società dovrà attuare le procedure competitive previste dal proprio
regolamento acquisti, che richiedono, prima di tutto, la
pubblicazione, da parte della società, di una richiesta di
manifestazione d'interesse.
La società, ad ogni modo, non si è mai sottratta, anche per
ragioni di cortesia, al dialogo e al confronto con qualunque
soggetto interessato ad una collaborazione.
Nel caso specifico, avendo ricevuto nell'autunno scorso una
mail
da parte della società citata nell'interpellanza, che
proponeva un incontro per avviare un progetto di collaborazione
finalizzato al rilancio della sala Evolution della Casa da gioco,
la Casinò de la Vallée ha risposto che, pur non essendo previsti
nell'immediato piani di sviluppo dell'offerta indicata dalla EMS,
avrebbe in futuro contattato la società stessa in caso di eventuali
nuovi orientamenti.
Presidente -
Per la replica, il consigliere Baccega ne ha
facoltà.
Baccega (FI) -
Presidente Testolin, il tono della sua
risposta ci faceva un po' capire che "Purtroppo devo dire quello
che mi hanno scritto".
In realtà, l'esordio non è stato felice: "La società non si è
impegnata".
Non si è impegnata perché non ha voglia di impegnarsi,
probabilmente; sarebbe opportuno che chi ha la delega gli dia un
minimo di
sprint
.
Gli oneri di direzione: ma perché a Sanremo riescono a farlo?
Sono fuori legge? Fanno tornei sistematicamente ogni tre mesi,
proventi fondamentali ed importanti.
"Le procedure sono quelle della manifestazione d'interesse",
basta farla, non ci vuole molto, una manifestazione d'interesse si
può fare.
Io sono sicuro che nel concordato, nella misura in cui si
propone un'iniziativa che va a migliorare gli incassi e gli
introiti per la Casa da gioco, che non ha spese in quell'ambito lì,
in questo contesto, non ha spese, io sono sicuro che questo
potrebbe essere un percorso che può agevolare.
Non sono soddisfatto della sua risposta, l'auspicio è che si
possa guardare più avanti con maggior determinazione a questo
percorso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK