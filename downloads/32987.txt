Consiglio Regionale della Valle d'Aosta - Oggetto del Consiglio n. 1490 del 1° dicembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1490 del 1° dicembre 2010 - Resoconto
OGGETTO N. 1490/XIII - Interrogazione: "Ritardi
nell'erogazione dell'indennità compensativa e delle misure
agroambientali relative agli anni 2008 e 2009".
Interrogazione
Preso atto delle lamentele che si riscontrano da parte degli
agricoltori in merito al ritardo che persiste ancora
nell'erogazione dell'indennità compensativa e delle misure
agroambientali relativamente al 2008 e al 2009;
Tenuto conto che nel mese di novembre 2009 l'Assessore
Isabellon aveva annunciato che AREA VdA stava risolvendo una serie
di problematiche attraverso la predisposizione di nuovi strumenti,
quali il catasto vigneti e i registri degli alpeggi, con
l'obiettivo di adeguare le proprie procedure a nuovi sistemi
informativi che si prevedeva porre alla base della futura politica
agricola regionale;
Preso atto che a tutt'oggi l'Organismo Pagatore per la nostra
Regione è ancora AGEA;
i sottoscritti Consiglieri regionali
Interrogano
l'Assessore competente per sapere:
1) se il biennio, o in qualche caso il triennio, di ritardo
nell'erogazione delle indennità previste dal PSR 2007/2013 sarà
recuperato e per quando è prevista l'entrata a regime;
2) a che punto è la riorganizzazione interna di AREA VdA e
quali fra i ventilati nuovi strumenti sono stati approntati e con
quali risultati;
3) quale veste assumerà AREA VdA nei i prossimi anni, in
relazione all'apparente rinuncia alla richiesta di autorizzazione
ad operare quale Organismo Pagatore degli aiuti cofinanziati
dall'Unione Europea, finalità per cui era stata istituita dalla
l.r. 7/2007.
F.to: Chatrian - Bertin - Giuseppe Cerise - Louvin - Patrizia
Morelli
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente.
Per quanto attiene la prima domanda, si può affermare che a
partire dal momento in cui è stato possibile operare la prima
autorizzazione di pagamento delle annualità 2007... cioè a luglio
2009 sono rimasti solo alcuni casi marginali, ancora bloccati per
problematiche informatiche di natura extraregionale, che saranno
oggetto di integrazioni nel corso di questo fine anno... ad oggi,
oltre il 97 percento delle domande 2007 sono state pagate,
consentendoci di erogare oltre la quota che veniva erogata
normalmente nelle precedenti programmazioni settennali che si
attestava poco oltre il 90 percento. Per quanto riguarda la
campagna 2008, iniziata nel mese di aprile 2010, AREA VDA ha
utilizzato a pagamento per circa l'85 percento delle risorse; le
tipologie ancora inevase fanno capo a situazioni che nel corso dei
prossimi mesi verranno risolte. Per quanto riguarda la lavorazione
della campagna 2009, questa è iniziata fin dai mesi estivi con la
predisposizione delle basi di dati degli algoritmi di pagamento;
ciò ha permesso di avviare le prime procedure di autorizzazione a
pagamento delle domande PSR 2009 per un importo pari a 457.000 euro
e che continueranno a scaglioni di tipo similare.
Per quanto attiene il secondo punto, la predisposizione del
registro degli alpeggi ha avuto positiva e immediata applicazione;
la sua sovrapposizione alla Banca dati AGEA, secondo quanto
concordato e messo a frutto a seguito degli incontri del febbraio
2010 con la dirigenza nazionale, ha permesso di portare al
pagamento 2.277 domande di indennità compensativa 2008, e 1.911 dei
pagamenti agroambientali 2008 in 7 mesi. Per quanto riguarda il
registro dei vigneti, esso è già stato definito e verrà attivato
nella campagna 2009, in quanto occorreva aspettare la conclusione
della campagna di controlli sulle DOC. La riorganizzazione interna
di AREA VDA è oggetto di una serie di valutazioni che verranno
illustrate nel punto successivo.
Terzo punto, i requisiti e i vincoli a cui deve corrispondere la
struttura organizzativa dell'organismo pagatore sono stati
individuati dal regolamento comunitario n. 885/2006, che introduce
tre distinte funzioni che all'interno dell'organismo pagatore
devono essere conferite a tre diverse unità organizzative: la
funzione di autorizzazione dei pagamenti consiste nel determinare
l'importo da pagare ai richiedenti; la funzione di esecuzione dei
pagamenti consiste nell'impartire le istruzioni per il pagamento
alla tesoreria; la funzione di contabilizzazione dei pagamenti
consiste nella registrazione dei pagamenti eseguiti nei libri
contabili della commissione tramite l'organismo di coordinamento
nazionale, AGEA.
La Regione Valle d'Aosta, con legge regionale n. 7/2007 ha
istituito AREA VDA per lo svolgimento delle funzioni di organismo
pagatore; tali funzioni, come dettagliato prima, possono essere
totali o parziali. Allo stato attuale compete ad AREA VDA gran
parte della prima funzione che ho descritto in precedenza, cioè la
funzione di autorizzazione dei pagamenti. È in questa fase che
avvengono tutti i controlli istruttori, legati al rispetto delle
normative riguardo alla condizionalità, alla congruità delle
superficie e delle unità di bestiame, all'imputazione dei dati,
all'applicazione degli algoritmi per il calcolo delle spettanze e
di tutta l'attività sanzionatoria. Questa fase costituisce, come si
può ben comprendere, il fulcro della filiera che porta alla
concreta erogazione del premio, operazione meramente bancaria e
contabile per ora deputata ad AGEA. Pertanto, il fatto di non
procedere all'ultima fase di esecuzione finanziaria dei pagamenti
non sminuisce certo il ruolo della Regione che svolge, attraverso
l'Assessorato e AREA VDA, un ruolo centrale nella determinazione
del premio in base a tutte le prescrizioni esistenti.
In merito alla riorganizzazione, da circa un anno la principale
attività di AREA VDA, in aggiunta e in contemporanea all'operazione
di
refresh
e con tutte le operazioni preparatorie legate
alla campagna 2010, consiste nel portare a pagamento le domande di
premio delle campagne pregresse. Da allora si è creato un circolo
che ha permesso, ad oggi, di autorizzare oltre 9.700 domande per
28.200.000 euro, ponendo la Valle d'Aosta al riparo dal rischio del
disimpegno automatico e permettendo il rispetto dell'equilibrio
degli obiettivi e della spesa prevista all'interno dell'intero PSR.
Accavallare la supposta riorganizzazione ai pagamenti e quindi
cambiare le regole del gioco in questa delicata fase è sembrato
inopportuno e prematuro, anche alla luce di quanto dirò adesso.
Infatti sono in corso di emanazione da parte della Commissione
europea le nuove linee di programmazione 2014-2020 che andranno
discusse nei prossimi mesi dal Consiglio dei Ministri
dell'agricoltura del Parlamento europeo. Abbiamo osservato che esse
potrebbero prevedere percorsi molto diversi dall'attuale impianto,
i quali avranno notevoli ricadute sul prossimo PSR, sia sotto il
profilo tecnico legislativo, sia per quanto riguarda le strutture
preposte all'erogazione dei premi. Abbiamo operato fattivamente in
tal senso, di concerto con le Regioni dell'arco alpino, per ridurre
l'impatto di tali cambiamenti. La Commissione europea ha recepito
alcune nostre osservazioni e ha emanato un documento finale di
molto attenuato rispetto a quanto paventato nel corso dell'estate.
Veglieremo affinché anche le nostre istanze vengano considerate
difese anche in sede di Consiglio dei Ministri del Parlamento
europeo. Grazie.
Président
- La parole au Vice-président Chatrian.
Chatrian (ALPE)
- Grazie Presidente.
Volevo iniziare questa ennesima interpellanza, mi è dispiaciuto
non partecipare all'audizione in III Commissione del direttore
AREA. Stavamo predisponendo la proposta di legge sulle cooperative
di territorio montano che abbiamo presentato proprio quel giorno e
non ho potuto materialmente essere presente. Riconosco il lavoro
che è stato fatto quest'anno e giustamente mi sono documentato per
quanto riguarda la relazione depositata e su quello che è il
pregresso. Rincorrere, Presidente, lei sa che è sempre molto
difficile, e recuperare il tempo perso forse è ancora più complesso
e non semplice. Quindi capiamo perfettamente le problematiche, le
abbiamo anche stimolate in questa sede, cercando di capire; ma
questa ennesima iniziativa voleva porre l'accento sul domani, in
quanto di quello che è stato fatto, dati alla mano, ne siamo a
conoscenza.
La domanda principale che ci pongono - e che immagino vi pongano
ancora le aziende agricole - è quando è prevista l'entrata a regime
di queste due misure più importanti: quella agroambientale e quella
legata all'indennità compensativa, e chiedono quando saranno
corrisposti gli aiuti delle indennità compensative e agroambientali
che si riferiscono all'annualità 2010. Non voglio aprire il vecchio
capitolo 2007-2008-2009, avete cercato di anticipare dei soldi,
adesso state cercando di farvi restituire dalle aziende gli aiuti
fatti. La nostra iniziativa andava in quel senso.
Sulla prima domanda l'Assessore ci ha dato altri numeri sul
pregresso, la nostra domanda verteva sull'entrata a regime; non ho
sentito l'entrata a regime quando sarà come tempo e alla domanda:
"quando sarà pagata l'annualità 2010", ho cercato di stare attento,
ma non ho sentito questa risposta. Per quanto riguarda i punti 2 e
3, abbiamo riproposto queste domande perché AREA VDA era stata
costituita per uno scopo, per dare gambe ad una sua utilità e ad
una sua vocazione; ci sembra che questa vocazione principale
svanisca da una parte.
Tornando indietro, dico solo questo: cercate di dare delle
certezze, sono due anni e mezzo che cerchiamo di conoscere nel
dettaglio la situazione, non semplice, difficile, ma ad oggi il
regime non c'è ancora e la certezza delle prossime campagne...
anche perché oggi è il 1° dicembre, l'annualità 2010 è terminata e,
ad oggi, non abbiamo alcuna certezza! Vi assicuro che, nonostante
il lavoro che è stato fatto, la confusione è ancora grande
all'interno delle aziende, per tanti motivi: forse informatici,
forse di impianto, forse di difficoltà, ma la confusione è
notevole!
Cerchiamo di passare da degli annunci... o ancora di più siamo
secondi rispetto alle altre, però sul pregresso, quando la gara era
già finita... quanto meno cerchiamo di esplicitare concretamente
cosa state facendo, ma per le prossime annualità, non sul passato!
Presidente, non ci interessa la classifica a posteriori, ci
interessa la classifica del domani; non prendiamo però in giro le
aziende e quanto meno anche i commissari, perché passare questo
messaggio... siamo arrivati in cima alla classifica sul pregresso!
Guardiamo al domani, cerchiamo solo di capire quando saranno
erogati questi aiuti importanti, perché siamo vicini ai 15.000.000
di euro di aiuti annuali. Ad oggi non c'è la risposta sul 2010 e
immagino che sicuramente non c'è neanche quella del 2011.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK