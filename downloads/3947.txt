Consiglio Regionale della Valle d'Aosta - Oggetto del Consiglio n. 220 del 30 aprile 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 220 del 30 aprile 1981 - Resoconto
OGGETTO N. 220/81 - ABROGAZIONE DELLA DELIBERAZIONE DELLA GIUNTA
REGIONALE N. 545, IN DATA 11 FEBBRAIO 1977, RECANTE AUTORIZZAZIONE
A DIPENDENTI REGIONALI AD ASSENTARSI DALL'UFFICIO PER MANDATO
POLITICO. (Reiezione di mozione)
Presidente
- Do lettura della mozione in oggetto del
Consigliere Viberti:
MOZIONE
RILEVATO che, in data 11 febbraio 1977, con deliberazione n.
545, la
Giunta regionale ha autorizzato tre dipendenti regionali ad
assentarsi dal servizio tutte le mattinate per l'espletamento del
mandato di Consigliere comunale di Aosta;
CONSTATATO che, tale deliberazione, come risulta dalla
lettera del Presidente della Giunta in data 7 gennaio 1981,
protocollo n. 60, è tuttora pienamente applicata nel caso dei
dipendenti Torrione Gianni e Rusci Piercarlo;
RILEVATO che, il mantenimento di tale deliberazione
autorizzerebbe tutti i 106 (centosei) dipendenti regionali che
ricoprono attualmente la carica di Consigliere in un Comune della
Valle d'Aosta a richiedere permessi retribuiti per tutte le
mattinate lavorative;
RITENENDO opportuno rivedere una decisione che, interpretando
in modo abnorme l'art. 2 della legge 12 dicembre 1966, n. 1078
potrebbe comportare pesanti conseguenze finanziarie per
l'Amministrazione regionale e che risulta comunque
discriminatoria;
IMPEGNA
la Giunta regionale ad abrogare, entro 15 giorni, la propria
deliberazione n 545 dell'11 febbraio 1977.
Presidente
- La parola al Consigliere Viberti.
Viberti (DPRL)
- Già in altre occasioni abbiamo avuto
modo di discutere di questa deliberazione, che si richiama ad una
norma della legge statale n. 1078 del 12 dicembre 1966, la quale
all'art. 2 dispone: "I dipendenti dello Stato e degli Enti pubblici
eletti a cariche di Consigliere comunale e Consigliere provinciale,
esclusi i dipendenti per i quali a norma dell'articolo precedente è
prevista l'aspettativa, sono a loro richiesta autorizzati ad
assentarsi dal servizio per il tempo necessario all'espletamento
del mandato". La delibera richiamata nella parte illustrativa di
questa mozione, autorizza tre dipendenti regionali - attualmente
sono soltanto due - ad assentarsi dal servizio tutte le mattine per
l'espletamento del mandato di Consigliere al Comune di Aosta.
Noi abbiamo già ribadito che non siamo contrari al fatto che un
dipendente di questo o quell'Ente possa assentarsi dal lavoro per
lo svolgimento delle funzioni derivanti dalla sua elezione a una
carica pubblica, quello che ci interessa è che venga garantita una
parità di trattamento nei confronti di tutti coloro che possono
trovarsi in queste condizioni. Secondo noi è il momento di abolire
questa delibera e di dare corso, come del resto è stato promesso in
quest'Aula dal Presidente della Giunta, ad un nuovo tipo di
provvedimento, anche perché nella delibera si fa riferimento a
Consiglieri e non ad Assessori. Io posso concordare sul fatto che
un Assessore in Comune grande come quello di Aosta posso avere
bisogno di un tempo superiore a quello che magari serve ad un
Consigliere o a un Assessore di un Comune più piccolo, però non
credo che per i compiti che deve svolgere un semplice Consigliere
sia necessario che questo si assenti dal servizio tutte le mattine.
È un discorso che abbiamo già fatto, abbiamo anche presentato delle
interrogazioni per sapere quante persone potevano venire a trovarsi
in queste condizioni e la risposta ci ha confermato che secondo
l'Ufficio personale sono ben 106 i dipendenti regionali che
richiamandosi al deliberato di questa presa d'atto del '77
potrebbero richiedere un identico trattamento nei loro
confronti.
Con questa mozione noi intendiamo fare in modo che, anche a
seguito delle promesse fatte, il Presidente della Giunta e la
Giunta nel suo complesso trovino una soluzione diversa a una
situazione che ormai si trascina da troppo tempo. Tra l'altro,
mentre si autorizzano tre dipendenti regionali ad assentarsi dal
Servizio tutte le mattine per l'espletamento del manato di
Consigliere, non so se siete a conoscenza del fatto che questi
dipendenti - e questo era detto nella risposta scritta -
praticamente non espletano più le loro funzioni di dipendenti
regionali. A me non interessa giudicare se questo sia giusto o
meno, quello che i interessa è che venga spiegato in base a quali
norme queste persone possono, soltanto loro e non tutti quelli che
si trovano nelle loro condizioni, fare quanto fanno già da anni,
percependo intieramente il loro stipendio come dipendenti regionali
ed in più anche tutti gli emolumenti che traggono dalla loro carica
politica. Noi chiediamo che si vada a sanare una situazione - e non
è certo colpa delle persone che ci si trovano implicate, non è una
scelta loro ma dei cittadini se si trovano nel poso che occupano a
Consiglio comunale di Aosta - che oseremo definire vergognosa!
Bisogna trovare un sistema diverso, e il Presidente della Giunta si
era impegnato in questo senso; quindi con questa mozione si chiede
di abrogare entro 15 giorni la deliberazione n. 545 del 1977; ci
sembra un tempo ragionevolmente utile, visto che non da oggi ma già
da diversi mesi si parla di questo ed è presumibile che il
Presidente della Giunta, previdente com'è, abbia pensato a come
sostituire questo provvedimento con qualcosa di più idoneo e di più
giusto per risolvere il problema.
Presidente
- La parola al Presidente della Giunta.
Andrione (UV)
- Come avevo già avuto l'onore di spiegare
una volta al Consigliere Viberti e ad altri Consiglieri
intervenuti, la legge statale citata concede tutto il tempo
necessario ad espletare il mandato politico, lasciando quindi sia
all'interessato che all'Amministrazione un margine di
discrezionalità; non è una questione di giustizia, di uguaglianza,
nel senso che chi è stato eletto a una carica devo
obbligatoriamente assentarsi per lo stesso periodo di tempo per il
quale si assenta un altro! Come ho detto c'è una valutazione
dell'eletto e una valutazione dell'Amministrazione della quale
dipende.
Già nella precedente tornata, quando si era discusso di questo,
avevamo detto - e del resto il Consigliere Viberti ne ha dato atto
- che ci possono essere situazioni diverse per diversi incarichi
politici. L'Ufficio personale, che purtroppo ha avuto delle
complicazioni di ordine contabile, con arretrati e cose di questo
genere, sta preparando un regolamento; io non posso dire al
Consigliere Viberti quando e come sarà presentato in Consiglio,
probabilmente non in tempi molto lunghi, ma questo regolamento
lascerà comunque un margine di discrezionalità agli eletti e
all'Amministrazione regionale, la quale evidentemente in certi
casi, per questioni di necessità, potrà o potrebbe limitare la
concessone di questi permessi giustificati. Si parla anche - se ne
parla soltanto - per incarichi a livello comunale perché per quelli
a livello regionale o statale esiste già, di una retribuzione
proporzionale a quella percepita prima, e quindi con un distacco
specifico. Su questo punto io do ragione al Consigliere Viberti:
effettivamente è strano che mentre nel caso di incarichi regionali
o di incarichi statali vi sia per lo meno la denuncia del fatto che
i trattamenti potrebbero essere proporzionali, in questo caso non
esista, però sic stantibus rebus non vediamo come potremmo
sopprimere un diritto acquisito da parte di queste persone.
Per questi motivi, io pregherei di respingere la mozione, per lo
meno fino a quando non vi sarà quel regolamento a cui ho accennato,
il quale però su questo punto non sarà così innovativo come chiede
il Consigliere Viberti perché non intendiamo imporre, a chi ritiene
di non averne bisogno, di prendere dei tempi di congedo più lunghi
di quelli che richiede,né intendiamo d'altra parte, purché si resti
nei limiti di un normale e ragionevole espletamento degli incarichi
politici, fare osservazioni a chi richiedesse tempi più lunghi,
specie se sulla base di discriminazioni del tipo: eletti in Comune
più grande di Aosta o eletti in un Comune più piccolo.
Presidente
- Altri chiedono di parlare? La parola al
Consigliere Viberti.
Viberti (DPROL)
- Secondo me il Presidente della Giunta
non vuole intendere quanto io dico. Questa delibera, questa presa
d'atto permette a quei tre dipendenti di assentarsi tutte le
mattine per l'espletamento del mandato di Consigliere; e quando è
stata adottata, queste persone erano semplici Consiglieri, non
erano neppure Assessori. Ora, Signor Presidente, se qui non si
provvede ad abrogare la deliberazione ed a risolvere diversamente
il problema, mi auguro che non succeda che qualche dipendente
regionale chieda di poter usufruire dello stesso trattamento: ci
sono 106 persone che potrebbero richiederlo e di queste 106 ce ne
sono parecchie che non sono semplici Consiglieri, come specifica
questa delibera, ma fanno il Sindaco o l'Assessore, non in Comuni
grossi come quello di Aosta, ma ci sono dei Comuni dove la funzione
di Assessore richiede un certo tempo a disposizione e magari anche
tutte le mattine. Tra l'altro, io non so se questo è un argomento
valido, ma se uno si dedica alla politica sa che certi sacrifici in
termini di tempo li deve fare; quante volte anche lei avrà passato
il sabato e la domenica a leggersi magri una legge o a fare una
riunione o una discussione, anziché andare a fare una passeggiata!
Io trovo che non sia giusto che ci siano delle persone che vengono
trattate meglio di altre, signor Presidente, e questo è quello che
la delibera permette, perché un conto è rispettarla, e si può
essere o meno d'accordo, ma questa delibera non è neppure
rispettata! E se così è, signor Presidente, noi saremo costretti a
trovare le forme perché questo avvenga! Però non è questo che
cerchiamo, noi vogliamo una soluzione che sia acqua! Questa
situazione specifica si trascina fin dal '77, ma già prima qualcuno
poteva assentarsi dal servizio! Perché certe persone sì ed altre
no? È questo che noi chiediamo! E perché si continua a far finta di
non capire? Perché i politici devono assolutamente godere di
privilegi di cui non godono i cittadini normali? Questo non ci
sembra giusto! Non ci sembra giusto che per qualcuno splenda il
sole dal lunedì alla domenica e per i poveri cristi soltanto il
sabato e la domenica, quando non hanno da svolgere un doppio
lavoro, magari per arrivare alla fine del mese! Queste cose sono
vergognose, signor Presidente, e non prendere dei provvedimenti e
lasciare che scorrano gli anni senza muovere un dito, secondo me è
scandaloso! Voi avete la fortuna che la gente queste cose purtroppo
non le sa o le sa male, raramente ne viene a conoscenza; questa è
la vostra fortuna: il fatto che riuscite a controllare
l'informazione su queste questioni! Riuscite ad impedire che questi
fatti vengano risaputi e quando vengono fuori, chi li ha sollevati
è tacciato di falso moralismo!
Io chiedo dunque al Consiglio di impegnare la Giunta perché
abroghi questa presa d'atto. Vedo delle facce davanti a me, dietro
alle quali stanno persone che sono d'accordo su quello che sto
dicendo; è un peccato che non riescano mai ad esprimersi, neanche
su una questione come questa! Ma è mai possibile che i cittadini
debbano assistere a cose di questo genere? È una cosa vergognosa,
io lo ripeto, è una cosa vergognosa! Se avete ancora un po' di
coscienza, cercate di fare qualcosa, non è possibile continuare ad
andare avanti in questo modo! È una cosa vergognosa!
Presidente
- Altri chiedono di parlare?
La parola al Consigliere Mafrica.
Mafrica (PCI)
- Noi votiamo a favore della mozione
presentata dal Consigliere Viberti, anche se non intendiamo entrare
in questioni personali, perché riteniamo giusto il discorso
generale che egli ha fatto e perché è effettivamente necessario
avere delle norme che siano applicabili nella generalità dei
casi.
Io ricordo il mio caso personale: dal '76 al '78 sono stato in
periodi di aspettativa non retribuita; non avevo chiesto
all'Amministrazione regionale nessuna particolare condizione, pur
essendo Consigliere Comunale di Aosta, perché non ero a conoscenza
dell'esistenza di questa delibera. Il caso personale, però, serve
soltanto per dire che non si può continuare a fare a meno di una
normativa che sia valida per tutti gli Amministratori comunali
della Valle d'Aosta!
Noi, dunque, senza interferire nelle questioni personali,
votiamo per lo spirito di questa mozione.
Presidente
- Nessuno chiede la parola? La discussione
generale è chiusa. Qualcuno chiede di intervenire per dichiarazione
di voto? Non vi sono dichiarazioni di voto?
Presidente
- Metto in approvazione la mozione iscritta al
n. 40 dell'ordine del giorno.
Esito della votazione:
Presenti: 26
Votanti: 25
Astenuti: 1
Maggioranza: 14
Favorevoli: 7
Contrari: 18
Il Consiglio non approva.
Presidente
- Passiamo all'esame dell'oggetto n. 41
dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK