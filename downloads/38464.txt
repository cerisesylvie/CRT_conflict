Consiglio Regionale della Valle d'Aosta - Oggetto del Consiglio n. 1992 del 6 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1992 del 6 aprile 2016 - Resoconto
OGGETTO N. 1992/XIV - Interpellanza: "Indizione di eventuali
gare d'appalto per l'aggiudicazione del servizio di smaltimento
delle carcasse di animali".
Rosset (Presidente) -
Punto n. 44 all'ordine del giorno.
Per l'illustrazione chiede la parola il consigliere Nogara, ne ha
facoltà.
Nogara (UVP) -
Abbiamo voluto portare questa
interpellanza per aiutare il mondo degli allevatori valdostani,
perché non so se siete tutti a conoscenza di cosa succede quando
muore una mucca o un vitello in una stalla. In questo momento,
quando succede un fatto del genere, un'azienda in Valle d'Aosta
viene a prendere e a portare via l'animale e questo costa
all'allevatore 300 euro più Iva, ma se è molto lontano si paga
anche qualcosa di più, dai 360 ai 380 euro. Lo smaltimento di un
vitello costa 120 euro. Poi ci sono delle cose particolari, perché
c'è una ditta del Piemonte che viene a ritirare questi animali: le
mucche a 220 euro, invece che 380, e i vitelli a molto meno.
Per aiutare questo settore, noi in questa interpellanza abbiamo
chiesto se è possibile fare qualche tipo di appalto. Io so che
anche l'Arev si era interessata a queste problematiche e già nel
2014 aveva chiesto all'Amministrazione regionale di essere aiutata
in questo settore.
Cercando su internet, senza neanche impegnarmi troppo, ho
trovato diverse Regioni italiane che invece di smaltire gli animali
domestici come stiamo facendo noi adesso, prevedono di portare i
piccoli animali o i bovini in dei carnai, oppure li mettono sotto
terra, anche perché si tratta di piccoli numeri. Mi riferisco alla
Regione Toscana, al Piemonte che collabora con un consorzio, poi ci
sono l'Abruzzo, il Veneto e anche la Sicilia. Io non vedo perché
non si possa fare la stessa cosa qui da noi e lo chiedo
all'Assessore alla sanità.
Quando a un allevatore muore una capra o una pecora, potrebbe
essere come per uno stambecco o un camoscio che muore in montagna e
rimane lì. Se qualcuno ha un po' di esperienza in questo settore,
sa benissimo che dopo due o tre giorni non c'è più niente, tra
corvi e volpi. Tra l'altro, l'Assessore sa benissimo che i famosi
carnai li usa anche il Corpo forestale per gli animali che trovano.
Si potrebbe, con la collaborazione dell'Assessorato alla sanità,
individuare delle zone dove mettere questi animali, perché nel giro
di due o tre giorni verrebbero completamente mangiati da corvi,
volpi e altri predatori; c'è il gipeto che è fisso qui in Valle
d'Aosta e che si nutre di carcasse.
Oppure, in diverse zone della Valle d'Aosta si potrebbe
prevedere l'interramento di questi animali. Non è una cosa
terrificante: basta trovare delle zone dove non ci siano delle
sorgenti o altre problematiche e si interrano gli animali. Questo
sarebbe un aiuto.
Tra l'altro, un allevatore che volesse portare la mucca morta o
i vitelli o altri animali all'azienda Zora di Alessandria, non può
neanche farlo. Questo è particolare, perché una volta che il
veterinario diagnostica la morte dell'animale per cause naturali,
non penso che caricarlo sul trattore e portarlo alla Zora, con un
risparmio per l'allevatore, non si possa fare. Far portare via un
vitello costa 120 euro, ma se voi portate un vitello per venderlo
quando l'Arev organizza il mercato, non ti prendi neanche 100 euro.
Costa di più portarli via da morti che venderli da vivi: siamo
all'assurdo!
Proprio per questo motivo le chiedo, Assessore, se si può
impegnare in questa iniziativa. Io penso che sia quasi obbligatorio
mettersi d'accordo con l'Assessore alla sanità per avere una
sinergia, se si pensa di portarli nei carnai o di interrarli. Io
sono stato dieci minuti al computer e ho tirato fuori sei o sette
Regioni che lo fanno. Non vedo perché altre Regioni italiane lo
possano fare e noi qui in Valle d'Aosta non possiamo.
Presidente
- La parola all'assessore Testolin.
Testolin (UV) -
Una premessa, prima di rispondere
puntualmente alla domanda che è stata posta dal collega, per
sottolineare che questa interfaccia con l'Assessorato e con l'Arev
esiste già. Le casistiche suggerite anche in quest'aula sono già
state affrontate da un anno a questa parte, evidentemente con un
interlocutore che è l'Assessorato alla sanità, il quale su
determinati passaggi ha un approccio dettato dalle norme
attualmente in essere, sulle quali comunque stiamo cercando di
confrontarci con assiduità e con continuità, sia come Assessorato
all'agricoltura, sia con le associazioni di categoria.
Per rispondere nel merito al quesito posto dall'interpellanza,
cioè se si intenda "anche tramite l'Arev, prevedere gare d'appalto
per il servizio di smaltimento delle carcasse animali che prevedano
tariffe inferiori a quelle attuali al fine di sostenere gli
allevatori valdostani", siamo a ricordare che nel corso dell'ultimo
anno la problematica, che prima vedeva un appalto in essere,
gestito dall'Arev con dei costi molto elevati, è stata affrontata
sempre tramite l'Arev con un programma assicurativo che prevedeva
il rimborso agli allevatori da parte dello Stato del 50 percento
del premio assicurativo pagato dagli allevatori, tramite le risorse
del piano assicurativo nazionale. Si segnala tuttavia come tale
iniziativa non abbia trovato il favorevole riscontro da parte degli
allevatori valdostani, a causa da un lato della scarsa attitudine
del comparto verso tali forme assicurative di protezione,
dall'altro il costo di rimozione troppo elevato, nonostante
l'appalto, che ha per certi versi reso meno interessante questa
operazione nel suo complesso.
Nel confermare la difficoltà per la nostra Regione di avere
appalti concorrenziali, causa una situazione morfologica
decisamente particolare rispetto ad altre realtà e una forte
dispersione territoriale delle aziende, si segnala che negli scorsi
mesi si è provveduto, in stretta collaborazione con l'Assessorato
alla sanità e con l'Arev stessa, ad approfondire i contatti con un
consorzio operante nella regione Piemonte, perché evidentemente con
dei numeri diversi si possono anche ipotizzare delle soluzioni
differenti, dal quale stiamo attendendo dei riscontri. L'Arev ha
fornito una serie di dati relativi alla realtà valdostana - la
quantità di capi smaltiti, le distanze percorse e tutta una serie
di numeri - che servano a capire quali possano essere le proposte,
in merito all'applicazione dei premi e delle tariffe messe in atto
dalle ditte autorizzate all'esecuzione del servizio, per verificare
con loro se un ampliamento del loro servizio possa tornarci utile
per abbassare i costi da sostenere nella nostra regione. Una volta
concluse tali elaborazioni, potranno essere effettuate le opportune
valutazioni in merito da parte dell'Arev e dell'Assessorato, per
verificare se andare avanti in questa direzione o se trovare
qualcosa di alternativo.
Contestualmente, per avere anche un'opportunità di confronto su
un'altra ipotesi, abbiamo eseguito una verifica su altre situazioni
già in essere in altre regioni. L'Assessorato si è attivato per
reperire delle informazioni in merito a come altre realtà alpine
simili alla nostra - perché evidentemente le casistiche di pianura
sono diverse da quelle di montagna - abbiano affrontato la
questione. Si segnala che, sia dal punto di vista normativo e
sanitario, sia per quanto concerne l'aspetto tecnico operativo,
siano ancora in corso degli approfondimenti e le valutazioni del
caso, anche per capire quali possono essere i costi ed
eventualmente le infrastrutture da allestire per gestire
diversamente un appalto di questo genere. Anche qua, l'obiettivo è
di arrivare a capire quale può essere un appalto strutturato in
maniera diversa da quello concepito fino a oggi, in modo da avere
due opportunità da mettere a confronto e per poi fare una scelta
congiuntamente con l'associazione degli allevatori.
Presidente
- Per la replica, la parola al consigliere
Nogara.
Nogara (UVP) -
La ringrazio, Assessore, per la sua
risposta. Come ho detto quando ho iniziato a esporre
l'interpellanza, un'attenzione particolare la chiedo a lei e
all'Assessore Fosson per vedere di verificare immediatamente dove
poter mettere questi pochi animali. Penso che non sia così
difficile, visto che i numeri sono veramente esigui, studiare se è
possibile fare dei carnai in diverse zone della valle, oppure avere
la possibilità di seppellire queste carcasse sottoterra. Il
consorzio del Piemonte penso non sia così interessato, perché i
nostri numeri sono veramente bassi. Queste sono le due cose
interessanti e penso che sia abbastanza veloce sapere se si possa o
non si possa fare una cosa del genere.
Se non si può fare, per venire incontro agli allevatori, visti i
prezzi esorbitanti, chiedo di nuovo a lei, Assessore Fosson, di
permettere il trasporto con dei mezzi personali degli animali
all'azienda Zora, con la dichiarazione del veterinario. Se
l'animale è morto per cause naturali, non penso che ci siano così
grandi problemi a poterli trasportare dentro il cassone di un
trattore o cose del genere. Per l'allevatore sarebbe una spesa
molto inferiore. Io chiedo di valutare questa diverse opportunità,
per venire incontro a un settore che è già veramente in crisi.
Noi abbiamo una società che ritira gli animali a 380 euro a
mucca e ne arriva una dal Piemonte che li ritira a 220: queste
stranezze! Purtroppo questa società del Piemonte non copre tutta la
valle, ma si ferma ad Aosta, perché gli viene troppo oneroso dover
andare in alta valle a caricare. Però cerchiamo di intervenire,
perché se ci sono delle situazioni del genere, magari con
l'interramento, con il carnaio o con un appalto si può andare
incontro a questo mondo degli allevatori. Questa non è né una
mozione, né una risoluzione, ma un'interpellanza, però io chiedo se
in breve tempo mi potete dare qualche risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK