Consiglio Regionale della Valle d'Aosta - Oggetto del Consiglio n. 1842 del 14 febbraio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1842 del 14 febbraio 1991 - Resoconto
OGGETTO N. 1842/IX - Nuovo assetto produttivo della Cogne di
Aosta.
(Interpellanza)
Presidente: Do lettura dell’interpellanza
presentata dal Vicepresidente Bich, iscritta al punto 12
dell’ordine del giorno.
INTERPELLANZA
Avendo riscontrato sulla stampa nazionale e locale, in questi
ultimi giorni, le notizie riguardanti il nuovo assetto della Cogne
di Aosta e la razionalizzazione in atto centrata soprattutto su
intesa con gruppi privati, e su un piano di riduzione dei costi e
recupero di efficienze che comporta la riduzione a 1600
dipendenti;
il sottoscritto Consigliere regionale
interpella
il Presidente della Giunta regionale o
l’Assessore competente per sapere:
- se la produzione della Cogne continuerà ad essere centrata su
acciai inox, utensili, rapidi, valvole e prodotti speciali;
- se la strategia aziendale prevede il mantenimento ad Aosta di
prodotti lavorati a macchina (fucinati, etc.);
- in che direzione si stanno sviluppando le sinergie produttive
e le reti di vendita della società Cogne.
Presidente:
Ha chiesto la parola il Vicepresidente Bich;
ne ha facoltà.
Bich (PSI)
: Chiedo scusa ai colleghi ed al Vicepresidente
per non essere stato presente quando avrei dovuto illustrare questa
interpellanza, che riprende l’importante tema della
situazione generale della Cogne, che nei giorni scorsi è stato
affrontato da tutti i quotidiani e dagli organi politici. Essa è
svolta nei termini più idonei ad illustrare la situazione interna
dello stabilimento
Nel primo punto chiede se la Cogne continuerà a produrre acciai
inox, utensili, rapidi, valvole e prodotti speciali. Tale richiesta
ha uno scopo ben preciso, perché la situazione di queste produzioni
ci offre l’assetto produttivo generale della
società. Poiché noi rileviamo che nel prodotto generale della Cogne
la quantità di acciai inox e valvole rappresenta
l’80 per cento, mentre quella di utensili, rapidi e
superleghe rappresenta il 18 per cento, si vuol sapere se verrà
mantenuto questo tipo di rapporto produttivo. Questa illustrazione
è piuttosto sommaria, ma in fase di replica potremo vedere meglio
gli aspetti relativi all’assetto produttivo della
società.
Nel secondo punto dell’interpellanza chiediamo se
la strategia aziendale prevede il mantenimento ad Aosta di prodotti
lavorati a macchina, perché ciò avrebbe un riscontro
sull’organico del personale, sul
know-how
dell’azienda e del rapporto
dell’azienda stessa con altri settori produttivi del
ramo siderurgico.
Il terzo quesito dell’interpellanza, ("in che
direzione si stanno sviluppando le sinergie produttive e le reti di
vendita della società Cogne"), tende a capire meglio se "il piano
di contenimento e di razionalizzazione" predisposto dalla direzione
aziendale, che noi rifiutiamo e respingiamo "in toto", perché è
selvaggiamente deflativo dell’attività dello
stabilimento di Aosta, tenda solo ad abbattere la produzione oppure
se, in collegamento con altri centri produttivi o altre aziende,
tenda almeno a mantenere i livelli preconizzati.
Presidente:
Ha chiesto la parola
l’Assessore all’Industria, Commercio,
Artigianato e Trasporti, Fosson; ne ha facoltà.
Fosson (DC)
: L’interpellanza del
vicepresidente Bich affronta alcuni temi, ripresi anche da una
successiva interpellanza del consigliere Mafrica ed altri, che nei
giorni scorsi sono stati oggetto di discussione da parte delle
forze politiche e della Giunta regionale, nonché delle forze
sindacali e del comitato per i problemi della Cogne e della
siderurgia.
Alle richieste del consigliere Bich darò pertanto delle risposte
sulla base delle valutazioni ed informazioni che ho potuto avere e
ne aggiungerò altre rispondendo al consigliere Mafrica.
Rispondo alla prima domanda, dicendo che si può affermare che la
Cogne continuerà la sua attuale produzione di acciai speciali
attestandosi intorno alle 200.000 tonnellate annue e tendendo ad
ottimizzare il mix produttivo. In base alle informazioni che
abbiamo ricevuto e alle valutazioni che abbiamo potuto fare, potrei
dire che la risposta è positiva.
Per rispondere alla seconda domanda, posso dire che il piano
aziendale, che è stato illustrato per sommi capi, non prevede
alcuna sostanziale modifica della funzione dei reparti fucinatura e
lavorazioni speciali, che quindi permangono.
Veniamo ora alla terza domanda. L’azienda sta
cercando, a livello nazionale ed internazionale, delle
collaborazioni con importanti gruppi siderurgici, per sviluppare
significative sinergie tanto a livello produttivo che commerciale.
Non ci sono stati forniti i dati relativi alle aziende con le quali
essa ha avviato dei contatti, ma, dalle indiscrezioni
giornalistiche che tutti possono aver letto su "Il Sole-24 Ore" di
qualche tempo fa, la Cogne starebbe contattando la società Boeler
del gruppo austriaco Voestalpin.
Queste sono le risposte, sia pure molto sintetiche, alle
richieste del consigliere Bich. Tengo a precisare che la Giunta
regionale è preoccupata delle ipotesi fornite dalla Cogne S.p.A. ed
in proposito; ma lo dirò rispondendo
all’interpellanza del Consigliere Mafrica; ha
chiesto l’immediata sospensione
dell’applicazione del piano ed opportuni incontri
con i vertici dell’Iri e dell’Ilva,
anche e soprattutto per verificare l’applicazione
dei protocolli d’intesa firmati nel 1987/88 e farne
ulteriori valutazioni.
Posso dire che in proposito, è già fissato per il 25 di questo
mese, un incontro con l’amministratore delegato
dell’Ilva, ing. Gambardella.
Presidente:
Ha chiesto la parola il Consigliere Bich; ne
ha facoltà.
Bich (PSI)
: L’intervento
dell’assessore è ancora più preoccupante della
situazione che appare dai giornali. Perché? Lo dico subito.
Come dicevamo prima, il mix produttivo della società Cogne è
incentrato per l’80 per cento su acciai inox e
valvole e per il 18 per cento su utensili, rapidi e superleghe. Dai
segnali sul riassetto e sulla riorganizzazione dello stabilimento e
dall’accordo con la Falck, pare che vada avanti in
modo particolare il riassetto della produzione di laminati (acciai
inox e valvole), che è il prodotto più maturo e quindi con più
limitate aspettative di vita industriale e di know how. I paesi più
industrializzati ed avanzati, tendono infatti a scaricarla sul
terzo mondo, tant’è vero che nel rapporto degli
osservatori, sulle problematiche della produzione generale degli
acciai in tutto il mondo, si rileva che l’import
italiano è particolarmente gravato su questi punti da aziende
extracomunitarie che hanno già un know how sufficiente per
esportare tali prodotti anche in Italia.
Sembra che alcune analisi, abbiano paragonato la produzione di
laminati mediante impianti semplici e collaudati con quella analoga
fatta da altri stabilimenti, in Italia ad esempio da quello della
società Valbruna, che, con un organico di 400 persone, produce
400.000 tonnellate all’anno di laminati acciai inox
e speciali.
Va da sé che, se ci si orienta verso un mix del genere, quindi
verso un prodotto centrato sostanzialmente sugli acciai laminati, e
non sui fucinati, diventano estremamente limitate le aspettative di
rilancio dell’azienda. Io non sono un tecnico e non
conosco l’assetto produttivo interno, ma mi sembra
che si vada proprio in questa direzione.
Viceversa, nell’assetto produttivo che prevede un
kow-how più elevato, l’impiego di team più
specializzati e più competitivi della linea produttiva, che è
quella dei fucinati, si sta andando verso il rilascio degli
impianti di fucinatura, dove opera la pressa di 2000 tonnellate.
Gli impianti della fucina, infatti, non sono stati più rinnovati e
non è neppure prevista l’acquisizione di una nuova
pressa. Ora, poiché non si prevede la messa in opera di nuovi
assetti produttivi, di nuovi team per la sistemazione degli
impianti, se ne deduce che questa parte, che comporta un maggiore
impiego di mano d’opera ed una maggiore flessibilità
nelle reti di vendita del prodotto, venga stranamente lasciata in
tali obsolete condizioni obsolete di produzione e di utilizzo, da
farne presagire la chiusura entro breve tempo.
Quindi, mentre tutte le aziende europee
dell’ambito produttivo avanzato stanno cercando di
accordarsi su questa parte, che è quella più specializzata della
produzione dell’acciaio (utensili, rapidi e
superleghe), nello stabilimento di Aosta noi assistiamo invece ad
una diminuzione dell’organico e della produzione o
ad una produzione con sistemi obsoleti, e ad un recupero di
produttività sempre nell’ambito degli acciai inox e
delle valvole. Ciò però che più preoccupa, ed a cui ha fatto cenno
anche l’assessore, è che non si sa bene dove vadano
a parare i recenti contatti dell’Ilva con la
Boeler-Udelon, il colosso europeo e mondiale per la produzione di
acciai, utensili e rapidi; non si sa bene se tendano ad interessare
solo il settore commerciale o se, viceversa, tendano a spostare nei
rinnovati ed efficienti impianti della stessa Boeler anche la quota
di produzione attualmente delegata allo stabilimento di Aosta.
Questo è l’aspetto più preoccupante che, a mio
avviso, si sta manifestando nell’assetto generale
dello stabilimento, su cui però l’assessore non ha
dato alcuna risposta. Non spetta certo
all’amministrazione pubblica determinare le
strategie aziendali, ma noi già sappiamo che, se queste tendono
solo al rilancio dell’acciaio laminato ed inox,
l’assetto dell’organico del personale
della Cogne entro tempi non certo lunghi, si attesterà sulle
400-600 persone, perché queste sono le dimensioni di un impianto di
quel genere e con quel tipo e quelle caratteristiche
produttive.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK