Consiglio Regionale della Valle d'Aosta - Oggetto del Consiglio n. 77 del 25 settembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 77 del 25 settembre 2008 - Resoconto
OGGETTO N. 77/XIII - Interpellanza: "Situazione gestionale
del complesso Grand Hôtel Billia".
Interpellanza
Premesso che nell'autunno del 2006 la RAVA ha acquistato,
tramite la società controllata STV, il Complesso Grand Hotel Billia
per un importo pari a 58,5 milioni di euro;
Atteso che nella passata legislatura il Consiglio regionale
ha impegnato ulteriori 30 milioni di euro per compiere ulteriori
progressive opere di ristrutturazione degli immobili;
Considerato che tale acquisto è stato più volte motivato
dalla necessità di uscire finalmente dalla situazione di
accerchiamento della casa da Gioco adiacente e dalla dichiarata
volontà di compiere con quest'ultima un immediato lavoro sinergico
atto a conseguire un doveroso rilancio di entrambe le
strutture;
i sottoscritti consiglieri regionali
Interpellano
il Presidente della Regione per sapere:
1) quali azioni sinergiche di collaborazione siano state
poste in essere tra la STV proprietaria e gestrice del complesso
alberghiero e la Casino SpA a quasi due anni dall'acquisto;
2) quale sia l'utile/perdite di esercizio della Soc. STV nel
2007 e quale sia la situazione del bilancio provvisorio
2008;
3) quale sia l'intendimento del governo regionale in merito
alla gestione futura del complesso alberghiero alla luce dei dati
di bilancio e della recente nomina del nuovo CdA della STV.
F.to: Zucchi - Benin - Lattanzi - Tibaldi
Président
- La parole au Conseiller Zucchi.
Zucchi (PdL)
- Grazie, Presidente. Caratterialmente sono
portato a guardare al futuro. Di solito si tende a guardare al
futuro, perché questo è il miglior modo, soprattutto ad inizio di
una legislatura, per affrontare i problemi senza rivangare più di
tanto il passato. Ma ci sono degli argomenti, caro Presidente, che
per la loro entità, per le loro dimensioni, per le loro ricadute,
non possono essere che analizzati anche per quanto è avvenuto in
passato.
Mi rendo conto che si accinge a guidare questo Governo in questa
legislatura che è appena cominciata, si trova a gestire delle
questioni che sono nate da legislature e da governi precedenti. In
questo senso mi rammarico che oggi non sia fra noi l'ex Presidente
della Giunta, che ieri ho visto di nuovo particolarmente
imbaldanzito e molto rinvigorito dopo la pausa estiva e dopo il
risultato elettorale, perché lei sarà stato sicuramente informato
che, per i giochi dei rinvii e delle inversioni dell'ordine del
giorno, abbiamo discusso ieri della delibera di approvazione della
gestione straordinaria. In quella sede l'ex Presidente Caveri,
oltre ad intervenire con il suo consueto aplomb (cioè ripristinato
aplomb), con l'intenzione di prodigare consigli a destra e manca,
ha anche espresso quelle che sono state le sue visioni su questa
operazione, che è sicuramente di grande entità, su cui lei sa che
il nostro gruppo (io in particolare) si è impegnato.
Consideriamo quella un'operazione disgraziata, che potrà
comportare nel prossimo futuro ulteriori oneri a carico
dell'Amministrazione, per cui anche se bisogna guardare avanti, non
si può fare a meno di stigmatizzare l'eventuale - noi diciamo quasi
certa -
mala gestio
di chi l'ha preceduta. Quanto ha detto
ieri l'ex Presidente Caveri in merito all'operazione del Billia, mi
ha ricordato un po' un bambino capriccioso che vuole a tutti i
costi un giocattolo, lo deve comprare a tutti i costi entro certi
tempi, perché si considera imprescindibile l'acquisto di un
determinato bene. Ci chiediamo - è questo il senso della
interpellanza che poniamo alla sua attenzione - se era così
imprescindibile, così evidente la necessità di dover acquistare a
tutti i costi - e abbiamo visto a che costo: 58,5 milioni di euro
con i maggiori oneri che sono venuti, lo stanziamento ulteriore di
30 milioni fatto dalla Giunta precedente - per sfuggire a quello
che lui stesso ieri ha definito l'accerchiamento della casa da
gioco. Questa operazione è avvenuta ad ottobre 2006: ci chiediamo
quali siano stati, dal momento che è stato comprato a tutti i costi
questo complesso a questa cifra, gli atti intervenuti nel frattempo
dal 2006 ad oggi, che hanno dato un senso a un acquisto così
oneroso.
Abbiamo avuto la percezione che in questi due anni non sia
accaduto nulla e lei avrà visto che quando chiedo - lo ammetto, in
un senso piuttosto ironico - qual è la situazione del conto
economico della gestione della STV dal 2006 ad oggi, ho messo
volutamente "utile/perdite", perché a meno che lei mi dica dei dati
che presentano degli utili, a questo punto mi preoccuperei, perché
dovrei fare un raffronto con gli ultimi avvenimenti sui mercati
internazionali, e poi dovrei dubitare della sua parola adesso e
anche di quella precedente, perché si tratterebbe di bilanci
truccati.
Non ho dubbi che lei, nell'illustrare i dati, ci dovrà dire che
a seguito di quella operazione ci saranno ulteriori milioni di
perdita per la gestione di questo complesso. D'altronde era
evidente, perché le dimensioni del complesso, il numero del
personale e soprattutto la scarsa affluenza dei clienti in quella
struttura che Curzio Maltese aveva definita quasi uno "Shining":
l'albergo che era nelle montagne per cui c'era solo il custode e
due clienti
de temps en temps
, evidentemente non può che
presentare dei conti in negativo.
Ci chiediamo: fino a quando dovremo sopportare ulteriori perdite
per l'acquisto che, come ho detto ieri, da noi non è mai stato
contestato nel suo principio, ma lo è stato nel
quantum
, nel
perché - lo vedremo nell'interpellanza successiva - è stato voluto
a tutti i costi senza che fosse stato delineato immediatamente un
piano per l'utilizzo di questa struttura. Ad una azione secondo noi
negativa se n'è aggiunta un'altra ancora più negativa in questi due
anni, di cui lei non è responsabile, ma sono responsabili i suoi
predecessori, anche l'Assessore che le siede a fianco e che è stato
compartecipe di questa operazione, e che di fatto ha voluto a tutti
i costi concludere un'operazione senza che venissero posti in
essere dei piani preventivi che fossero strumentali a questo
acquisto. Magari ci saranno e lei ce lo spiegherà.
L'intervento del collega Chatrian le ha dato già il destro per
darci un primo assaggio delle intenzioni con questo nuovo consiglio
di amministrazione, ma noi vorremmo sapere da adesso in avanti nel
concreto, non solo nelle enunciazioni di principio del tipo: dovrà
essere fatta una azione sinergica fra il Casinò e il Grand Hôtel
Billia. Questo era già stato detto prima, detto ma non fatto,
perché abbiamo certezza e credo che neanche sia stata compiuta una
riunione fra le due strutture, le quali invece dovevano lavorare
secondo i proclami dell'ex Presidente Caveri e dell'Assessore alle
finanze Marguerettaz, che doveva essere strumentale a questo
acquisto.
Un acquisto - lo vedremo nella interpellanza successiva - che,
secondo noi, non era tanto opportuno, perché a un soggetto che di
fatto aveva e ha in corso delle vertenze di decine e decine di
milioni, noi gli abbiamo tolto le castagne dal fuoco! Gli abbiamo
dato tanti soldi per chiudere delle parentesi che gli provocavano
delle perdite - e copiose perdite - perché mi aspetto che si tratti
di qualche milione di perdita all'anno, che ci siamo sobbarcati
noi. Andare a togliere le castagne dal fuoco ad un soggetto che ci
fa le cause, perché si considera comunque questa operazione
indispensabile può essere un ragionamento, ma noi non riusciamo più
a capire quando si deve comprare a tutti i costi questo complesso a
questi soldi, se poi dopo parallelamente in due anni - perché sono
passati due anni dall'acquisto - nulla è stato fatto.
Mi auguro che in questa legislatura qualcosa di concreto e
immediato venga fatto, perché qui siamo nella ragione e non
sopporteremo più, o almeno, i cittadini devono sapere che ci sono
delle responsabilità politiche che sono molto chiare. Ci sono nel
caso di questo acquisto, come ci sono state delle responsabilità
marcate per cui non si può far finta di niente: i casi sono alla
luce del sole, in altre materie e penso allo Splendor, al trenino
di Cogne. Non si può far finta di niente e dire: quello che è stato
è stato, tanto i cittadini 50 milioni di qua, 100 milioni di là,
tanto paghiamo tutti. Questo è un atteggiamento che non accettiamo
e che speriamo con questa legislatura possa venire meno, con una
risposta in tempi che siano compatibili con le risorse finanziarie
e con qualche buona amministrazione.
Président
- La parole au Président de la Région,
Rollandin.
Rollandin (UV)
- Credo che per una parte il tema abbia
già fatto oggetto di approfondimenti nella giornata di ieri. Quello
che oggi cercherò di dare sono risposte nel merito a quello che è
avvenuto e a quella che è la situazione. Oggettivamente credo che
"utile/perdite": ecco, cancelliamo utile e togliamo anche la barra;
per il momento la situazione è quella.
So anche che forse la risposta non sarà così soddisfacente, nel
senso che esamina quella che è la situazione legata all'acquisto di
una struttura: mi permetto di dire che nell'ambito di quella che è
la configurazione del Casinò l'avere una struttura ricettiva è
sicuramente un punto di forza. Questo credo che lo abbiano ammesso
un po' tutti, anche a livello di organizzazione Casinò: ciò che fa
la differenza è il fatto di poter ospitare i giocatori, intendendo
i giocatori non quelli delle slot machine, che molto probabilmente
non si fermano, ma gli altri giocatori. Il fatto di avere una
struttura ricettiva è sicuramente un punto importante e lo è nel
momento in cui la struttura - e questo guardando al futuro - può
avere, seguendo anche l'attenzione che a questo tema è stata
prestata da parte di esperti e, se mi è permesso, il fatto di aver
inserito nel consiglio di amministrazione il dr. Bonelli, che ha
una visione di quello che è lo sviluppo e l'utilizzo di una
struttura come il Billia sicuramente avanzata, ci darà la
possibilità di vedere come e in che termini ci possa essere una
autonomia del Billia, il che non significa disgiunta dalla
importanza legata a dare ospitalità ai giocatori, ma che possa
evitare di avere delle situazioni di perdita come quelle che adesso
enuncerò. Al di fuori delle domande specifiche a cui darò risposta,
spero che questo venga concretizzato con un piano che se riterrete
opportuno potrà essere presentato nelle commissioni, al fine di
fare una valutazione nel merito delle proposte per il rilancio del
Billia.
Venendo alle domande puntuali, "quali azioni sinergiche di
collaborazione siano state poste in essere tra la STV proprietaria
e gestrice del complesso alberghiero e la Casino SpA a quasi due
anni dall'acquisto", dopo l'acquisto del Grand Hôtel Billia da
parte della STV, avvenuto il 17 ottobre 2006, sono state poste in
atto una serie di misure sia di carattere organizzativo che
strutturale dirette ad agevolare il rapporto di collaborazione fra
STV e Casinò. Il primo intervento interno alla STV Spa è stato
quello di meglio coordinare e distribuire l'attività e i servizi
dalla ex STV, attività di bar e ristorazione all'interno della casa
da gioco con quelli della Grand Hôtel Billia. Ciò ha permesso anche
il miglior utilizzo del personale distaccato da una all'altra
struttura, a secondo dei bisogni programmati, di andare meglio
incontro alle esigenze del Casinò e di assicurare un miglior
servizio alla clientela. Inoltre ha favorito lo svolgimento di più
attività, anche in caso di concomitanza di eventi diversi negli
stessi giorni, e una migliore pianificazione dell'attività del
Casinò. La conoscenza anticipata delle stessa ha consentito di
programmare anche altre attività soprattutto congressuali, rivolte
a terzi, che altrimenti non avrebbero potuto aver luogo.
Per quanto riguarda gli interventi organizzativo-strutturali, si
sono concretizzati con una serie di misure volte al miglior
utilizzo degli spazi del centro congressi e della Casino Spa. Ad
esempio lo spostamento del buffet della slot
Circus
in
località sottoutilizzate del centro congressi ha permesso di
mettere a disposizione della clientela spazi e servizi più adeguati
e al Casinò di liberare superfici per l'inserimento di ulteriori
slot machine, continuando ad assicurare ai clienti il servizio di
bar.
Altri interventi ancora - faccio un elenco per spiegare quali
possono essere stati i benefici - sono: il rifacimento del bar del
Grand Hôtel Billia, Jardin d'hiver, meglio rispondente al profilo
della clientela della casa da gioco; la creazione di un piccolo
ristorante adiacente al bar Jardin d'hiver, rivolto alla clientela
VIP, ritagliando spazio all'area ristorativa del Grand Hôtel
Billia; l'integrale trasformazione della sala Monte Bianco con
miglioramenti estetico funzionali e dotandola nel contempo delle
tecnologie e attrezzature più avanzate, estese anche all'intero
centro congressi; l'utilizzo della centrale di raffreddamento del
Casinò tuttora in corso a seguito della esondazione del torrente
Grand Valley del settembre dello scorso anno, che aveva gravemente
danneggiato gli impianti del Grand Hôtel Billia e centro congressi
al punto da renderli inutilizzabili; la predisposizione di
iniziative promozionali rivolte alla clientela direttamente nelle
sale del Casinò, del tipo distribuzione piccola pasticceria
artigianale, aperitivi e prima colazione.
Per il secondo punto, quale sia il risultato economico
dell'esercizio della STV nel 2007 e quale la situazione del
bilancio provvisorio 2008: per quanto riguarda il 2007 il bilancio
approvato il 29 maggio 2008 registra una perdita di 4,61 milioni di
euro; l'andamento relativo al primo semestre 2008 evidenzia una
perdita di 2,256 milioni di euro.
"Quale sia l'intendimento del governo regionale in merito alla
gestione futura": in parte ho già avuto modo di dire come la nomina
del nuovo consiglio di amministrazione è un passo che va nella
direzione di attivare le forme più consone per il rilancio del
Billia ed è quello dell'accrescimento della quota di ricavi,
generata dal complesso del Grand Hôtel Billia attraverso la
impostazione di una adeguata politica alberghiera, che comprenda
anche gli interventi strutturali da effettuare sul Grand Hôtel
Billia, la politica tariffaria e i servizi da offrire, ma anche lo
sviluppo delle attività collegate, quali le attività congressuali e
la collaborazione con la Casino Spa, che rimangono riferimento
fondamentale per l'albergo.
Come ho detto, credo che a breve ci sarà anche su questo un
programma di rilancio, che farà oggetto di approfondimento, se lo
riterrete, nelle commissioni competenti.
So di non essere stato soddisfacente, ma credo di aver dato le
risposte che mi erano state chieste, con l'augurio che ci sia un
rilancio dell'attività che possa ridurre il deficit considerevole
ad oggi.
Presidente
- La parola al Consigliere Zucchi.
Zucchi (PdL)
- Non è che mi possa ritenere insoddisfatto
dalle risposte che peraltro già supponevo tali. Mi rendo conto che
le risposte che lei ha dato sono alla stregua di un difensore quasi
d'ufficio, di quella che è stata una azione posta in essere da chi
l'ha preceduta, perché venendo a quello che è stato l'elenco dei
fatti compiuto dal 2006 ad oggi, al di là di alcuni interventi
strutturali e di maggiore organizzazione nell'ambito del personale,
non è che si possa dire che questo acquisto così importante abbia
determinato una azione di rilancio fin da subito, come era logico
aspettarsi.
Ci auguriamo che da adesso le cose cambino, perché - come
avevamo previsto e adesso abbiamo sentito le cifre, ed è giusto che
tutti i cittadini sappiano - ai 58,5 milioni di euro pagati, oltre
ai 30 stanziati con i BOT, si sono aggiunti - come era logico
prevedere - altri 9 milioni di euro di perdita. Quindi non stiamo
parlando di noccioline, qui stiamo parlando di 20 miliardi di
vecchie lire di perdita, che si vanno ad aggiungere a un contesto
che il collega Lattanzi ieri ha definito, nell'ambito del casinò e
del Billia, a rischio di diventare come quella che in campo
nazionale è l'Alitalia.
Qui stiamo parlando di un settore fra casinò e Billia che
produce continuamente delle perdite, su cui tutti insieme, ma lei
per primo che ne ha la responsabilità, dovrà mettere urgentemente
mano (l'ha già messa) con l'obiettivo di dare una inversione di
tendenza. Questa è la cronaca di una morte annunciata - lo avevamo
detto - perché quando ci sono 201 dipendenti in una struttura che
ha due clienti a notte, noi fino a quando possiamo sopportare una
situazione del genere sapendo che è una voragine senza fine? Sono
allibito e costernato anche se ero preparato a sentire queste
cifre, sinceramente speravo qualcosa di meno. Signori miei, 4,6 lo
scorso anno e sul tendenziale siamo in linea anche quest'anno: sono
delle cifre che fanno rabbrividire! Non so cosa pensano i nostri
concittadini di queste operazioni e soprattutto i nostri governanti
che a cuor leggero hanno fatto questa operazione, dovranno renderne
conto alla collettività, perché non si possono spendere dei denari
pubblici in una maniera così leggera, senza aver prima previsto
come fa un buon padre di famiglia, che acquisisce un bene per
soddisfare una propria esigenza con soldi propri, ma prima di
acquistare un bene lo fa sapendo cosa ne deve fare! Non si può
acquistare un bene e poi dire: lasciamolo andare tanto le casse
sono così capienti che alla fine ripianiamo: sono 10 milioni in due
anni che si sono aggiunti agli altri 10 milioni che abbiamo appena
messo nel casinò, a cui temiamo ci saranno altri soldi da
aggiungere se non verrà posto immediatamente un freno con un piano
di rilancio. Per cui aspettiamo piani concreti e in questo senso
apprezziamo lo sforzo, ma veramente, Presidente Rollandin, su
questo punto dobbiamo accelerare, perché presentarsi il prossimo
anno ancora con dei bilanci del genere, non credo che faccia onore
a lei che presiede questo governo e a tutti noi che siamo qui a
risponderne ai cittadini.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK