Consiglio Regionale della Valle d'Aosta - Oggetto del Consiglio n. 2455 del 11 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2455 del 11 maggio 2023 - Resoconto
OGGETTO N. 2455/XVI - Interpellanza: "Razionalizzazione
dell'organizzazione logistica delle sedi dell'Assessorato sanità,
salute e politiche sociali".
Bertin (Presidente) -
Punto n. 36. Per l'illustrazione,
il consigliere Marquis.
Marquis (FI) -
Nello scorso mese di dicembre 2021,
l'Amministrazione regionale aveva costituito un gruppo di lavoro
interno per sostanzialmente razionalizzare l'organizzazione
logistica delle strutture, al fine di migliorare i profili
funzionali, energetici e finanziari della relativa gestione.
Il gruppo di lavoro ha presentato una bozza di proposta e a un
certo punto ha chiesto delle indicazioni da parte
dell'Amministrazione per procedere nella riorganizzazione.
Risulta che a oggi non siano ancora state fornite delle
indicazioni; non mi aspetto che mi si risponda che bisogna
aspettare la Bocconi, perché per riorganizzare degli spazi credo
che ci siano tutti gli elementi per poter fare delle valutazioni,
soprattutto per quanto concerne l'organizzazione dell'Assessorato
sanità, salute e politiche sociali, perché per quanto concerne il
Dipartimento delle politiche sociali, la situazione logistica è più
che evidente che presenti delle criticità.
Sostanzialmente l'Assessorato ha sede in quattro luoghi
diversi.
La struttura Invalidità civile, disabilità e tutela in località
Croix-Noire a Saint-Christophe, la struttura servizi alla persona,
alla famiglia e politiche abitative in località Maladière a
Saint-Christophe, l'ufficio programmazione politiche sociali in
località Grand Chemin a Saint-Christophe, il servizio alla persona
e alla famiglia, ufficio coordinamento e sostegno abitativo in Via
Promis ad Aosta.
È del tutto evidente che questo tipo di articolazione presenta
sicuramente dei disagi, ma dei disagi per chi lavora che poi si
traducono anche in disservizi perché io immagino che ci siano delle
processioni anche da parte dei dirigenti che partono dalle singole
sedi per andare a trovare l'assessore o per definire delle
questioni che non possono essere trattate a livello di smart
working o per via telefonica.
Quindi tutto questo porta sicuramente delle situazioni di
disagio, oltretutto - limitandomi anche a fare un solo esempio - il
luogo dove hanno sede i locali della struttura Invalidità civile,
disabilità e tutele credo che addirittura non abbia neanche le
condizioni climatiche interne minime garantite per poter lavorare
d'inverno, mi risulta che i dipendenti devono stare quasi con la
giacca perché ci sono delle temperature che sono ben distanti dai
18-19 gradi, ci sono delle situazioni veramente difficili, che sono
addirittura poco sopportabili per gente che fa del lavoro
d'ufficio, perché non è un lavoro in cui si fa del grosso
movimento, quindi stando fermi, seduti a una scrivania a scrivere e
leggere o confrontarsi con delle persone diventa veramente
difficile dare il meglio di se stessi.
Quindi la finalità dell'interpellanza è chiedere se è
intendimento e in fase di valutazione l'individuazione di una
soluzione logistica differente e di riaccorpamento per porre
rimedio a questa criticità che, al di là dell'organizzazione degli
altri Assessorati, credo che sia la più evidente a livello
dell'Amministrazione regionale.
Presidente -
Per la risposta il Presidente della
Regione.
Testolin (UV) -
Con riferimento a quest'interpellanza, in
questa tematica occorre distinguere tra attività cosiddette front
office e quelle che hanno rapporti diretti con gli utenti e con le
attività di back office.
L'evoluzione tecnologica e la dematerializzazione amministrativa
hanno già cambiato e cambieranno ancora anche la visione logistica
e immobiliare delle strutture dell'Amministrazione e non solo: la
pandemia da Covid ha anche drammaticamente accelerato nuove forme e
modalità di lavoro che già si stavano delineando, come il lavoro
agile o la condivisione di spazi lavorativi. Questo per dire che
l'accorpamento di sedi, che in un passato non lontano poteva essere
un'operazione di efficientamento dell'organizzazione, va oggi
valutata anche da altri punti di vista.
Nel caso specifico, che riguarda il Dipartimento politiche
sociali, anche a seguito di un confronto con l'assessore alla
sanità, salute e politiche sociali, ci pare necessario intanto
precisare che l'attuale dislocazione degli uffici del Dipartimento
su più sedi - pur non comportando significative problematiche
all'utente, in quanto le singole strutture dirigenziali in cui si
riceve il pubblico sono per lo più accorpate nella medesima sede -
è sicuramente una situazione da attenzionare e attenzionata, sulla
quale si stanno effettivamente valutando delle opportune
alternative e aggregazioni.
L'accorpamento delle sedi del Dipartimento può pertanto
rappresentare una soluzione efficiente e la questione è già stata
presa in considerazione dall'Assessore anche con una prima
ricognizione diretta a valutare la presenza di immobili
potenzialmente idonei a soddisfare un'ipotesi di accorpamento
complessivo delle strutture stesse.
L'Amministrazione regionale non dispone tuttavia di immobili di
proprietà adeguati a questa esigenza e la predetta riorganizzazione
in sostanza ha portato a verificare che non vi sono sul mercato
immobili "Chiavi in mano" in grado di ospitare tutte le strutture
del Dipartimento politiche sociali.
Si è presa visione, in questa ricognizione, anche di un immobile
che potenzialmente potrebbe accogliere tutto il Dipartimento,
ovvero l'ex sede INAIL di Corso Padre Lorenzo, ma oltre al costo
dell'acquisto, l'Amministrazione regionale dovrebbe poi sostenere
costi importanti per l'adeguamento dell'immobile che non è più
occupato da diversi anni, oltre al fatto che l'immobile ha il
pregio di essere assolutamente situato in città ma ha il problema
di non avere nei dintorni possibilità di parcheggio utilizzabili
dal personale e soprattutto dagli utenti che potrebbero averne
necessità.
In sintesi, pertanto, il Governo regionale valuterà pro e contro
delle varie possibilità, alla luce in particolare dei costi legati
alle diverse opzioni e a questo punto si prospettano, tra acquisto
e sistemazione, gli altri immobili in proprietà, tenendo in
considerazione i mutamenti a cui si faceva riferimento quanto
all'organizzazione dell'Amministrazione alle modalità di
lavoro.
Raccogliamo pertanto la sua sollecitazione in questo senso che
riscontra anche le nostre esigenze e il nostro lavoro, che dovrà
essere sviluppato in questo senso.
Presidente -
Per la replica, consigliere Marquis.
Marquis (FI) -
Sostanzialmente dalle sue parole è emersa
la consapevolezza che questo è un problema da affrontare, anche se
in parte lei ha evidenziato che è cambiato il modo di lavorare, e
questo lo condivido: la tecnologia offre delle nuove opportunità,
ma ricordo che le politiche sociali hanno sempre bisogno comunque
del contatto personale, quindi con contatto diretto il più delle
volte con chi si occupa della pratica, con gli assistenti sociali
per chi ha bisogno e per chi ha bisogno d'informazioni.
Quest'iniziativa nasce dal fatto che abbiamo sentito diverse
persone che lavorano anche nella struttura e dicono che è veramente
difficile lavorare al meglio in questa situazione e, come le
dicevo, soprattutto nella parte invernale inviterei tutti ad andare
una volta nella sede di località Croix-Noire a vedere se si può
immaginare di lasciare delle persone lavorare in quella condizione,
perché io ci sono stato e vi assicuro che faceva veramente freddo,
è un clima inaccettabile.
Ritengo che, al di là di tutto, la cosa debba essere presa in
mano e che bisogna trovare una soluzione, perché anche
l'andirivieni dei dirigenti tra una sede distaccata in un paese,
arrivare qui in centro città, se ragioniamo anche in termini di
opportunità, di economia e anche di impiego del tempo, tra andare e
venire ci va un'ora da quando si esce di lì già solo per mettersi
per la strada e tornare in sede, tutto questo poi incide anche
sulla qualità del servizio che si dà al cittadino, non è solo una
questione d'impatto economico-finanziario.
Quindi terremo alta l'attenzione su questo tema perché riteniamo
che sia una questione che vada affrontata e ci fa anche piacere che
l'assessore competente si sia reso immediatamente conto che questa
è una problematica che riveste carattere di urgenza e quindi merita
una risoluzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK