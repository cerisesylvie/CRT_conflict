Consiglio Regionale della Valle d'Aosta - Oggetto del Consiglio n. 987 del 29 novembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula
Oggetto del Consiglio n. 987 del 29 novembre 1999 - Resoconto
OGGETTO N. 987/XI Notizie in merito alla costruzione del
depuratore della Valdigne. (Interrogazione)
Interrogazione Appreso dell’intenzione di
costruire il depuratore della Valdigne a monte del Ponte
dell’Equilivaz, fra la strada statale n. 26 e la
Dora Baltea;
Ritenuto necessario ottenere maggiori chiarimenti su tale
localizzazione, criticata da un gruppo di abitanti del Comune di La
Salle;
I sottoscritti Consiglieri regionali
Interrogano
l’Assessore competente per sapere:
1) quali sono le ragioni tecniche poste alla base di tale scelta
e se si terrà conto delle problematiche relative
all’impatto ambientale della struttura;
2) quale rilevanza viene attribuita alla circostanza che la
struttura sarebbe verosimilmente costruita in zona esondabile,
soggetta alle piene della Dora Baltea.
F.to: Curtaz - Beneforti
PrésidentLa parole à l'Assesseur au territoire, à
l'environnement et aux ouvrages publics, Vallet.
Vallet (UV)
Ragioni di ordine tecnico ed economico
suggeriscono di riconsiderare l'ubicazione dell'impianto di
depurazione a valle del ponte dell'Equilivaz sulla conoide del
torrente Vertosan. Il livello di rischio idrogeologico della
conoide del Vertosan è infatti molto elevato e non sono
ipotizzabili interventi di protezione anche a costi elevati,
realistici, per essere effettivamente efficaci.
Il nuovo progetto nella nuova area dovrà essere sottoposto
evidentemente alla valutazione d'impatto ambientale ai sensi della
normativa regionale, dove si dovranno tenere in considerazione
tutte le problematiche d'impatto ambientale.
L'area ipotizzata presenta tuttavia ottime caratteristiche, per
quanto riguarda gli spazi disponibili, l'impatto paesaggistico e la
lontananza dai centri abitati esistenti, per caratterizzarla quale
area ottimale per l'insediamento di un impianto di depurazione.
Il rischio di esondazione è quasi sempre presente quando viene
realizzato un impianto di depurazione che per la sua natura deve
porsi nel punto più basso per poter essere agevolmente raggiunto
dai reflui senza opere di sollevamento.
Il rischio idraulico va quindi esaminato nel complesso del
tratto di corso d'acqua in esame; in questo caso la Dora ha ormai
attraversato le piane geologicamente alluvionali per tratti ad
elevata pendenza, fortemente incassati, e l'area può pertanto
essere agevolmente protetta con opere di ridotte dimensioni senza
perturbare in modo significativo il regolare deflusso.
Cercherò ora di entrare nel dettaglio e di dare quindi le
motivazioni che ci hanno indotto ad ipotizzare il cambiamento del
sito per quanto riguarda la realizzazione di questo depuratore.
Cercherò di analizzare intanto le motivazioni di ordine tecnico ed
economico che rendono il sito a valle del ponte dell'Equilivaz non
adatto per la realizzazione di un impianto di depurazione.
Il progetto di massima dell'impianto di depurazione nel sito a
valle del ponte dell'Equilivaz è articolato in impianto di
depurazione, comprendente opere civili ed opere elettromeccaniche,
stazione di pompaggio, opere di contenimento del pendio e di
copertura dell'impianto, opere di difesa spondale e di viabilità
interna ed esterna.
I costi per la soluzione da 50.000 abitanti equivalenti con i
sedimentatori secondari già dimensionati per 75.000 abitanti
equivalenti, stimati ed aggiornati al 30 gennaio 1995, ammontano a
14.234 milioni, suddivisi in 3.345 milioni per opere di
sistemazione dell'area dell'impianto, quindi sbancamento,
sistemazione idraulica della confluenza del torrente Vertosan nella
Dora, strade e piazzali, recinzioni, sistemazione a verde, impianto
di sollevamento dei liquami e 10.888 milioni per l'impianto di
depurazione, comprensivo del muro di contenimento del pendio,
edificio per la zona pretrattamenti e relativa copertura, opere
civili ed elettromeccaniche.
I costi sopra riportati sono da intendersi come stima di massima
e non comprendono gli oneri per la sistemazione idraulica del
torrente Vertosan a monte della confluenza nella Dora Baltea e per
il completamento del collettore fognario. Ho detto che i prezzi
sono aggiornati al 1995. Aggiornando la stima a prezzi attuali, si
otterrebbe un importo vicino ai 18 miliardi, a cui bisogna
aggiungere il miliardo e mezzo, stimato dall'ufficio del nostro
assessorato, per il completamento dei collettori fognari per
giungere all'eventuale sito a valle del ponte di Equilivaz.
Per quanto riguarda le problematiche connesse alla sicurezza
idrogeologica dell'area a valle del ponte dell'Equilivaz, che sono
la seconda componente che ci induce ad operare questa scelta, nello
studio sulla scelta dei siti d'insediamento dell'impianto di
depurazione, affidato nel 1990 al Prof. Karrer, all'Ing. Gervasio e
al Geologo Gregori, sono stati valutati anche gli aspetti
geomorfologici e idrogeologici connessi alla presenza del conoide
del torrente Vertosan relativamente al sito in questione.
Per quanto riguarda il pericolo derivante dalla caduta di massi,
lo studio ha concluso che possono essere coinvolti piccoli volumi e
la probabilità d'impatto sull'area dell'impianto è molto bassa in
relazione - puntualizzo - alla caduta di massi.
Relativamente agli aspetti idraulici, è stato previsto un
intervento periodico di manutenzione e di pulizia del corso
d'acqua. È da ricordare tuttavia che il villaggio di Vertosan fu
distrutto nell'800 a seguito dell'innescarsi di un fenomeno
abbastanza tipico dei piccoli bacini: la creazione di uno
sbarramento del corso d'acqua provocato da una valanga o da una
frana con successiva esondazione devastante che movimenta anche
materiale solido oltre che liquidi. Gli eventi del 1993 e degli
anni successivi hanno dimostrato come nei piccoli bacini il
fenomeno sia frequente e che pertanto il rischio è notevole,
soprattutto in un corso d'acqua dove si è già avuto un precedente
storico.
Rispetto a tale tipologia di dissesto ogni intervento fattibile
di tipo strutturale non dà al momento sufficienti garanzie di
sicurezza oltre che essere molto oneroso. Non esistono pertanto le
necessarie condizioni di sicurezza dal punto di vista idrogeologico
per ritenere possibile l'insediamento di una struttura con presenza
continua di personale nell'area del Vertosan come d'altra parte è
rilevato dallo stesso Comune di La Salle che ha classificato l'area
come inedificabile nelle cartografie ai sensi della legge regionale
n. 11/98.
A questo punto, quindi, bisogna dare la risposta alla domanda:
quale soluzione per il trattamento dei reflui idrici prodotti dai
Comuni della Comunità montana Valdigne/Mont-Blanc.
I reflui dei Comuni della Comunità montana Valdigne/Mont-Blanc
vanno depurati con trattamenti sofisticati secondo quanto stabilito
dal decreto legislativo n. 152/99, concernente disposizioni sulla
tutela delle acque dall'inquinamento e recepimento di alcune
direttive CEE.
L'articolo 31, 3° comma, stabilisce infatti che entro il 31
dicembre 2000 le acque provenienti da agglomerati con un numero di
abitanti equivalenti superiori a 15.000 devono subire un
trattamento secondario prima di poter essere scaricati in un corpo
idrico superficiale. Non è possibile, pertanto, ipotizzare
soluzioni alternative alla realizzazione di un impianto di
depurazione biologico a fanghi attivi per il comprensorio.
L'Amministrazione regionale si rende disponibile a finanziare la
realizzazione di un solo impianto al servizio della Comunità
montana Valdigne/Mont-Blanc per ragioni tecniche ed economiche.
Andrò adesso a chiarire per quale ragione noi siamo disponibili a
finanziare uno e non più impianti.
Per quanto riguarda la disponibilità eventuale di più siti, se
si ipotizza di realizzare non uno, ma due impianti a servizio della
Comunità montana Valdigne/Mont-Blanc, l'unico sito possibile come
estensione, assenza di vincoli paesaggistici e naturalistici a
monte di La Salle, è il sito di Mont Vardon in Comune di
Morgex.
L'impianto servirebbe i Comuni di Courmayeur, Pré-Saint-Didier e
La Thuile. In tale area si potrebbe integrare l'impianto di
depurazione con la stazione di trasferimento dei rifiuti di
prossima costruzione.
Per i Comuni di La Salle e Morgex sarebbe necessario ricostruire
l'attuale impianto di La Salle con una potenzialità maggiore,
idonea a ricevere anche i reflui del Comune di Morgex.
L'area disponibile attualmente sarebbe appena sufficiente, ma la
sua vicinanza alle abitazioni sconsiglia la realizzazione comunque
di un presidio di potenzialità massima compresa fra 6.000 e 10.000
abitanti equivalenti. Se una delle problematiche sollevate per
chiedersi di non localizzare il nuovo depuratore nel sito che è
stato suggerito è quella della vicinanza con gli abitati di Derby,
evidentemente qui la situazione peggiora e peggiora di molto perché
il depuratore è posto esattamente ai piedi della costa su cui è
situato il villaggio di Chabodey. In ogni caso, ipotizzando la
realizzazione di due depuratori, resterebbero comunque escluse
dalla depurazione biologica alcune frazioni fra cui anche quella di
Derby.
Si potrebbe anche ipotizzare un'altra soluzione con un
depuratore che raccolga a questo punto i reflui di 4 Comuni: i 3
che ho citato, La Thuile, Courmayeur e Pré-Saint-Didier,
aggiungendoci Morgex, e lasciare in questa maniera a La Salle il
compito di depurare solo le sue acque. Per chi ha presente la
geografia della zona, l'unica area disponibile è quella della
riserva naturale del Marais appena a monte; evito io di dare la
risposta perché mi sembra molto ovvia.
Per quanto riguarda la tipologia d'impianto, dal punto di vista
tecnico la soluzione possibile è realizzare un impianto di
depurazione biologica a fanghi attivi, secondo una soluzione
tecnologica che minimizzi lo spazio occupato accorpando il più
possibile in edifici chiusi i trattamenti primari e la fase
ossidativa anche al fine di minimizzare l'impatto visivo. I
sedimentatori secondari sono invece esterni.
Si esclude la possibilità di ricorrere a un trattamento di
fitodepurazione, come qualcuno aveva suggerito, per diverse
ragioni. La prima è riferita al fatto che la fitodepurazione
rappresenta un trattamento di finissaggio per eliminare l'azoto e
il fosforo, destinato ad intervenire su acque già trattate, per
garantirne un livello qualitativo ancora migliore. La seconda è
quella che i quantitativi di reflui da depurare, circa 500 mc/h nei
momenti di punta, sono tali da escludere tecnicamente la
possibilità di ricorrere alla fitodepurazione essendo richiesti
almeno 10 ettari di terreno per la realizzazione delle aree di
lagunaggio dove far crescere le piante. Si ipotizzano circa 2
ettari per ogni 100 mc/h di refluo. Questo per temperature che non
scendono al di sotto dei 10 gradi; nelle zone in questione la
temperatura dell'acqua scende sicuramente al di sotto dei 6 gradi
per periodi significativi dell'anno, tale temperatura è quella
limite di funzionamento con piante tipo le limnee.
Per quanto riguarda la potenzialità dell'impianto necessario, i
dati sono quelli del vecchio progetto e, alla luce delle
valutazioni che sono state fatte dagli uffici, sono ancora di
attualità; ci riferiamo a un impianto con capacità massima di
50.000 abitanti equivalenti.
Abbiamo fatto poi delle valutazioni circa i costi di costruzione
e circa i costi di gestione, alla cui conclusione emerge
evidentemente l'altra ragione sostanziale, questa di tipo
economico, per la quale è necessario realizzare un solo
impianto.
Per quanto riguarda la valutazione dei costi di costruzione, il
costo dell'impianto è influenzato dalle modalità con le quali viene
previsto l'inserimento ambientale. Per un impianto analogo agli
altri realizzati in Valle con normali opere di mascheramento, si
ipotizza un costo da 8 a 10 miliardi per quello di Morgex - queste
sono cifre riferite all'eventualità di realizzare due impianti e
quindi al paragone che facciamo fra due e uno - e da 3 a 4 miliardi
per quello di La Salle. Nel caso di un unico impianto nel nuovo
sito ipotizzato si stima un costo di 10-12 miliardi.
Per quanto riguarda i costi di gestione, la valutazione dei
costi di gestione è complessa in assenza di un progetto almeno di
massima, essendo numerosi gli elementi che possono concorrere a
determinare l'ammontare di tali oneri.
I dati disponibili in letteratura e gli esempi concreti
permettono di stabilire che il costo di gestione per abitante
equivalente decresce con l'aumentare della potenzialità
dell'impianto di depurazione.
I costi che andrò ad illustrare sono costi che prevedono un
minimo e un massimo; i tecnici dell'assessorato mi dicono di far
riferimento in modo particolare al valore massimo perché è quello
più probabile.
Nel caso di un solo impianto, con potenzialità di 40.000
abitanti equivalenti, è ipotizzabile un onere annuo di 1.200-1.300
milioni, parlo di costo di esercizio, che equivalgono a
25.000-30.000 lire per abitante equivalente.
Nell'ipotesi di realizzare due impianti distinti, della
potenzialità di 30-34.000 abitanti equivalenti quello di Morgex e
6-10.000 quello di La Salle, è possibile ipotizzare rispettivamente
costi di esercizio in 900-1.200 milioni annui e 250-300 milioni
annui, che fanno, riportato al costo in lire per abitante
equivalente, 30-35.000 nel caso del depuratore più grande e
30-40.000 nel caso del depuratore più piccolo di La Salle; quindi,
i numeri da confrontare sono 25-30.000 per abitante equivalente
riferito a un depuratore contro i 30-35.000 per l'impianto di
Morgex e 30-40.000 per l'impianto di La Salle.
Sulla base di queste valutazioni noi, ovvero le strutture
dell'Amministrazione regionale competenti in materia, ci siamo
permessi di analizzare la situazione e di suggerire un sito che
pare avere le caratteristiche ottimali per ricevere quest'impianto.
Poiché sono necessari circa 10.000 metri quadri di terreno per
poter realizzare un impianto di depurazione a servizio dell'intero
comprensorio, è necessario focalizzare la ricerca nella parte più a
valle del Comune di La Salle, dove terminano le aree a maggiore
urbanizzazione prima del comprensorio di Aosta e sono disponibili
le uniche piane e quindi lo spazio sufficiente. Escludendo, per
ovvie ragioni, la localizzazione originaria a Les Iles di Derby,
che sarebbe comunque la migliore collocazione, il sito per ubicare
il depuratore va quindi ricercato nell'area tra la frazione Derby e
il ponte dell'Equilivaz in un punto il più possibile lontano dai
centri abitati.
A tale proposito, le aree in sponda sinistra, in prossimità
della cava cosiddetta "Sorrenti", rappresentano il sito ottimale
per la loro estensione garantendo una congrua distanza dal centro
abitato di Derby e Les Champs, ponendosi circa a metà strada fra il
vecchio sito di Derby, sponda destra, e il sito a valle del ponte
di Equilivaz.
Il sito è caratterizzato da una zona subpianeggiante, in parte
occupata da un'area adibita alla lavorazione di materiali inerti, e
in parte da vegetazione di tipo ripariale; tale area è compresa fra
la Dora Baltea e la strada statale.
Per quanto riguarda le caratteristiche idrogeologiche, l'area è
posta ad una quota media di 2,5-3 metri sul livello dell'alveo
della Dora Baltea, nella parte interna della curva del corso
d'acqua. Il rischio di esondazione è quindi basso anche se è
necessario realizzare una protezione al piede per proteggere
l'area.
Si ipotizza pertanto la realizzazione di un argine di circa 2,5
metri di altezza e di un successivo argine cosiddetto "golenale" a
delimitazione dell'impianto utilizzabile per il mascheramento del
lato Dora. Non si ipotizzano rischi particolari per cadute massi
vista la notevole distanza dalla scarpata a monte della strada
statale.
Per quanto riguarda le caratteristiche paesaggistiche del sito,
l'interno dell'area risulta poco visibile dalla strada statale che
corre a una quota di circa 10 metri maggiore. L'area non presenta
alcun altro insediamento nelle immediate vicinanze essendo
l'insediamento più vicino la frazione Les Champs, a circa 800
dall'area di cava, così come la sua visibilità è pressoché nulla
sia per la distanza, sia per la presenza di vegetazione lato vista
Derby.
Per quanto riguarda l'impatto ambientale, qui si impone una
considerazione: l'impianto di depurazione serve a ridurre l'impatto
sulle acque superficiali dei reflui prodotti da un insediamento
abitato, permettendo di reimmettere nel corpo idrico acqua con un
livello qualitativo compatibile con la vita acquatica.
Preoccupiamoci quindi, prima di risolvere il problema dell'impatto
ambientale, dello scarico dei reflui.
Dal punto di vista degli odori e dei rumori l'impatto sarà
nullo, considerato che le fasi che sono più esposte a
quest'impatto, i pretrattamenti, sarebbero tutte coperte.
Dal punto di vista visivo, ho già detto che l'area è scarsamente
visibile dalla statale, sarebbero visibili alcune costruzioni e le
vasche di sedimentazione secondaria, quindi con acqua limpida. È
poi possibile ipotizzare interventi specifici di ulteriore
mascheramento, tipo la costruzione di una specie di vallo
completamente inerbito, che nasconda completamente l'area dal lato
strada e sul lato ovest, cioè verso Derby e Les Champs,
opportunamente inerbito e piantumato.
L'accessibilità al sito è garantita dalla strada statale, che
nella zona corre sul rettilineo, permettendo quindi la
realizzazione degli opportuni accessi.
In conclusione, colgo l'occasione per aggiungere alcune
sintetiche riflessioni, anche per dare alcuni puntuali risposte a
polemiche forti che ci sono nella Valdigne in relazione a
quest'oggetto.
Prima riflessione. Al di là di un interesse generale della
Regione ad avere corsi d'acqua con acque non inquinate di buona
qualità, che giustifica quindi la disponibilità e la volontà della
Giunta regionale di finanziare il depuratore della Valdigne, deve
essere chiaro a tutti - e credo che non sfugga a nessuno - che
l'interesse maggiore e primario è quello delle comunità locali, in
modo particolare degli amministratori di queste comunità.
Seconda riflessione. Sulla base delle valutazioni che ho
precedentemente espresso, è chiaro che, essendo la soluzione
dell'unico depuratore la soluzione tecnicamente più valida e più
economica, sia in termini di costi di costruzione che di gestione,
è questa la soluzione che verrà finanziata dall'Amministrazione
regionale. In questo senso cito un breve passaggio della lettera
che ad agosto di quest'anno abbiamo inviato alla comunità montana
dopo la risoluzione del contratto con la società che aveva vinto
l'appalto per la realizzazione del depuratore del 1989:
"In merito all'argomento, sentita la Giunta regionale che
concorda sull'esigenza di procedere con sollecitudine a definire
quanto necessario per dotare in tempi rapidi il comprensorio della
Valdigne di adeguate infrastrutture per la depurazione delle acque
reflue, le valutazioni tecniche permettono di stabilire che è
economicamente conveniente la realizzazione di un unico impianto di
depurazione per l'intero comprensorio della Comunità montana
Valdigne/Mont-Blanc. Codesta comunità, in collaborazione con i
comuni dell'alta Valle, dovrà individuare con esattezza il sito
dove ubicare l'impianto di depurazione e redigere il relativo
studio di fattibilità rispetto al quale acquisire l'assenso del
Comune di La Salle. Successivamente a tali determinazioni verrà
definita, di comune accordo con codesta comunità montana e con i
comuni interessati, la procedura da adottare per la redazione della
progettazione necessaria e dello studio di valutazione d'impatto
ambientale e per la realizzazione dei lavori. Si conferma
l'intenzione dell'Amministrazione regionale di finanziare e
realizzare l'opera direttamente"
.
Infine, è altrettanto chiaro che le comunità locali sono libere
di adottare soluzioni diverse e anche maggiormente onerose,
evidentemente se se ne accollano l'onere.
Président
La parole au Conseiller Curtaz.
Curtaz (PVA-cU)
Do volentieri atto all'Assessore di aver
risposto in maniera molto dettagliata all'interrogazione andando a
portare dei dati e a dare delle spiegazioni che vanno al di là dei
quesiti contenuti nell'interrogazione stessa, anzi questi dati e
queste valutazioni chiederò che l'Assessore me le faccia avere in
separata sede.
Tuttavia, nei pochissimi minuti che il regolamento mi mette a
disposizione, vorrei sottolineare alcune mie perplessità che
l'intervento, pur di dettaglio dell'Assessore, non hanno
completamente risolto.
Non voglio riferirmi al passato perché se ci mettiamo a
ripercorrere la cronistoria di questa vicenda, non solo sprecherei
i miei cinque minuti, ma non riuscirei neanche a fare un excursus
completo, quindi mi limiterò ad alcune osservazioni sulla stretta
attualità, cioè sul progetto che è in via di definizione,
soprattutto sulla localizzazione di questo progetto.
A me sembra che due osservazioni dell'Assessore non siano
condivisibili: l'una è quando l'Assessore afferma che nella zona
l'impatto ambientale sarebbe comunque modesto. Già gli stessi dati
che ha portato l'Assessore evidenziano come l'impatto ambientale
sarebbe comunque significativo. Adesso non sto a discutere se,
rispetto ad altre zone similari, sarebbe più o meno impattante, ma
sicuramente questa struttura verrebbe fatta in una zona che è di
pregio ambientale: è una bella zona anche se poi è intaccata da
altre opere pubbliche, però è una bella zona che conserva delle
caratteristiche particolari. Soprattutto non condivido la
minimizzazione del problema dell'esondabilità; questo è un problema
estremamente serio. Tra l'altro proprio l'alluvione del 1993 ha
evidenziato come nella zona problemi ce ne siano perché, se non
ricordo male, durante l'alluvione di quell'anno una condotta
fognaria di grosse dimensioni è stata praticamente spazzata via
dalla corrente della Dora Baltea. Siamo quindi in una zona a mio
giudizio particolarmente pericolosa sotto questo profilo.
Su queste osservazioni inviterei l'Amministrazione regionale,
come anche le amministrazioni locali, a riflettere. Certo i
problemi di carattere economico-finanziario hanno una loro
importanza ma, a mio giudizio, devono essere in secondo piano
rispetto ai problemi della sicurezza e ai problemi ambientali che
un'opera del genere, di dimensioni cospicue, comporta.
Non voglio, anche perché non ne ho il tempo, andare a valutare
tutte le altre soluzioni alternative che si sono poste, che si sono
studiate o che si potrebbero ancora studiare. Quello che è sicuro è
che se le altre soluzioni hanno dei difetti, è evidente che anche
questa soluzione ha dei difetti piuttosto evidenti, pone delle
problematiche serie, che a mio giudizio vanno valutate con serenità
e anche con circospezione.
È per questo che su questo tema noi garantiamo la nostra
vigilanza, lo seguiremo e non escludiamo, se possibile, di arrivare
in qualche modo a delle proposte alternative.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK