Consiglio Regionale della Valle d'Aosta - Oggetto del Consiglio n. 1272 del 10 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1272 del 10 febbraio 2022 - Resoconto
OGGETTO N. 1272/XVI - Interpellanza: "Dotazione alle
strutture sanitarie dedicate ai pazienti Covid di letti che
consentano migliori condizioni di degenza".
Bertin (Presidente) -
Punto n. 47. Si è prenotato
il consigliere Manfrin da remoto, ne ha facoltà.
Manfrin (LEGA VDA) -
Per illustrare questa iniziativa ho
deciso di leggere semplicemente due segnalazioni che sono state
poste all'attenzione dell'opinione pubblica valdostana che arrivano
da due direzioni diverse, da due strumenti diversi: una condivisa
sui
social
e l'altra condivisa invece da un organo di
informazione locale e nazionale. Queste due segnalazioni riguardano
appunto una condizione di chi affronta la degenza e nello specifico
la degenza appunto Covid, chi è purtroppo colpito già da patologie
gravi pregresse e chiaramente ha necessità di avere un supporto, un
sostegno in più e chi ha invece necessità di essere supportato
durante il periodo terribile che ovviamente è connesso alla
situazione della degenza quando c'è il collocamento nella terapia
intensiva.
Arrivando alla prima delle questioni che riguarda appunto i
letti dotati di materassi, leggo quanto esposto da una delle
persone che hanno vissuto in prima persona queste criticità: "sono
dal 1° gennaio uscito dal reparto Covid dell'Ospedale Umberto
Parini di Aosta. Desidero innanzitutto ringraziare tutto il
personale competente ed eccezionalmente disponibile e volenteroso
che mi ha accompagnato in questo percorso dove sono stato tra la
vita e la morte per interminabili giorni e notti, secondo me, non
tanto solo per il virus ma per una serie di concause, tra queste
l'assurda mancanza di letti dotati di materassi che consentono al
paziente di restare, per ottimizzare la ventilazione e
ossigenazione, in decubito pronato con il capo dotato di maschera
ossigenatrice in posizione ergonomica e fisiologica, cioè senza
dover fare assurde e insopportabili torsioni laterali del capo
dolorosissime in presenza di artriti ed ernie discali varie del
rachide del collo.
Purtroppo non potendo stare in questa posizione, sono arrivato
alle porte della rianimazione, qualcun altro è andato oltre. Non
potendo stare in questa posizione, mi sono ritrovato in pochi
giorni da essere persona energicamente autonoma a quasi del tutto
inerme larva umana incapace di muoversi nel letto. Ho conosciuto e
abitato per sei interminabili notti e giorni in quel limbo surreale
al primo impatto angosciante che io chiamo "confine miracoloso" in
cui non sai se è giunto il momento di assistere alla separazione
tra tuo corpo e la tua energia vitale. Ora sono uscito da questa
assurda esperienza con dentro di me una crescita esponenziale che
in occasione del mio 75esimo compleanno mi sta dando una forza
incredibile di fare di tutto affinché quanto è successo a me
diventi fonte di vita per altri, cioè eliminare le cause più
evidenti: mancanza, inadeguatezza dell'attrezzatura e la grande
difficoltà di creare l'alleanza terapeutica tra paziente che cerca
di spiegare in ogni modo il suo peggioramento e il protocollo da
applicare a oltranza. Si tratta quindi di costruire letti con
materasso salvavita che possano mettere in modo più agevole
possibile il decubito pronato di cui sopra, posizione
indispensabile per migliorare la ventilazione e ossigenazione che
poi, grazie a un prototipo fatto di cuscini realizzato con i
suggerimenti e con la preziosa collaborazione di medici infermieri
e OSS, sono riuscito a sperimentare, a migliorare e passare nel
Reparto di Pneumologia dopo tre tamponi negativi".
Questa la prima segnalazione che pone alla nostra attenzione un
problema direi grave molto grave e che è ricompresa all'interno di
questa iniziativa.
La seconda invece è stata riportata, come dicevo prima, dal
quotidiano "La Stampa" e riguarda anch'essa una segnalazione di una
persona che con patologie pregresse è stata ricoverata ma in una
struttura differente. "Sono stati giorni umilianti, mentre ero sola
come un cane senza televisione e senza Wi-Fi, senza possibilità di
potermi alzare da un letto inadeguato". È questo lo sfogo di una
donna con disabilità che ha contratto il Covid ed è stata
trasferita nella struttura polmone di Variney destinata a persone
positive che non possono rientrare nel loro domicilio. Ha 57 anni e
la sclerosi multipla, è abituata alla sofferenza ma descrive la
settimana passata a Variney come la più brutta della sua vita. È
indignata ma anche triste e stanca, malgrado ieri mattina sia
potuta rientrare a casa sua a distanza di due settimane e dopo una
polmonite da Covid curata inizialmente nel Reparto di Malattie
infettive del Parini. "Anche adesso che sono a casa mia tutto mi
sembra ancora surreale, grazie a Dio il tampone era negativo, non
avrei potuto farcela a rimanere ancora lassù a Variney. Ho vissuto
la depressione totale, la mattina non potevo alzarmi dal letto
perché non c'era abbastanza personale per aiutarmi a mettere sulla
sedia a rotelle. Non è colpa loro, chi c'era era gentilissimo ma in
pochi dovevano far fronte alle esigenze di tutti i pazienti, così
mi è capitato di passare ore e ore immobile nel letto e il cibo,
pranzi e cene passate a mangiare i grissini perché, malgrado fossi
allergica al pesce, un giorno sì e un giorno no il menù era quello.
La solitudine, l'isolamento, letti non adatti a persone con i suoi
problemi, avevo dei dolori alla schiena fortissimi ma da sola non
potevo muovermi, avevo paura perché malgrado il vaccino mi sono
presa il Covid, paura pura. Ero sola, ero isolata, sommando tutto,
la situazione era davvero insostenibile".
Ha lodato il personale della struttura, "devono occuparsi di
trenta pazienti" dice e accusa la politica, è arrabbiata perché a
volte basterebbero piccole cose per migliorare la degenza di un
paziente. "Sono disabile, buona parte del mio tempo a casa la passo
davanti alla televisione perché non posso muovermi. Fa compagnia,
non è poco, e mi chiedo: in una Regione autonoma come la nostra
come sia possibile non mettere nemmeno una TV nelle camere di una
struttura dove persone malate devono rimanere a lungo? Un
televisore nella sala comune c'era ma poteva capitare che a volte
mi tirassero su dal letto e mi mettessero sulla sedia rotelle in
modo da andare lì ma non si sapeva per quante ore. È capitato che
rimanessi anche cinque ore lì davanti addormentandomi con la testa
appoggiata sul tavolo e non si ha idea di quanto possa far male ed
essere scomodo a rimanere su una sedia a rotelle immobili così a
lungo. I politici potrebbero anche pensare a un Wi-Fi, considerato
che serve per tenersi in contatto con le persone all'esterno e non
penso che qualche televisione possa costare miliardi di euro. Sono
piccole cose che per chi si trova in una situazione simile fanno la
differenza".
Ora, io ritengo che queste due segnalazioni ci devono portare
assolutamente a una riflessione rispetto all'esperienza che viene
vissuta da chi, purtroppo, vive un'esperienza di ricovero, sia in
reparti intensivi piuttosto che in situazioni di strutture che sono
adatte per accogliere altri tipi di degenza, però queste
riflessioni ci devono assolutamente portare a un pensiero: quello
di andare a migliorare la vita di queste persone.
Io penso che chiunque abbia vissuto un periodo di
ospedalizzazione, di ricovero... io ricordo quando venni operato a
una spalla, in quel momento ci si rende conto di essere davvero in
balìa e nelle mani e nelle braccia di altri e di non poter più
essere "protagonisti" o comunque di poter modificare il proprio
destino e la propria vita. Ci si infila nel letto, ci si mette il
pigiama e da quel momento si dipende totalmente dagli altri. Se si
vuole un antidolorifico, bisogna attendere chi ce lo porta, se si
vuole avere una posizione più comoda, bisogna chiedere e aspettare
e se non si può ottenere, la frustrazione è assolutamente
importante.
Con questa interpellanza, a fronte di queste due segnalazioni,
chiediamo all'Assessore competente per conoscere se sia a
conoscenza delle segnalazioni summenzionate e, in caso affermativo,
se sia intenzione dell'Amministrazione regionale di acquistare
letti oppure di provare a trovare una soluzione, com'è stato
proposto, letti che consentano una posizione prona del ricoverato
per Covid-19 in modo da favorirne la guarigione e ancora se sia
intenzione dell'Amministrazione regionale garantire nelle varie
strutture dedicate ai pazienti Covid-19 un periodo di degenza che
non arrechi ulteriori danni sia fisici che psicologici alle persone
ricoverate.
Presidente -
Risponde l'assessore Barmasse.
Barmasse (UV) -
In relazione al primo quesito, cioè "se
siamo a conoscenza delle segnalazioni", non sono pervenute
all'Assessorato delle segnalazioni dirette ed ufficiali, alcune
notizie, così come ha riportato lei su uno specifico caso, sono
state prese dagli organi di informazione.
Alla seconda domanda, cioè "se in caso positivo se sia
intenzione dell'Amministrazione regionale acquistare letti che
consentano la posizione prona del paziente ricoverato per Covid-19
in modo da favorirne la guarigione", preciso che per posizione
prona si intende il malato a pancia in giù. Tale posizione serve a
far diventare antigravitaria delle zone del polmone che in
posizione supina sono gravitarie per permetterne, con meno
resistenza, una ventilazione spontanea e/o assistita. Per quanto
riguarda la rianimazione, questa è dotata di tutti i presidi
necessari a posizionare i pazienti in posizione prona. Tali presidi
sono aggiornati alle ultime tecnologie messe a disposizione sul
mercato, letti da terapia intensiva con funzionalità pulmo-care,
materassi antidecubito, cuscini antilesione da pressione di ultima
generazione. Per gli altri reparti i letti sono quelli previsti
dagli standard vigenti in ambito ospedaliero. I pazienti vigili e
coscienti, cioè in grado di muoversi, infatti non necessitano di
attrezzature particolari per riuscire a trovare una posizione
comoda, in posizione prona o in decubito laterale alternato.
Per quanto concerne la struttura di Variney, si precisa che già
nel 2021 l'Azienda USL aveva programmato la sostituzione dei letti
di proprietà dell'
Unité des Communes
Grand-Combin con letti
elettrici di degenza ospedaliera. Siamo lieti di informarvi che la
consegna dei nuovi letti è prevista per il giorno 9 febbraio e che
tale attività è un segno tangibile dell'attenzione dell'USL
all'umanizzazione delle cure nei confronti dei pazienti
valdostani.
Terzo quesito: "se sia intenzione dell'Amministrazione regionale
garantire nelle varie strutture dedicate ai pazienti Covid un
periodo di degenza che non arrechi ulteriori danni sia fisici che
psicologici alle persone ricoverate", presso l'Azienda USL Valle
d'Aosta è già prassi insita nell'operato del personale sanitario
delle strutture aziendali, deputate alla fornitura dei presidi
necessari ai reparti di degenza, garantire il maggior livello di
comfort
ai pazienti Covid e non Covid nei limiti di quanto
consentito nella struttura ovviamente ospedaliera. Inoltre, ricordo
che i requisiti della dotazione dei reparti ospedalieri sono
definiti da standard specifici ai quali noi ci atteniamo.
Presidente -
Per la replica, si è prenotato il
consigliere Manfrin, ne ha facoltà.
Manfrin (LEGA VDA) -
Grazie Assessore per la sua
risposta, parto dalla parte positiva della sua risposta, ovvero il
fatto che i letti siano in arrivo, ci ha detto il 9 febbraio,
quindi ieri, e quindi perlomeno siamo riusciti a incidere in
qualche maniera e ci auguriamo che non debbano mai servire ad
alleviare le sofferenze ma nel caso in cui dovessero servire sarà
sicuramente un passo avanti.
Veniamo però alle note dolenti. Lei ci ha detto che già la
terapia intensiva, ma così come tutte le altre strutture, sono già
dotate dei presidi necessari e sono dotate di tutti gli standard
che vengono richiesti. Benissimo, però a questo punto non si spiega
quanto è stato raccontato nella prima testimonianza, non si
spiegano due cose: la prima è l'enorme sofferenza che è stata
denunciata dalla persona in questione, penso che lei possa
tranquillamente risalire di chi si tratta e, se vuole, poi le do
anche i riferimenti, qui siamo coperti da
privacy
e quindi
non si possono neanche dire le denunce pubbliche, chissà quale
violazione alla privacy commetteremmo... Non ci si spiega come mai
se tutti i presidi e gli standard di sicurezza sono rispettati, non
si capisce come mai questa persona si sia lamentata ma non
lamentata dicendo: "ah, qua non funziona niente, fa tutto schifo",
si è lamentata con una denuncia circostanziata precisa e non solo.
C'è un particolare da aggiungere, cioè nell'ultima parte del suo
intervento questa persona dice una cosa molto importante: dice che
"grazie a un prototipo fatto di cuscini realizzato con i miei
suggerimenti e con la preziosa collaborazione di medici, infermieri
e OSS, sono riuscito a sperimentare, migliorare e passare in
Reparto Pneumologia dopo tre tamponi negativi". Ora, Assessore, se
quello che lei mi dice fosse corretto, una persona che arriva e
dice: "guardi che possiamo mettere questo nuovo modello, possiamo
modificare, cambiare e migliorare", verrebbe cortesemente
accompagnato all'uscita dicendo: "guardi che abbiamo già tutto,
grazie e arrivederci", invece qui si dice proprio che c'è stata
anche la collaborazione del personale medico infermieristico per
provare a realizzare questo prototipo e quindi a ridurre le
sofferenze delle persone, allora forse su questo sarebbe
assolutamente necessario un approfondimento perché probabilmente le
cose non sono come lei racconta oppure come le riferiscono le
strutture.
Venendo invece alla seconda parte di quest'interpellanza, lei
giustamente ha detto che sulle strutture della Comunità montana c'è
stato un rinnovo dei letti, di questo possiamo esserne felici, ma
l'interpellanza verteva anche su un secondo aspetto, cioè sulla
dotazione delle strutture anche di strumenti che oggi sono
diventati assolutamente indispensabili. Parliamo della connessione
Internet
che permetterebbe, chiaramente a chi è ricoverato,
di collegarsi e connettersi al mondo, perlomeno con le persone care
e questa mi pare una cosa assolutamente importante e fondamentale
soprattutto per chi deve vivere in una situazione di quarantena e
di isolamento rispetto ai cari, sappiamo quello che viene ancora
applicato in Valle d'Aosta a dispetto alle disposizioni nazionali
sugli isolamenti, sugli accessi alle RSA e quant'altro, sono scelte
evidentemente politiche visto che a livello nazionale si è dato il
via libera alle visite, ma qui si continua a negarle, ma questo ce
lo teniamo per noi e lo diamo come valutazione ai Valdostani
all'esterno, però una connessione sicuramente può intervenire e può
migliorare la vita di chi è costretto a vivere in isolamento per un
lungo periodo.
L'altra questione, ancora più semplice ma al tempo stesso
sicuramente ancora più importante è la dotazione di strumenti che
possano permettere alle persone che sono ricoverate in isolamento e
che devono passare lunghi periodi a letto, immobilizzati piuttosto
che nelle strutture, di avere un momento di svago. La televisione
non sarà una grande cosa, non sarà rivoluzione sesquipedale però
sicuramente è uno strumento che permette, perlomeno a chi è solo
per tutto il giorno e per tanti giorni e poi magari tante settimane
di avere un momento di fuga, di svago, di distrazione. Sapere e
sentire che nella sua risposta, Assessore, lei non ha fatto
minimamente cenno a questi due elementi, evidentemente non può che
farmi ritenere parzialmente insoddisfatto della sua risposta che ha
toccato un aspetto, e ne siamo felici, ma che ne ha ignorati altri
due e su questo non possiamo essere soddisfatti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK