Consiglio Regionale della Valle d'Aosta - Oggetto del Consiglio n. 2475 del 2 aprile 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula
Oggetto del Consiglio n. 2475 del 2 aprile 1997 - Resoconto
SEDUTA ANTIMERIDIANA DEL 2 APRILE 1997
OGGETTO N. 2475/X Mostra fotografica, concernente i guasti
ambientali prodotti dall'uomo, realizzata in collaborazione tra la
Regione, il Comune di Aosta e la Telecom Italia.
(Interrogazione)
Interrogazione Vista la delibera n. 774 del 10 marzo u.s. con la
quale viene approvata la realizzazione della mostra fotografica
"3001 la nuova odissea", concernente i guasti ambientali prodotti
dall'uomo a danno del Pianeta, allestita al Museo archeologico di
Aosta, dal 19 aprile al 22 giugno prossimi, a cura della sig.ra
Patrizia Nuvolari della ditta N.B. di Burgay M. & C. di
Aosta;
Letto l'importo dell'impegno di spesa complessivo, che ammonta a
Lire 94.120.000 ed è ripartito in Lire 72.120.000 da parte della
Regione Autonoma Valle d'Aosta, 12 milioni dal Comune di Aosta e la
restante parte dalla Telecom Italia;
Ritenuti senz'altro importanti i fini per i quali
l'Amministrazione regionale ha ritenuto opportuna la realizzazione
di questo evento ma anche piuttosto esosa la cifra prevista a tale
scopo, considerato pure l'argomento trattato nell'esposizione, che
avrebbe potuto suggerire piuttosto una strategia "mirata" di
risparmio dei costi, magari con la collaborazione e il
coinvolgimento diretto delle scuole valdostane;
i sottoscritti Consiglieri regionali
Interrogano
la Giunta regionale per conoscere:
1) i motivi che hanno indotto l'Amministrazione regionale a
ritenere equa la somma di oltre 94 milioni, ripartita come sopra,
per la realizzazione della mostra in oggetto;
2) se è quantomeno allo studio da parte degli organi regionali
competenti un'iniziativa concreta finalizzata non ad esporre, bensì
a combattere i danni ambientali prodotti dall'uomo a danno
dell'ambiente.
F.to: Lanièce - Linty
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Come premessa alla risposta sulle domande degli
interroganti, vorrei evidenziare anzitutto che fra i compiti
istituzionali della Regione vi è l'educazione ambientale. Esiste
presso l'Assessorato all'ambiente un apposito ufficio che si occupa
di tale attività e che coinvolge ogni anno migliaia di giovani, in
particolare studenti. È all'interno di questa iniziativa più
complessiva che si colloca l'esposizione fotografica "3001 la nuova
odissea" sui grandi guasti ambientali e a livello mondiale, che è
stata studiata apposta per un pubblico giovane che svilupperà una
strategia di comunicazione rivolta in particolare agli studenti
della scuola media inferiore e superiore.
L'esposizione è curata da Patrizia Nuvolari, che negli anni
scorsi ha realizzato fra le altre esposizioni due importanti mostre
fotografiche di contenuto sociale, la mostra "Dittature" e la
mostra "Bambini di guerra", che per la qualità delle immagini e la
forza di contenuti hanno avuto un successo non solo a livello
locale, ma a livello nazionale, e persino internazionale. Vorrei
ricordare che "Bambini di guerra" è stata esposta in varie località
italiane, in particolare a Milano, ed è stata visitata dal
Presidente della Repubblica italiana ed è stata esposta anche negli
USA a Washington presso il Palazzo dei congressi. Esiste, se gli
interroganti ne sono interessati, una rassegna stampa molto ampia
su queste iniziative, che potrò mettere a disposizione.
I contenuti e la capacità della curatrice della mostra
meritavano quindi un pieno sostegno dell'iniziativa da parte della
Regione e non solo della Regione, visto che l'iniziativa è
sostenuta anche dal Comune di Aosta e dalla Telecom ed è
patrocinata dal Ministero dell'ambiente.
Per quanto riguarda i costi dell'iniziativa credo che vadano
evidenziati questi dati. Intanto ovviamente il preventivo è stato
esaminato dai competenti uffici dell'Amministrazione regionale ed è
stata ritenuta congrua. Va anche evidenziato che si tratta di costi
che sono analoghi alle precedenti iniziative, in particolare alla
mostra che ho ricordato prima, "Bambini di guerra".
Va tenuto presente che sui costi di questa iniziativa incide in
particolare una voce legata ai diritti espositivi di riproduzioni,
determinati dal fatto che qui attingiamo a fotografie che sono di
proprietà di grandi agenzie a livello internazionale e che
evidentemente richiedono dei costi significativi per il loro
utilizzo. Va tenuto presente che qui non ci troviamo di fronte ad
un'esposizione di fotografie di un professionista o di un
dilettante fotografo, ma di una ricerca vera e propria molto
accurata, che riguarda sia i testi sia le fotografie. I testi sono
stati scelti fra una ventina di opere che sono state esaminate e le
fotografie sono state scelte fra un migliaio di fotografie,
analizzando la produzione di numerose agenzie di tutto il
mondo.
Quindi ritengo che se con i 72 milioni che sono stati impegnati
dall'Amministrazione regionale per questa iniziativa saremo
riusciti a coinvolgere pienamente gli interlocutori a cui si
rivolge l'iniziativa e saremo riusciti a far crescere la
sensibilità e l'attenzione per questi grandi temi ambientali che
riguardano la vita di tutti noi, che riguardano i temi essenziali
della nostra esistenza, credo che avremo fatto un'opera educativa
molto importante che avrà ripercussioni non solo in ambito locale,
ma anche in ambito nazionale e internazionale.
Quanto al secondo punto dell'interrogazione, mi sembra ovvio il
contenuto provocatorio della domanda che viene posta e che quindi
non richiederebbe una specifica risposta. Non posso tuttavia fare a
meno di rilevare che la sollecitazione rivolta alla Giunta di
iniziative concrete nel campo ambientale cade paradossalmente
proprio in un Consiglio regionale, che vede all'ordine del giorno
dei propri lavori un disegno di legge per un programma
straordinario di interventi di ripristino e manutenzione ambientale
che riguarda le tematiche che vengono poste. Quindi la risposta al
punto 2 degli interroganti è quanto mai concreta e tempestiva e
direi che può essere ritrovata nello stesso ordine del giorno dei
lavori di questo Consiglio regionale.
Presidente Ha chiesto la parola il Consigliere Lanièce.
Lanièce (GA) Prendo atto della risposta dell'Assessore. Lungi da
me l'idea di nuocere alla promozione di tutte quelle iniziative
rivolte alla prevenzione dei danni ambientali causati dal genere
umano.
Il desiderio mio e del collega Linty con quest'interrogazione è
quello di richiamare l'attenzione sulle diverse possibili forme di
intervento mirato a denunciare quanto di male sta compiendo l'uomo
nei confronti dell'ecosistema a cui appartiene. Ecco perché non
dico che l'idea della mostra "3001 la nuova odissea" sia in sé
sbagliata; mi chiedo solamente se la cifra considerevole stanziata
per l'allestimento di tale esposizione non avrebbe potuto essere
spesa in modo forse più mirato, utilizzando cioè quelle risorse
presenti nel mondo della scuola e dell'associazionismo che bene
possono essere utilizzate per affrontare il tema della mostra in
questione.
È scritto sulla delibera di approvazione che l'esposizione ha
scopo didattico, perché non pensare allora a un coinvolgimento
maggiore delle scuole medie inferiori e superiori della Valle
d'Aosta? Perché non far partecipare all'iniziativa gli scout, gli
accompagnatori della natura o altre associazioni a sostegno
dell'elemento didattico vero e proprio della mostra, ovvero le
immagini di fotogiornalismo che mi auguro abbiano l'impatto sul
pubblico previsto dagli organizzatori della mostra?
Si è invece preferito dare all'evento una connotazione
artistico-sociale che può essere più affascinante dell'idea da me
sottolineata, ma comunque si tratta di una scelta diversa.
Con quest'interrogazione volevamo solo conoscere come è stata
decisa l'iniziativa, quali sono stati i criteri che hanno fatto
ritenere congrua e opportuna la cifra stanziata sia per la mostra
che per il catalogo, e quindi conoscere gli esiti degli studi in
materia di educazione ambientale che sono stati fatti, se sono
stati fatti, e anche sapere quali sono stati i passi concreti
intrapresi per prevenire e combattere i danni provocati
all'ambiente dall'uso indiscriminato di prodotti di consumo.
Quindi, senza nessuna intenzione polemica, riteniamo che una
mostra del genere poteva essere organizzata in maniera diversa
coinvolgendo maggiormente le scuole, visto proprio il carattere
didattico previsto anche all'interno della delibera di
approvazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK