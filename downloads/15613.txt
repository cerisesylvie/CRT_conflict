Consiglio Regionale della Valle d'Aosta - Oggetto del Consiglio n. 1916 del 8 maggio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula
Oggetto del Consiglio n. 1916 del 8 maggio 1996 - Resoconto
SEDUTA ANTIMERIDIANA DELL'8 MAGGIO 1996
OGGETTO N. 1916/X Applicazione delle leggi regionali 39/95 e
40/95 relative agli alloggi E.R.P. (Interrogazione)
Interrogazione Tenuto conto che nel mese di settembre 1995
venivano approvate le leggi regionali n. 39 e 40 concernenti
rispettivamente "Criteri per l'assegnazione, determinazione dei
canoni e gestione degli alloggi E.R.P." e "Norme per la vendita del
patrimonio E.R.P.";
Considerato che a tutt'oggi nulla è dato di sapere circa l'iter
burocratico fin qui seguito per l'applicazione di dette leggi;
Rilevato che lo I.A.C.P. non ha più riscosso il canone d'affitto
dal mese di gennaio 1996;
Appreso che è stato presentato ricorso da parte di un
consistente numero di inquilini circa la costituzionalità
dell'articolo 9 della legge regionale n. 40/95;
il sottoscritto Consigliere regionale
Interroga
l'Assessore competente per sapere:
a) se sono stati fatti gli opportuni accertamenti per la
verifica della costituzionalità della legge, se sono stati
formulati i nuovi piani di vendita e se gli stessi sono in sintonia
con quanto previsto dalla legge regionale n. 40/95;
b) se è a conoscenza del fatto che lo I.A.C.P. ha sospeso fin
dal mese di gennaio 1996 il pagamento del canone d'affitto
provocando una forte preoccupazione in una vasta fascia di utenti
che si troveranno a pagare una consistente somma tra arretrati e
nuovi canoni;
c) se è già stata predisposta una proposta di regolamento in
applicazione dell'articolo 52 della legge regionale n. 39/95 che
istituisce il "fondo sociale".
F.to: Parisi
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) In risposta all'interrogazione
sottopostaci esprimiamo quanto segue.
Per quanto concerne il punto a), si fa menzione che l'ufficio si
è attivato presso la Presidenza della Giunta, che a sua volta ha
provveduto ad inoltrare richiesta al Centro direzionale per gli
affari legislativi, al fine di chiarire la presunta
incostituzionalità della legge n. 40/95.
Il parere espresso dal Centro, di cui si è data copia
all'interrogante, ribadisce la competenza primaria della Regione
autonoma Valle d'Aosta in materia di lavori pubblici di interesse
regionale, ai sensi della lett. f) del comma 2 dello Statuto
speciale.
Volendo ricomprendere tra tali fattispecie l'edilizia
residenziale pubblica, parrebbe confermata la competenza primaria.
In tal caso è opportuno ricordare che in presenza di una legge che
detti principi inderogabili, la Regione sarebbe vincolata al
rispetto degli stessi pur avendo competenza primaria. Nel caso
della legge regionale n. 40/95 lo Stato non ha provveduto ad
emanare una legge in tal senso, per cui non troverebbe fondamento
il presupposto di incostituzionalità della normativa regionale.
Per quanto concerne la formulazione delle proposte di vendita da
parte degli enti proprietari di alloggi ERP, bisogna evidenziare
che sono pervenute a tutt'oggi quelle dell'IACP, degli enti
statali, mentre per quanto riguarda la proposta del Comune di
Aosta, pur essendo informalmente a conoscenza dell'avvenuta
approvazione, non ci è ancora stata inoltrata.
Le proposte di piani di vendita finora inoltrate parrebbero, da
una prima verifica, di carattere generale conformi a quanto
previsto dalla legge regionale. Questo Assessorato intende
procedere ad un'analisi definitiva quando sarà in possesso di tutti
gli elementi previsti a norma di legge, quindi non solo delle
proposte di vendita, ma anche dei piani di reinvestimento,
condizione essenziale per formulare il piano regionale di vendita,
fin qui non presentati da nessun ente.
In relazione al punto b) si fa menzione che questo Assessorato è
a conoscenza della sospensione operata dall'Istituto inerente la
riscossione del canone di affitto. Lo stesso ha fornito verbalmente
le seguenti motivazioni.
L'entrata in vigore della nuova legge ha comportato uno studio
applicato ed approfondito della stessa, in particolare la revisione
dell'anagrafe dell'utenza che comporta la richiesta di idonea
documentazione da parte di tutti gli assegnatari di alloggi di ERP,
gestiti o di proprietà dell'Istituto. Tale iniziativa permette di
applicare i canoni in maniera più adeguata, in quanto venendo
aggiornate le posizioni dei vari assegnatari, essi si vedono
attribuire il canone più consono alle singole situazioni: ad
esempio, nel caso di uscita dal nucleo familiare di alcuni
componenti.
L'ammontare degli arretrati non verrà addebitato interamente in
una unica soluzione agli inquilini, ma verranno bensì rateizzati
gravando a più riprese, a seconda dell'ammontare delle possibilità
economiche dei singoli.
Questa situazione di blocco si dovrebbe smuovere, secondo
l'assicurazione dell'Istituto, entro brevissimo tempo.
Per quanto concerne l'attuazione dell'articolo 51 della legge
regionale n. 39, Fondo sociale, questo Assessorato ha provveduto ad
elaborare una prima stesura del regolamento in collaborazione con i
rappresentanti dell'Assessorato alla sanità, il Comune di Aosta, lo
IACP e il Sindacato SUNIA, coordinati dal Consigliere regionale
Fedele Borre. Si auspica di sottoporre prossimamente all'esame
degli organi competenti il testo definitivo, licenziato dal
suddetto gruppo.
Presidente Ha chiesto la parola il Consigliere Parisi.
Parisi (VAP) Ringrazio l'Assessore per la risposta che ha dato
all'interrogazione, però volevo fare alcune osservazioni, se mi è
consentito.
Innanzitutto per quanto riguarda il parere del nostro Ufficio
legale, è vero che normalmente quando si parla di leggi sono sempre
difficili da comprendere i termini che vengono scritti, comunque la
mia domanda era precisa. Qui vi era stata una sentenza della Corte
costituzionale su un provvedimento preso dalla Regione Molise, che
riguardava in maniera specifica la messa in vendita degli alloggi
di ERP, in particolare una difformità riferita alla 560. La mia
domanda riguardava proprio questo aspetto, vale a dire l'articolo 9
della legge regionale che abbiamo approvato, là dove...
(... intervento dell'Assessore Vallet, fuori microfono...)
... allora prendo atto che dalla risposta dell'Assessore appare,
attraverso il parere del nostro Ufficio legale, che abbiamo potestà
legislativa primaria in questo settore, e che quanto noi abbiamo
deliberato è costituzionale.
Per quanto riguarda poi i tempi, mi sembra che qui siamo
completamente fuori dai tempi stabiliti dalla legge regionale
approvata in settembre, perché lì parlava di 60 giorni, mentre
siamo arrivati a maggio e ancora non si ha notizia del piano di
vendita predisposto dall'IACP. Dalle notizie in mio possesso -
notizie di corridoio perché avevo chiesto al Dirigente
dell'Assessorato di farmi avere una copia dei provvedimenti assunti
dall'IACP, ma non sono riuscito ad avere questa documentazione, che
mi auguro possa arrivare in modo da poter entrare nel merito del
deliberato preso dall'IACP per quanto riguarda la vendita - mi
sembra che i criteri che vengono adottati non rispondano
esattamente ai dettami della legge. Ad esempio, il piano di vendita
è stato riconfermato quello del 1995 o del 1994 addirittura su una
base di una disposizione fatta dall'Assessore competente. Credo che
per quanto riguarda i criteri debbano essere la Giunta regionale e
il Consiglio, attraverso il parere della commissione competente, a
stabilirli, così come è stato fatto nelle altre regioni. Non credo
che l'Assessore ai lavori pubblici abbia il potere di stabilire lui
i criteri per i piani di vendita. Quindi questa cosa va
verificata.
Poi mi sembra che non vi sia stata a monte un'indagine
conoscitiva per quanto riguarda gli elementi e i requisiti per
addivenire ad un piano di vendita obiettivo e basato su quelle che
sono le realtà esistenti. Per esempio, la cessione degli immobili
con elevata presenza di utenti in decadenza perché superano il
reddito... questo non è stato fatto; quindi non so come si possano
soddisfare quelli che sono dei precisi criteri e delle precise
priorità stabilite dalla legge. Non è stata fatta un'indagine
conoscitiva a monte, per stabilire anche chi è interessato
all'acquisto dell'alloggio; è stata fatta solo una divisione
aritmetica, cioè qui ci sono 900 alloggi, siccome la legge ha
stabilito che deve essere fatto più del 50 percento, si è arrivati
a quella percentuale, ma senza stabilire la vendita sulla base di
questi criteri.
Mi auguro che si possa entrare nel merito, adesso non voglio
dilungarmi oltre, però inviterei l'Assessore a verificare queste
cose e ad analizzarle in maniera più obiettiva possibile, in modo
che se vi sono incongruenze o difformità si possano correggere,
proprio per dare una risposta puntuale alle varie questioni.
Per quanto riguarda il canone, mi auguro che avvenga quello, in
quanto non ho capito perché l'Istituto abbia bloccato la
riscossione dei canoni; poteva benissimo riscuotere il vecchio
canone e in previsione mettere anche un quid di maggiorazione con
una richiesta di una somma forfettaria che fosse mese per mese, e
sicuramente questo sarebbe stato un sistema che non avrebbe gravato
sull'utenza. Perché comunque, anche se uno potenzialmente ha la
possibilità di pagare il canone di affitto, quando arriverà, e non
credo che arriverà presto perché se l'Istituto ha mandato adesso
una richiesta dei dati per quanto riguarda il reddito, quindi con
la scadenza entro maggio, vuol dire che prima che l'Istituto abbia
terminato l'iter di accertamento arriverà sicuramente luglio, per
cui l'utenza si troverà a diversi livelli a dover pagare una somma
che può variare da qualche milione a tanti milioni.
Non so se il Presidente dell'Istituto ha fatto questa
considerazione, perché qui quando uno dovrà pagare 7-8 mesi di
arretrati, viene fuori una cifra che per alcuni casi sarà
enorme.
Mi sembrava una cosa talmente logica che l'Istituto avesse
riscosso il canone che si pagava, come dico, richiedendo al limite
anche un aumento forfettario con la precisazione poi
dell'adeguamento, però mi sembra che questo sistema creerà la
situazione che cercavo di esplicitare.
Il Fondo sociale è un elemento che avevamo affrontato allora, mi
auguro che questo venga portato in commissione o in Consiglio
proprio perché è legato agli utenti che sono in situazione sociale
particolare, che sono particolarmente spaventati dalle conseguenze
dell'applicazione della legge regionale n. 40.
Termino chiedendo all'Assessore se si può impegnare a portare a
conoscenza della commissione o comunque dei gruppi consiliari la
situazione che si è verificata, se vi è la documentazione presso
l'Assessorato ai lavori pubblici, e nello stesso tempo chiedo se si
può entrare nel merito di questo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK