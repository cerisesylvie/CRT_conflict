Consiglio Regionale della Valle d'Aosta - Oggetto del Consiglio n. 2830 del 20 febbraio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2830 del 20 febbraio 2013 - Resoconto
OGGETTO N. 2830/XIII - Interrogazione: "Situazione relativa
all'applicazione della nuova normativa in materia di ordinamento
finanziario della Regione".
Président -
La parole à l'Assesseur La Torre.
La Torre (GM)
- Ringrazio gli interpellanti, un argomento
importante, un argomento che tutti i consiglieri conoscono - in
maniera particolare anche gli interpellanti - anche perché abbiamo
condiviso molti di questi passaggi sia quando eravamo insieme in
Giunta, sia quando abbiamo discusso del bilancio in Consiglio.
Voglio subito dire che il decreto legislativo n. 12, a mio
avviso, è stato applicato in tutte le sue parti e la valutazione
generale è positiva, distinguendo che però nel 2011...infatti, il
nuovo ordinamento finanziario è stato applicato
in toto
e ha
permesso una più larga compartecipazione in una serie importante di
imposte. Quanto a quell'anno, non si ritiene esistano le
circostanze giuridiche per esprimere giudizi di una sua palese
violazione; molto diversa evidentemente è la valutazione a partire
dal 2012, momento in cui è entrato in funzione il Governo tecnico,
il Governo di Monti, e sono cambiate le cose: quando quindi un
nuovo meccanismo introdotto dal decreto "Salva-Italia" impone il
concorso delle autonomie speciali agli obiettivi complessivi di
finanza pubblica non già mediante una riduzione della spesa
mantenendo ferme le entrate devolute in attuazione dei criteri di
riparto statutariamente garantiti, ma una riduzione del gettito per
effetto dell'accantonamento delle risorse dovute sulle quote di
compartecipazione ai tributi erariali per...nel territorio; il
tutto nelle more dell'attuazione delle norme di attuazione di cui
all'articolo 27 della legge 42 del 2009, per le quali però non è
più stabilito un termine massimo di adozione...questo cosa
determina? Determina una significativa contrazione delle entrate
regionali con meccanismi decisi in modo unilaterale dallo Stato in
evidente violazione dell'ordinamento finanziario regionale alla cui
modificazione, come più volte affermato dalla Corte costituzionale,
è possibile procedere solo con il consenso della Regione e molti di
questi parametri che vengono adottati in maniera unilaterale non
sono né rispettosi della nostra autonomia, né tanto meno omogenei
rispetto all'equilibrio tra le diverse Regioni a Statuto speciale e
questo va anche detto.
Nella seconda domanda lei chiede:
"quali siano in particolare
le ragioni..."
, beh, io intanto concordo con lei che occorre
mantenere alta l'attenzione su quella che è la norma di attuazione,
perché questo è l'elemento che ci permette di difendere la nostra
autonomia finanziaria. In questo senso sono stati impugnati dalla
Regione degli atti legislativi dello Stato, quelli tuttora pendenti
sono i seguenti: il decreto legislativo 149 del 6 settembre 2011,
quello che faceva riferimento ai meccanismi sanzionatori e premiali
relativi a Regioni, Province e Comuni, articoli 2, 17 e 26 della
legge...ed è ancora pendente; il decreto legge 201 del 6 dicembre
2011: "Disposizioni urgenti per la crescita, l'equità e il
consolidamento dei conti pubblici"; il decreto legge n. 1 del 24
gennaio 2012: "Disposizioni urgenti per la concorrenza, lo
sviluppo...e la competitività", convertito con modificazioni dalla
legge..., anche questo tuttora pendente; il decreto legge 95/2012,
convertito con modificazioni dalla legge 135, tuttora pendente, qui
si fa riferimento alla
spending review
, e la legge 24
dicembre 2012, n. 228: "Disposizioni per la formazione del bilancio
annuale e pluriennale dello Stato", anche questo pendente.
Lei, giustamente, nella sua terza domanda dice:
"sulla base
di queste esperienze..."
, beh, sulla base di queste esperienze,
le posso dire che l'ordinamento finanziario regionale è
tecnicamente ben fatto e le modifiche da ultimo introdotte con il
disegno legislativo n. 12 rafforzano le tutele per la Regione. Ad
oggi il problema non sussiste in possibili correttivi alle norme,
ma...
Presidente
- Scusate, ma non si sente niente.
Colleghi!
La Torre (GM)
- ...nella violazione delle norme
statutariamente garantite. Su questa problematica non esiste ancora
alcuna pronuncia da parte della Corte costituzionale; tuttavia, si
ritiene che possa trarsi un segnale di ottimismo nella conferma che
la Corte costituzionale ha dato alla centralità della norma di
attuazione da ultimo nella sentenza n. 178 del 2012 in esito al
ricorso regionale avverso il decreto legislativo 118 del 23 giugno
2011: quello che riguardava le disposizioni in materia di
armonizzazione dei sistemi contabili e degli schemi di bilancio
delle Regioni e degli enti locali. La Corte costituzionale ha
dichiarato che il decreto sull'armonizzazione dei bilanci, adottato
in attuazione della legge 42 del 2009, non è direttamente
applicabile alle Regioni speciali, in quanto è necessaria
l'intermediazione delle norme di attuazione. Evidentemente, a
conclusione, questa è una partita aperta che, a mio avviso, deve
vedere questa Regione molto attenta a difendersi in tutte le sedi
opportune, perché occorre che la nostra autonomia, che in qualche
modo è patrimonio di tutti, sia difesa, come ho detto prima, in
tutte le sedi. Grazie.
Président -
Merci. La parole au collègue Caveri.
Caveri (UVP)
- Ohibò! Assessore, lei, nel leggere la sua
risposta, non si è accorto di aver detto due cose diverse, perché
nell'
incipit
ha detto che i problemi sull'applicazione della
norma di attuazione derivano solamente nel 2012 dalla nascita del
"Governo Monti" e poi nella parte conclusiva ha letto una sentenza
recente della Corte costituzionale nella quale invece la Regione ha
impugnato un provvedimento del "Governo Berlusconi", in particolare
del Ministro Tremonti, quindi delle due l'una: o chi ha scritto la
prima parte non ha scritto la seconda, o chi ha scritto la seconda
non ha letto la prima, perché vede il problema non è la polemica
politica, io trovo che i comizi da parte nostra si debbano fare
fuori dal Consiglio Valle, anche in questo periodo, di ultimi
giorni...
È però vero che la norma di attuazione sull'ordinamento
finanziario, che risale, com'è noto, al febbraio del 2011, è stata
purtroppo già attaccata alcuni mesi dopo direi da due elementi, lei
ne ha citato uno, credo che ne abbia dimenticato un secondo, perché
è vero che il primo è l'impatto delle manovre finanziarie che si è
già manifestato, come dicevo, negli ultimi mesi del "Governo
Berlusconi" con un attacco a quel principio di trasferimenti
finanziari certi derivanti dalla norma di attuazione, con questo
discorso dell'accantonamento di parte della fiscalità a beneficio
delle casse dello Stato - ed è la parte che, tra l'altro, viene
contestata nella sentenza di cui abbiamo parlato, cioè lo Stato
dice che questo...almeno sul "decreto Tremonti" di cui lei ha
detto...questo non può avvenire perché viola la norma di attuazione
e adesso aspettiamo di vedere quali esiti ci saranno nuovamente
nelle sentenze successive concernenti invece i decreti del "Governo
Monti" -, ma c'è un secondo elemento per chi studia le storie e le
questioni del nostro ordinamento finanziario, cioè, in realtà, fin
dal "Governo Berlusconi" opera a compressione fortissima del nostro
ordinamento finanziario...quindi io sono stupefatto che lei possa
dire che nel 2011 ci sono elementi esclusivamente di soddisfazione
non solo per il dimenticato "decreto Tremonti", ma anche perché va
detto che fin da quell'anno si sono fatti sempre più aggressivi
quei vincoli derivanti dal patto di stabilità che finiscono per
comprimere altre parti del nostro ordinamento finanziario. Questo
evidentemente porta ad una riflessione complessiva, perché la
storia del nostro ordinamento è una storia complessa che parte dal
1945 e fin dal 1981 ci sono stati elementi di fortissima debolezza
nel nostro ordinamento finanziario. La debolezza attuale sta
proprio nell'impatto delle manovre finanziarie, come lei ha in
parte sottolineato, ma non è solo questo: sono proprio le norme
concernenti la spesa e l'atteggiamento sempre più occhiuto del
Ministero dell'economia e della Ragioneria dello Stato che oggi
rendono questa situazione duplice e paradossale. Da una parte, come
dicevamo, il mancato rispetto - perché di questo si tratta - della
norma sull'ordinamento finanziario, laddove rischia di diventare
astratto il concetto dei 10 decimi se poi in qualche maniera lo
Stato, a beneficio del rientro dal deficit pubblico, riesce
comunque ad incamerare delle risorse che dovrebbero essere
legittimamente trasferite alla Regione Autonoma Valle d'Aosta e,
dall'altra, i bizantinismi crescenti nel controllo sempre più
pesante - e inesistente tra l'altro negli ordinamenti regionali -
degli altri Stati europei, perché questo è l'altro aspetto
paradossale, prima del patto di stabilità e oggi del patto di
governance
economica, cioè il fatto lamentato da tutti che
questo atteggiamento così occhiuto viene riversato più sul sistema
autonomistico di quanto venga invece imposto agli stessi organi
dello Stato. Devo quindi dire, ringraziandola per la viva simpatia
anche personale che c'è fra di noi, che la noticina che lei
quest'oggi ha letto è purtroppo del tutto insoddisfacente.
Président
- Point 5 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK