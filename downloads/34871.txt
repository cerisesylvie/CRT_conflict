Consiglio Regionale della Valle d'Aosta - Oggetto del Consiglio n. 2539 del 25 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2539 del 25 luglio 2012 - Resoconto
OGGETTO N. 2539/XIII - Interpellanza: "Iniziative per la
realizzazione di un Audit Civico in Valle d'Aosta".
Interpellanza
Ricordata l'iniziativa di Audit Civico promossa fin dal 2001
dal Tribunale dei diritti del malato per Cittadinanzattiva che
consiste in un'analisi critica e sistematica dell'azione delle
aziende sanitarie e si configura come uno strumento a disposizione
dei cittadini per promuovere la valutazione della qualità delle
prestazioni delle aziende sanitarie locali e ospedaliere;
Considerata la validità di tale strumento che consente di
coniugare il rigore metodologico alla partecipazione attiva dei
cittadini, destinatari dei servizi sanitari, allo scopo ultimo di
porre rimedio ad eventuali lacune e punti di debolezza;
Ritenuto particolarmente utile lo svolgimento di un Audit
Civico in Valle d'Aosta, alla luce delle inevitabili
razionalizzazioni che devono essere operate nella sanità valdostana
e in considerazione della riorganizzazione prossima del settore
ospedaliero;
Ricordato che nel Piano per la salute e il benessere sociale
2011-2013 si afferma che l'Audit Civico può rappresentare una forma
di sperimentazione utile anche ad avvicinare i cittadini alle
istituzioni sanitarie, con l'intento di promuovere la valutazione
della qualità delle prestazioni e dei servizi dell'azienda USL, in
una logica di leale e responsabile collaborazione, che riconosca
tuttavia il giusto rilievo al "punto di vista del cittadino" e che
lo stesso Audit viene citato fra le operatività proposte dal
Piano;
i sottoscritti Consiglieri regionali
Interpellano
l'Assessore competente per conoscere:
1) quali siano le attuali intenzioni riguardo alla
realizzazione dell'Audit Civico;
2) se se ne condividono le finalità e se siano stati
intrapresi contatti con le associazioni di cittadini per un
imminente avvio delle procedure;
3) in caso affermativo quali si presume possano essere i
tempi di realizzazione;
4) se siano attualmente in corso o siano previste a breve
altre iniziative di monitoraggio della qualità dei servizi sanitari
regionali.
F.to: Patrizia Morelli - Giuseppe Cerise
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Con questa interpellanza vogliamo tornare su un argomento che
avevamo toccato ad inizio legislatura, l'Audit Civico in sanità,
che consiste in un metodo di analisi critica e sistematica delle
azioni delle aziende sanitarie, promosso dalle organizzazioni
civiche, quindi è uno strumento di valutazione a disposizione dei
cittadini. È uno strumento che esiste ormai da una decina di anni,
è stato creato nel 2001 e, dopo una prima fase sperimentale, è
stato adottato da molte aziende sanitarie e da molte Regioni. Il
programma dell'Audit Civico nel corso degli anni ha messo a punto
una metodologia di valutazione civica delle strutture sanitarie; è
una valutazione complessa che parte da una rilevazione e che,
attraverso una metodologia, riesce a dare un quadro delle luci e
delle ombre dei sistemi sanitari. L'Audit Civico ha di interessante
il fatto che i cittadini sono parte attiva e non semplicemente
parte che viene interrogata e che deve dare risposte su questioni
particolari, ma è la parte dei cittadini che direttamente valuta
quali sono le questioni da approfondire, e mette in piedi il
sistema. Nel 2011 ben tre Regioni hanno adottato il sistema
dell'Audit Civico per valutare il sistema sanitario: Umbria, Lazio
e Sicilia, e stanno presentando in questi giorni i risultati di
questo Audit Civico.
Nel 2008 avevamo rivolto la domanda all'Assessore Lanièce
riguardo alla Valle d'Aosta e ci era stato risposto che erano state
adottate delle metodologie di
customer satisfaction
per
valutare il giudizio dei valdostani in merito ai servizi sanitari.
All'epoca l'Assessore ci aveva detto che l'Audit Civico era stato
applicato nella nostra Regione nel 2004 e addirittura
quell'esperienza era stata citata da
Il Sole 24Ore
come
un'esperienza esemplare. Otto anni dopo quel 2004 e quattro anni
dopo quella prima interpellanza, dobbiamo constatare che
l'esperienza dell'Audit Civico in Valle d'Aosta è rimasta "lettera
morta", che si è continuato con la metodologia di
customer
satisfaction
di cui ho letto qualche comunicato a metà luglio
sull'ultima rilevazione che è stata fatta e sulla quale chiediamo
di volerci illuminare.
Oggi, quindi, torniamo a richiedere, poiché riteniamo molto
utile lo svolgimento di un Audit Civico in Valle d'Aosta, alla luce
delle inevitabili razionalizzazioni di cui la sanità dovrà essere
oggetto ed in considerazione della riorganizzazione prossima del
settore ospedaliero. Il piano per la salute e il benessere sociale
2011-2013 cita l'Audit Civico come un punto da sviluppare, come una
forma di sperimentazione utile anche ad avvicinare i cittadini alle
istituzioni sanitarie, con l'intento di promuovere la valutazione
della qualità delle prestazioni e dei servizi dell'azienda USL.
Quindi è un metodo che era stato inserito fra le operatività
proposte dal piano, e oggi chiediamo all'Assessore quali sono le
reali intenzioni rispetto all'Audit Civico, se se ne condividono le
finalità, se siano stati presi contatti con le associazioni per un
avvio delle procedure, se si possono prevedere i tempi di
realizzazione e se siano attualmente in corso o siano previste
altre iniziative di monitoraggio...ma credo che a quest'ultima
domanda la risposta sia quella che ha dato la dottoressa Riccardi
riguardo alla
customer satisfaction.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Riguardo al primo punto vorrei ricordare alcuni passaggi. Dal
2001-2002 l'azienda USL promuove annualmente indagini di
customer satisfaction
- che ho qui e poi posso fornire la
documentazione - che, in comune con l'Audit Civico, hanno la
volontà di dare forma concreta alla "centralità del punto di vista
del cittadino". Per dovere di informazione, ricordo che queste
indagini (nel 2004, in collaborazione con Cittadinanzattiva) hanno
riguardato aree specifiche dell'assistenza sanitaria, quali quella
ospedaliera 2001-2002, 2003, 2006, 2008, 2010 e 2011; quella
territoriale e della prevenzione nel 2001-2002, quella territoriale
nel 2007 e la struttura complessa di Oncologia nel 2009. L'ultima
di queste indagini è stata condotta dall'URP dell'USL nel periodo
dicembre 2011-gennaio 2012 sulle unità di Oncologia e Psichiatria
dell'ospedale, consegnandoci i risultati, peraltro lusinghieri, del
nostro ospedale (la maggioranza dei giudizi diceva "ottimo" e
"buono" sulle aree indagate). Nello specifico dell'Audit Civico,
invece, le intenzioni sono di supportarne lo sviluppo a livello
regionale, come indicato nel piano per la salute e il benessere
sociale, attraverso processi validati di applicazione sistematica
di una metodologia rigorosa, consolidata e riconosciuta a livello
nazionale dalle agenzie preposte a questo fine. La principale di
queste agenzie, che è l'Age.Na.S. (agenzia per i servizi sanitari
regionali), presieduta, in tempi recenti, dall'attuale Ministro per
la salute Balduzzi che, nel suo nuovo ruolo, ha dato impulso a
molti progetti di
Empowerment
più in generale, a cui viene
chiesto agli Assessori regionali di aderire. La nostra Regione non
ha esitato ad aderire a tutti questi progetti in quanto, date le
sue ridotte dimensioni, collaborando con l'Age.Na.S. ha
l'opportunità di creare sinergie preziose a costo zero, essendo
l'Age.Na.S. un ente pubblico a supporto delle Regioni. In tutti
questi progetti l'azienda USL ha garantito un profilo altamente
collaborativo.
Sul secondo punto, certamente si condividono le finalità
dell'Audit Civico, perché questo mette a disposizione metodi e
strumenti validi per condurre un'analisi critica e sistematica
delle azioni delle agenzie sanitarie, promosse dalle organizzazioni
civiche, e si configura pertanto come uno strumento di riconosciuta
scientificità a disposizione dei cittadini. A livello regionale,
sono stati presi contatti con le associazioni di cittadini in
occasione della costituzione della Consulta regionale per la salute
ed il benessere, di cui all'articolo 2 della legge n. 34, secondo
le modalità indicate con deliberazione di Giunta. È certamente la
neocostituita Consulta il luogo ideale entro cui collocare queste
esperienze di valutazione dei cittadini.
Terzo quesito, i tempi di creazione di un luogo istituzionale
entro cui dare vita a queste esperienze; non ve ne sono ulteriori
perché la Consulta si è insediata il 16 aprile scorso. Se invece si
fa riferimento a concrete iniziative di valutazione in Valle
d'Aosta, ne è appena stata avviata una, la prima in collaborazione
con Age.Na.S. sulla valutazione del grado di umanizzazione degli
ospedali, a cui i membri della Consulta hanno da poco finito di
lavorare, sia compilando un questionario validato ed uguale per
tutte le Regioni, sia recandosi in sopralluogo presso alcuni
reparti dell'Ospedale Parini e redigendo una sorta di diario delle
osservazioni emerse. Sono state valutate le seguenti aree: percorsi
assistenziali, organizzativi, orientati al rispetto ed alla
specificità della persona, agevolazioni nella continuità delle
cure, accessibilità fisica, vivibilità e confort delle strutture,
accesso alle informazioni, semplificazione e trasparenza, cura
della relazione paziente/cittadino.
Infine ultima domanda,
"se siano attualmente in corso o siano
previste a breve altre iniziative
": la prima esperienza non è
ancora del tutto terminata, perché siamo in attesa che Age.Na.S.,
insieme a Cittadinanzattiva nazionale, elabori i dati dei
questionari ed i diari dei sopralluoghi presso le specialità
mediche poste sotto osservazione, per avere la restituzione dei
giudizi. Abbiamo appena ricevuto comunicazione che la prima
riunione con le Regioni per la presentazione dei risultati si terrà
a Roma, a fine settembre. Sarà nostra cura comunicare dove poter
visionare gli esiti del progetto appena saranno resi disponibili da
Age.Na.S. alle Regioni.
In conclusione, siamo - come è previsto dal piano della salute -
disponibili ad attivare un Audit Civico; tra l'altro lunedì scorso
ho ricevuto i referenti di Cittadinanzattiva ed ho manifestato la
disponibilità di attivarci per mettere insieme i passaggi per
arrivare all'Audit Civico. La settimana prossima ci incontreremo
con il Direttore generale dell'USL. Credo che sia anche la Consulta
il luogo dove portare avanti tutti i passaggi concreti per arrivare
a questa indagine. Quindi confermo la mia disponibilità e di aver
fatto i passaggi concreti per attivare l'Audit Civico. Grazie.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Mi fa piacere, Assessore, che lei condivida le finalità e la
riconosciuta scientificità dell'Audit Civico come metodo di
valutazione dei servizi sanitari. Il fatto che ci sia anche in
Valle d'Aosta e sia operativa l'associazione di Cittadinanzattiva è
una garanzia in più per portare avanti l'Audit Civico.
Continuiamo ad avere delle riserve invece sul sistema di
customer satisfaction
; ci rallegriamo sicuramente del fatto
che i giudizi siano lusinghieri, non è nel nostro modo di essere di
rallegrarci di ciò che non va, ma siamo pronti a dare atto di ciò
che funziona. Riteniamo però che lo studio dell'Audit Civico possa
dare risultati più interessanti, soprattutto in questo momento,
alla vigilia appunto di una riorganizzazione ospedaliera
importante.
Per quanto riguarda la Consulta, concordiamo che sia il luogo
dove questo tipo di argomenti vengano sviscerati; ci rincresce solo
che non abbia potuto risponderci sui tempi di attuazione, che ci
auguriamo siano brevi, perché ormai la nostra legislatura è in
dirittura di arrivo, i tempi precipitano, e non vorremmo che non ci
fosse il tempo per avviare questa iniziativa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK