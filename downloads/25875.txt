Consiglio Regionale della Valle d'Aosta - Oggetto del Consiglio n. 321 del 15 gennaio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 321 del 15 gennaio 2009 - Resoconto
OGGETTO N. 321/XIII - Rinvio di risoluzione: "Acquisizione da
parte della Regione Valle d'Aosta delle quote di capitale di
proprietà ENEL nelle società operanti nel settore della
distribuzione e vendita di energia elettrica".
Président
- Est-ce que le Conseiller Louvin veut
intervenir à cet égard, puisqu'il a avancé avant quelques
perplexités... la parole au Conseiller Louvin.
Louvin (VdAV-R)
- Ho esplicitato ad alta voce un pensiero
di opportunità di un maggior approfondimento della questione, prima
di sottoporla al Consiglio in termini di estrema urgenza e
rapidità.
Vista la valenza dell'impegno politico che si acquisisce in
ordine a una partecipazione che diventerebbe controllo su
un'ulteriore società, con dei risvolti economici rilevanti, ricordo
che abbiamo già chiesto al Presidente della Regione una informativa
su questa questione due mesi fa, al momento in cui fu sottoscritto
l'accordo fra la provincia di Bolzano e l'ENEL, quindi ci interessa
seguire da vicino e condividere almeno le valutazioni in ordine
all'acquisizione di queste reti di distribuzione dell'energia
elettrica. Ci chiediamo se non sia il caso di fare una doverosa
valutazione, anche di merito, prima di procedere alle valutazioni
in sede politica.
Ci ha stupito questa rapidità, abbiamo avuto cortesemente dal
Capogruppo dell'UV il documento già nella giornata di ieri, ma
penso che tutti siamo consapevoli che si stanno accumulando
questioni di grande rilievo sul nostro tavolo in questi giorni,
quindi non sempre possiamo metterci al lavoro, ma credo che sia un
minimo di lavoro, di cui dovrebbe farsi carico la Commissione
competente, che è quello di dare a tutti i Consiglieri che lo
ritengano, elementi di valutazione necessari prima di esprimere
consapevolmente la loro opinione.
Era solo questo l'invito che avevamo rivolto.
Président
- La parole au Conseiller Empereur.
Empereur (UV)
- Merci, M. le Président. Abbiamo
presentato questa proposta di risoluzione perché crediamo sia
superfluo sottolineare l'importanza dell'argomento e riteniamo
corretto poter confermare da parte di tutto il Consiglio
l'interesse della Regione a diventare azionista di maggioranza
della società di distribuzione.
Confermando questo interesse e ascoltando con attenzione la
proposta del collega Louvin, credo che si possa esprimere da parte
dei firmatari della risoluzione una disponibilità ad approfondire
l'argomento nella Commissione consiliare competente per poi
riproporla a questo Consiglio nella prossima seduta.
Président
- La parole au Président de la Région,
Rollandin.
Rollandin (UV)
- Grazie, Presidente. Devo dire che noi
pensavamo con questa risoluzione di fare cosa gradita soprattutto a
Louvin e a coloro che avevano presentato a suo tempo una
interrogazione che credevo fosse frutto di un approfondimento, in
quanto diceva:
"La Provincia autonoma di Bolzano ha siglato nei giorni
scorsi..."-
eravamo a novembre -
"... un accordo con ENEL
per il passaggio della rete distributiva elettrica provinciale alla
Società elettrica altoatesina, partecipata dalla Provincia di
Bolzano. Enel distribuzione cederà, a quanto si è appreso, a SEL
l'intera rete di distribuzione con l'impegno a partire dal... a
consentire la designazione della maggioranza dei consiglieri di
amministrazione con una intesa che dovrebbe favorire una gestione
più flessibile alla politica delle tariffe e maggiori riduzioni e
conseguenti vantaggi per i cittadini. La regione Valle d'Aosta è
per parte sua già detentrice della quota del 49 percento della
società DEVAL, che gestisce la distribuzione dell'energia
elettrica, e ha manifestato in passato l'interesse e l'auspicio di
diventare azionista di maggioranza della stessa..." -
cosa che
corrisponde al vero -
"... interrogano per sapere se sono in
corso trattative e quali sono eventualmente le
tempistiche...".
Avevamo comunicato il momento in cui erano in corso le
trattative, nel contempo l'esito di questo incontro è stato che per
il momento da parte di ENEL non c'era questo interesse. A questo
punto, credendo che l'argomento fosse già stato approfondito nel
senso di esserci tutto l'interesse a che si vada nella direzione
auspicata, ritenevamo che una risoluzione del Consiglio potesse
dare forza al fatto che la Valle d'Aosta è intenzionata a mantenere
questo impegno di andare verso una maggioranza delle azioni.
Adesso non voglio qui aprire il dibattito per una serie di
ragioni che affronteremo, quando ne discuteremo. Pensavo che questo
approfondimento, da parte dei Consiglieri che adesso chiedono il
rinvio in Commissione, fosse stato ampiamente fatto per sollecitare
e dire, ci auspichiamo, che avvenga solo questo chiarimento, ma
visto che c'è questa ulteriore richiesta di approfondimento,
abbiamo fatto tanti rinvii, non è una settimana in più o in meno
che ci cambia la vita, credo che correttamente il Capogruppo
Empereur a nome anche dei proponenti abbia aderito a questa
richiesta. Chiediamo solo che per il prossimo Consiglio sia
inserita all'ordine del giorno, perché questo tema non può essere
accantonato proprio per l'interesse che ha sulla politica
valdostana e sulla gestione di un settore importante di un
interesse per tutta la comunità, come diremo quando illustreremo la
mozione spero il prossimo Consiglio.
Volevo solo dire che non era per una mancanza di attenzione che
avevamo presentato questo, perché su questo tema si è già molto
parlato e pensavamo di fare cosa gradita di fare subito un
intervento che andasse nella direzione auspicata. Con questo
aderiamo comunque al rinvio.
Président
- La parole au Conseiller Louvin.
Louvin (VdAV-R)
- Non vorrei che si desse avvio a un
balletto su questa questione.
Noi abbiamo investito il Governo regionale di una questione di
cui avevamo avuto notizia attraverso gli organi di stampa
dell'agenzia che si occupa della Conferenza dei Presidenti delle
Regioni, che aveva diffuso la notizia di questo accordo della
Provincia di Bolzano, e avevamo chiesto, come si fa in ogni
circostanza nell'esercizio della nostra attività di sindacato
politico, notizie sugli sviluppi eventuali di una trattativa con
ENEL.
Siamo mediamente diligenti, non lo siamo al punto da poter
conoscere ed approfondire ogni argomento e confessiamo che
l'acquisizione delle quote DEVAL non era in capo alle nostre più
alte attenzioni in questo momento, non faceva parte delle
cosiddette priorità, ma non ce ne giustifichiamo qui perché forse
neanche i colleghi sanno esattamente che il progetto originale
inviato nel 2000 ha conseguito i risultati attesi, che ci sono le
condizioni per portarlo a completamento. Non so quanti di voi
sappiano quanto è il personale della DEVAL, quali sono le sue
prospettive di crescita, quali sono le strategie aziendali
dell'ENEL e quanto ne segue.
Ci siamo permessi sommessamente di chiedere ai proponenti la
risoluzione che venisse fatto un approfondimento. Non vogliamo dire
né di più né di meno.
Abbiamo posto nell'interrogazione un quesito al Governo, i
nostri colleghi fanno parte della Commissione porranno forse dei
quesiti se ci saranno approfondimenti, se la Commissione riterrà di
andare a fondo; ripeto, questo lo facciamo perché non riteniamo che
le acquisizioni strategiche della Regione debbano essere
considerate come
lettres à la poste
... ma tanto già che ci
siamo... vediamo, si veda, per come, per quanto tempo, con quali
condizioni eccetera, non interessa saperlo? A noi interessa saperlo
prima di firmare un'opinione, che va ad impegnare non solo il
Presidente della Regione, ma i Parlamentari, le forze politiche. E
le forze politiche presenti in Consiglio? bisogna vedere se tutti
si ritengono così convintamente solidali nell'operazione, quindi
facciamo come Commissione i dovuti approfondimenti.
Presidente, sono sicuro che la sua grande signorilità farà sì
che la Commissione avrà tutti gli elementi informativi e io stesso
nei limiti del possibile parteciperò, perché la seguo con grande
interesse.
Presidente
- Credo di aver capito che la decisione è di
rinviare l'argomento di questa risoluzione alla Commissione. Si
tratta di stabilire quale Commissione: se l'argomento è quello
relativo all'aspetto dell'acquisizione delle quote o all'aspetto
dell'energia, perché in un caso va alla II Commissione altrimenti
va alla IV Commissione. Si concorda che vada alla II
Commissione?... allora il rinvio è alla II e alla IV
Commissione.
Poi voglio capire se questa risoluzione sarà già iscritta al
prossimo Consiglio o sarà iscritta al Consiglio dopo l'esame da
parte delle Commissioni a cui è rinviata.
(interruzione di un Consigliere fuori microfono)
...il Presidente della Regione mi pare avesse proposto
l'iscrizione della risoluzione al prossimo Consiglio... allora dopo
l'esame in Commissione, quindi non c'è l'iscrizione al prossimo
Consiglio.
Allora, con l'impegno da parte dei Presidenti di Commissione di
essere solleciti, la risoluzione non viene iscritta al prossimo
Consiglio, ma sarà iscritta appena le Commissioni avranno fatto i
dovuti approfondimenti.
Il Consiglio prende atto del rinvio dell'oggetto alle
Commissioni consiliari permanenti II e IV.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK