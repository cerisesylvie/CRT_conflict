Consiglio Regionale della Valle d'Aosta - Oggetto del Consiglio n. 1042 del 13 dicembre 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula
Oggetto del Consiglio n. 1042 del 13 dicembre 1994 - Resoconto
SEDUTA POMERIDIANA DEL 13 DICEMBRE 1994
OGGETTO N. 1042/X Persistenza di odori sgradevoli nella zona
dello svincolo autostradale di Aosta-Est. (Interpellanza)
Interpellanza Rilevato un odore persistente e sgradevole nella
zona dello svincolo autostradale di Aosta-est;
Verificato che i miasmi negli ultimi tempi si estendono su tutto
il territorio cittadino;
Preoccupati per i disagi che questa situazione comporta agli
aostani e per il pessimo "biglietto da visita" nei confronti dei
turisti;
i sottoscritti Consiglieri regionali
Interpellano
l'Assessore all'ambiente per sapere:
a) se, in quanto egli cittadino aostano, ha verificato lo stesso
fenomeno;
b) se è in possesso di dati esplicativi del fenomeno;
c) quali iniziative si ritengono possibili per mettere fine a
questa situazione e se alcune fra queste sono già state
intraprese.
F.to: Marguerettaz - Collé - Viérin M.
Presidente Ha chiesto la parola il Consigliere Marguerettaz.
Marguerettaz (PpVA) Questo è un problema sotto il naso di tutti.
Se vogliamo legarci per un attimo al discorso che abbiamo appena
lasciato, cioè quello della promozione turistica della nostra
regione, questo è il biglietto da visita che viene proposto ai
turisti che arrivano nella città di Aosta: pagato il biglietto al
casello autostradale, l'organo olfattivo viene solleticato da
miasmi che tutti noi abbiamo avuto modo di percepire.
C'è una preoccupazione ulteriore, non so se è una sensazione
soggettiva e personale ma credo di no: negli ultimi tempi, questi
miasmi sono diventati molto più persistenti e molto più estesi.
Mi trovavo una sera in quel di Saint-Martin de Corléans e si
percepiva lo stesso puzzo che si percepisce all'uscita del casello
autostradale. Forse ho un fiuto troppo fine, ma chiedevo conferma
agli amici i quali mi dicevano che c'era davvero un odore
incredibile.
Quello che vogliamo chiedere è quali sono le cause, anche se
penso facilmente prevedibili, di questi odori e quali iniziative o
sono già state intraprese o si intendono intraprendere per mettere
fine a questa situazione di indubbio disagio.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) La situazione di disagio evidenziata dagli
interpellanti si è verificata durante i lavori di
impermeabilizzazione e pavimentazione della tangenziale.
A seguito di lamentele e segnalazioni varie, l'USL ha effettuato
un sopralluogo nella zona ed ha verificato le schede tecniche del
materiale utilizzato, non riscontrando l'Amministrazione regionale
alcuna carenza.
Il materiale impiegato è un primer, prodotto bituminoso che
viene irrorato prima della posa in opera della pavimentazione. I
lavori di cui sopra sono comunque ora terminati e quindi ogni
inconveniente relativo a tale intervento è superato.
Si fa inoltre presente che nello stesso periodo, nei prati
circostanti, stavano concimando con spargimento di concime che ha
contribuito ad alimentare la situazione di disagio evidenziata
dall'interpellanza.
Per quanto attiene invece gli odori limitrofi alla zona dove
sono stati compattati i rifiuti, sta andando avanti il progetto del
recupero del biogas, che dovrebbe eliminare questo fenomeno
negativo.
Presidente Il Consigliere Marguerettaz si dichiara soddisfatto
della risposta dell'Assessore?
Ha chiesto la parola il Consigliere Marguerettaz.
Marguerettaz (PpVA) Sarò soddisfatto quando non sentirò più
l'odore, ma credo sia ancora al di là da venire questo momento.
Se ne imparano sempre delle nuove; giuro che non pensavo
assolutamente che mi rispondesse l'Assessore ai lavori pubblici per
questa interpellanza, non pensavo assolutamente che l'odore che
sentivo in quel di Saint-Martin fosse determinato dalla
pavimentazione dell'autostrada, e scopro con un certo interesse, se
non altro scientifico, che l'odore della pavimentazione
autostradale è esattamente lo stesso di quello del compattatore dei
rifiuti. Sarà un caso, ma sarebbe bello approfondire un discorso a
livello chimico in questo senso.
Non sono soddisfatto anche perché credo che in realtà gli odori
siano determinati esclusivamente dalla questione del compattatore.
Credo bene che l'USL non abbia rilevato nulla da addebitarsi
all'Amministrazione regionale: se andava a cercare qualche addebito
in quel di Saint-Martin trovava ben poco, se fosse andata magari in
quel di Brissogne avrebbe trovato qualcosa in più!
L'unica cosa che voglio dire, e che tra l'altro abbiamo appreso
dai giornali - pensavo che anche nella risposta si accennasse a
tale questione -, pare che il compattatore di Brissogne sia quasi
saturo. Bisogna che l'Amministrazione pensi ad un'altra soluzione
per lo smaltimento dei rifiuti.
Non vorrei che questa puzza che persiste nella città sia da
addebitarsi ad una già presente saturazione del compattatore. Ma
sono delle ipotesi che facciamo, certamente delle ipotesi che ogni
cittadino si fa e che, permettetemi la battuta, se il cittadino -
non il sottoscritto - alle domande che legittimamente si pone
riguardo agli odori riceve la risposta che ha dato l'Assessore
Lavoyer, non credo che il cittadino possa ritenersi
soddisfatto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK