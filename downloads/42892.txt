Consiglio Regionale della Valle d'Aosta - Oggetto del Consiglio n. 381 del 24 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 381 del 24 febbraio 2021 - Resoconto
OGGETTO N. 381/XVI - Interpellanza: "Riduzione dei costi di
utilizzo delle tratte autostradali regionali".
Bertin (Presidente) -
Punto n. 30. Per l'illustrazione,
ha chiesto la parola il consigliere Ganis, ne ha facoltà.
Ganis (LEGA VDA) -
Questa interpellanza riprende un tema
di cui il nostro gruppo si è occupato anche nel corso dell'ultima
legislatura, era l'11 luglio 2019 e il collega Distort definiva
l'argomento di cui torniamo a discutere "croce e delizia": delizia
perché l'autostrada rappresenta di fatto, visti i lunghi tempi di
percorrenza dei treni, la via maestra per accedere alla nostra
regione; la croce invece rappresenta simbolicamente il peso che il
cittadino si porta addosso nel percorrere il tratto A5
Torino/Aosta/Monte Bianco. Cittadini che devono affrontare come una
corsa a ostacoli cantieri che durano ormai da troppi anni,
costretti molto spesso a viaggiare per lunghi tratti su di una sola
corsia di marcia e
dulcis in fundo
, arrivati al casello,
vedersi attribuire un pedaggio che definire esoso è dir poco.
Tutto questo, peraltro, non fa altro che complicare, rallentare
e congestionare la percorrenza della strada statale, per chi abita
in Bassa Valle è all'ordine del giorno imbattersi in code di
automobili e mezzi da lavoro, che sin dalle prime ore del mattino
si muovono lungo la Statale per raggiungere le loro destinazioni
senza ovviamente prendere in considerazione l'utilizzo
dell'autostrada. Inutile evidenziare che la stessa cosa si
manifesta dopo le ore 17:00 al momento del rientro presso il
proprio domicilio. Durante il week-end poi le file di auto si
trasformano in veri e propri serpentoni che causano ingorghi e
rischi seri per gli automobilisti e, mentre la Statale è super
affollata, l'autostrada rimane vuota e deserta.
Detto questo, vorrei evidenziare alcune osservazioni fatte
dall'allora Assessore ai trasporti rispondendo alle domande fatte
dal collega Distort. Alla domanda: "con quale strategia intenda
procedere nel tavolo di lavoro con il Ministero", la risposta
dell'Assessore è stata: "la strategia è cercare di portare al
tavolo politico di discussione del socio di una società e
dell'altra le nostre necessità che sono: sviluppare delle strategie
di qualità dei servizi delle società autostradali, di riduzione dei
costi dei pedaggi, evidentemente abbiamo fatto delle analisi e
abbiamo proposto in questo senso delle nostre proiezioni anche di
tipo finanziario. Tutto questo passa per la revisione dei piani
economici finanziari oppure per altre valutazioni. La strategia ha
degli obiettivi che assegneremo anche ai nostri consiglieri di
amministrazione. Abbiamo chiesto soprattutto per la RAV una prima
riunione con il Ministero in forma congiunta tra i due soci, faremo
la stessa cosa nel prossimo periodo con la SAV".
Alla seconda domanda: "quali siano le iniziative, le strategie e
gli intendimenti in merito ai cantieri lungo il percorso
autostradale", la risposta dell'Assessore è stata: "sui cantieri
avete ragione, anzi, dall'opposizione avete assolutamente ragione
di sollevare il problema. Il problema è che per il 2020 sicuramente
noi chiederemo, attraverso i consigli di amministrazione, una
pianificazione puntuale del lavoro dei cantieri autostradali".
Nonostante le risposte dell'Assessore, che dimostravano la
volontà di lavorare attivamente per trovare delle soluzioni
concrete ai problemi relativi al costo del pedaggio e ai numerosi
cantieri, spiace constatare che ad oggi nulla è stato fatto e i
problemi segnalati allora dal consigliere Distort e oggi con questa
nuova interpellanza permangono.
A questo punto - e concludo - spero che lei, Assessore, ci
chiarisca cosa la maggioranza intende fare per risolvere le
problematiche sin qui esposte e soprattutto vorremmo sapere se la
fantomatica
vignette
, tanto decantata in passato e
sbandierata anche in campagna elettorale, può diventare una realtà
o continueremo a inseguirla come un'effimera chimera.
Con questa interpellanza chiediamo quindi se sia intenzione di
quest'Amministrazione ricontrattare le concessioni autostradali, se
sia intenzione - come da programma - di intervenire per ridurre i
costi di utilizzo delle due tratte autostradali SAV e RAV che
risultano essere eccessivi e scoraggianti e se la fantomatica
vignette
può diventare un fatto concreto o rimarrà per
sempre nel cassetto per altre legislature.
Presidente -
Per la risposta, ha chiesto la parola
l'assessore Caveri.
Caveri (VdA Unie) -
Fatta salva la bontà delle risposte
dei predecessori, mettiamo un pochino di ordine in una materia che
nella sua introduzione è stata un pochino semplificata, e lo dico
con rispetto in considerazione della delicatezza della
questione.
Intanto, dal punto di vista giuridico, le concessioni
autostradali sono state considerate di natura ibrida, convivono
cioè opposte esigenze: quella della tutela degli interessi della
collettività e quelle relative al rapporto di scambio, che
spiegherò, fra concedente e concessionario.
Che sia chiaro che le convenzioni autostradali sono stipulate
fra lo Stato e i concessionari, in questo caso RAV e SAV, per la
costruzione e la gestione della tratta autostradale per una durata
che - questa dovrebbe essere la logica - consenta di ammortizzare
gli oneri di costruzione e di gestione sostenuti dalle società,
oltre a riconoscere un tasso di remunerazione del capitale
investito.
Va però detto che, da questo punto di vista, emerge che non è
nella facoltà degli azionisti - e la Regione è azionista di
minoranza con il 42 percento di azioni - procedere alla modifica
unilaterale delle convenzioni, che seguono schemi definiti dalla
legge per tutte le concessioni autostradali. È un tema che è
chiaro, tra l'altro, a tutti i Ministri della Repubblica che dalla
nascita del sistema autostradale, dall'Autostrada del Sole in poi
hanno retto i Ministeri che dovrebbero in qualche maniera vigilare,
quindi Ministeri in particolare dei lavori pubblici e poi l'ANAS,
che ne è un'emanazione. Devo dire da questo punto di vista che
forse è bene anche ricordare brevemente che nel caso valdostano c'è
la SAV (Società Autostrade Valdostane) S.p.A., che è la
concessionaria con un primo atto che risale al 1963 dell'Autostrada
A5 Quincinetto/Aosta e del sistema tangenziale di Aosta, compresa
quella galleria verso il Gran San Bernardo che ha reso, tra
l'altro, problematici i bilanci, e chi decide è un privato: il
gruppo Gavio, azionista di maggioranza diventato in particolare
dominus
quando all'inizio degli anni Novanta acquistò una
parte delle azioni pubbliche del Piemonte, della Provincia e del
Comune di Torino. C'è poi la scadenza della concessione, ahinoi,
nel 2032, questa parte di autostrada non è mai stata soggetta a
gara e la Commissione europea nel fissare il 2032 ha detto che sarà
l'ultima volta che ci sarà una concessione data senza gara.
C'è poi RAV (Raccordo Autostradale Valdostano), nato con lo
scopo di progettare, realizzare e gestire il raccordo autostradale
fra la città di Aosta da un certo punto della tangenziale fino al
Traforo del Monte Bianco con una concessione che risale invece al
1988. Lì chi decide dopo la privatizzazione è il gruppo Benetton,
che è sopravvenuto nella proprietà del gruppo Autostrade, che prima
era dello Stato, che è socio di maggioranza e controlla anche il
Traforo del Monte Bianco.
Ebbene, è del tutto evidente, tra l'altro, che in questo momento
siamo in una fase di transizione perché la lettura dei giornali
quotidiani ci porta a dire che in questo momento il destino di
Autostrade è vagamente indeterminato, nel senso che la Cassa
depositi e prestiti dovrebbe sopravvenire al privato nella
maggioranza delle azioni, per cui noi ci troveremo comunque nella
situazione di avere in prospettiva due interlocutori: uno che
potrebbe far capo allo Stato, vale a dire la RAV, mentre allo stato
attuale nessuno mette in discussione il gruppo Gavio e cioè la
SAV.
È del tutto chiaro comunque che il sistema autostradale italiano
è legato in sostanza a un duopolio, a questo duopolio
Gavio-Benetton. Qualcuno ha scritto in questi anni che si tratta di
una situazione di fatto contraria ai principi di concorrenza e
questo non vale solo per la gestione dell'autostrada ma anche per
altre questioni, se pensiamo che il gruppo Benetton gestisce anche
buona parte degli autogrill e poi c'è una vecchissima questione
sollevata a suo tempo anche dalle imprese valdostane, cioè dalla
tendenza di fare i lavori autostradali da parte di entrambi i
gruppi con delle società proprie
in house
, e anche questo
qualcuno ha sottolineato che è dubbio sotto il principio della
concorrenza.
È del tutto evidente che in questa situazione forse si deve
riflettere su questo tema cardine che è transitato attraverso la
tragedia del ponte Morandi e cioè il fatto se strutture di questo
genere debbano avere una gestione privata o una gestione pubblica
in un'Europa in cui si comincia a dubitare sui processi di
privatizzazione non tanto per la privatizzazione in sé, quanto per
i meccanismi di controllo, che nel caso del ponte Morandi è del
tutto evidente che non hanno funzionato, parlo del ponte Morandi in
senso significativo perché, purtroppo, in questi anni si sono
danneggiate gravemente anche altre strutture.
Fatto salvo il fatto che noi non siamo in grado di ricontrattare
le concessioni autostradali, ma è un tema semmai da sollevare in
Europa e da riprendere in sede nazionale assieme alle altre
Regioni, per quanto riguarda la questione dei costi, le uniche cose
che sono state fatte e che comunque hanno avuto successo sono
queste formule di percorrenza con costi minori. I Valdostani hanno
aderito a queste proposte che valgono sia per la SAV che per la RAV
e, rispetto ai 1.176 iscritti del 2013 - primo anno in cui la
procedura è stata estesa a tutti i residenti in Valle d'Aosta con
quel meccanismo dei 4 spostamenti esentati ogni 8 compiuti -, ce ne
sono oggi 5.490 e al 30 novembre 2020 questa iniziativa ha
registrato 68.306 transiti con un beneficio complessivo per
l'utenza di 541.000 euro. Ovviamente questo non è soddisfacente,
nel senso che la richiesta che i Valdostani avanzano, che lei
legittimamente ha interpretato è il fatto comunque oggettivo che si
tratta al chilometro delle autostrade più care che ci siano e
questa in qualche maniera è una questione valdostana, è una
questione italiana ma è addirittura una questione europea se noi
pensiamo al costo dei transiti lungo un'arteria che fa parte della
rete transeuropea dei trasporti, cioè la nostra autostrada o,
meglio, le nostre autostrade fanno parte di un percorso che non è
solo un transito a beneficio nostro dei Valdostani ma ovviamente
incide sui costi di spostamento di tutti gli Europei e questo vale
a maggior ragione per il traffico pesante, che è gravemente
penalizzato dai costi della nostra autostrada.
Un'ultima questione riguarda invece la
vignette
, io le
lascerei, visto che ho solo un minuto e mezzo, una nota scritta da
cui si evidenzia che allo stato attuale la
vignette
non è
realizzabile per una serie di questioni tecniche che sono state a
lungo definite essendo sostanzialmente la
vignette
nel
sistema svizzero, che è quello ovviamente di riferimento, ben
diversa dal sistema di interconnessione delle autostrade italiane
attraverso il sistema del
telepass
, che ha ovviamente delle
logiche del tutto diverse.
Si può fare qualcosa, si può fare di più? Certamente noi nel
nostro programma di Governo abbiamo previsto una maggiore
interlocuzione su questo punto con lo Stato ed è una cosa che
dovremo fare con il nuovo Governo. La mia impressione è che questa
crescita delle tariffe autostradali non è solamente una questione
che colpisce la Valle d'Aosta ma colpisce in particolare la Valle
d'Aosta, ma è un tema che inerisce tutto il sistema
autostradale.
Io penso che non si possa accettare una logica convenzionale che
prevede una crescita infinita di queste tariffe. Se noi guardiamo
all'orizzonte di crescita da qui al 2032, ci può venire la pelle
d'oca e quindi io penso che ci voglia un impegno nuovo da parte
dello Stato, anche su spinta della nostra Regione, per non abdicare
a favore di soggetti dominanti il mercato un sistema
trasportistico, che è del tutto indispensabile e che non può in
qualche maniera essere solo un beneficio per i privati.
Presidente -
Ha chiesto la parola il consigliere
Ganis.
Ganis (LEGA VDA) -
Grazie, Assessore, per la risposta.
Sarò stato forse un po' superficiale nella relazione, però dopo
tante parole questa situazione non cambia. Se ne parla nei vari
Consigli regionali ma ad oggi nessuna soluzione è stata presa in
considerazione. Un pedaggio esoso che danneggia i Valdostani, il
flusso turistico e tutto l'indotto, forse è giunto il momento di
una svolta una volta per tutte.
Vorrei evidenziare e ricordare che il programma di legislatura
2020-2025 dell'attuale maggioranza prevede che, per quanto riguarda
le due tratte autostradali, occorre intervenire per ridurre i costi
di utilizzo, che sono eccessivi e scoraggiano molti utenti creando
disagio, appesantendo il traffico sulle strade statali e portando a
un sottoutilizzo di infrastrutture realizzate con pesante impatto
sul territorio e sul paesaggio.
Presidente -
Per i restanti minuti si è prenotata la
consigliera Foudraz, ne ha facoltà.
Foudraz (LEGA VDA) -
Grazie assessore Caveri per la
spiegazione.
Volevo solo aggiungere due cosine per quanto riguarda il tratto
autostradale RAV, quello che va diciamo per chi ci segue fuori
dall'aula da Aosta Ovest, quindi con ingresso tra i comuni di Sarre
e Aymavilles e l'uscita a Morgex-Courmayeur, questo tratto
autostradale ha avuto avvio nel maggio 1994 e ha un costo di
percorrenza elevato come ha già ribadito anche lei. Per quanto
riguarda i veicoli o i motoveicoli, che sono quindi dei veicoli a
due assi, il costo è di 8,90 euro per percorrere 32 chilometri,
questo perché? Perché è un tratto autostradale definito a sistema
aperto, quindi il calcolo di quanto è dovuto per la percorrenza è
forfettario, indipendentemente dall'effettivo percorso chilometrico
compiuto dai veicoli. In sostanza quindi vuol dire questo: che per
chi entra in autostrada sia dal casello est, quindi alla barriera
di Aosta, oppure esce ad Aosta ovest facendo solo un tragitto di
dieci chilometri, oppure entra ad Aosta est ed esce a Morgex o
Courmayeur purtroppo il costo della percorrenza è lo stesso. Questo
appunto crea apparecchio malumore tra tanti fruitori
dell'autostrada, come abbiamo già citato, l'ha detto lei, l'ha
detto il mio collega Ganis, è una tra le più care d'Italia in
proporzione al tratto di percorrenza.
Ora, i Valdostani lo sanno, sanno che purtroppo il prezzo è
molto alto e quindi cercano soluzioni alternative, vale a dire la
percorrenza della strada statale piuttosto che delle strade
regionali laterali. Purtroppo una cosa che bisogna sottolineare è
che su questi due tratti di autostrada, sia il tratto SAV che RAV,
come già citava il collega Ganis, sono presenti numerosi cantieri.
Uno di questi che mi viene in mente perché per due anni ho percorso
quotidianamente il tratto RAV da Aosta ovest ad Aosta est e
viceversa è proprio un cantiere che ormai è più di due anni che è
lì fermo e si trova in prossimità dell'ingresso nella galleria Les
Crêtes in direzione Monte Bianco. Io sinceramente percorrendolo
tutti i giorni della settimana non ho mai visto nessuno lavorare
lì, eppure lì il transito è ridotto a una carreggiata, quindi a una
corsia, a un senso di marcia.
Visto quindi che il 2032 è lontano ma non è così tanto lontano,
siamo nel 2021, gli anni corrono, vanno in frettissima, quindi
sarebbe veramente auspicabile che voi, come Governo regionale,
iniziaste già da ora delle interlocuzioni con il Governo proprio
per una soluzione ottimale di gestione delle tariffe.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK