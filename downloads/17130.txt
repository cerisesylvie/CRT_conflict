Consiglio Regionale della Valle d'Aosta - Oggetto del Consiglio n. 483 del 10 marzo 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CASA DA GIOCO
Precedente
Successivo
Resoconto integrale del dibattito dell'aula
Oggetto del Consiglio n. 483 del 10 marzo 1999 - Resoconto
SÉANCE DU 10 MARS 1999 (APRÈS-MIDI)
OGGETTO N. 483/XI Aggiornamento della procedura prevista per
l'approvazione del programma delle manifestazioni della Casa da
gioco di Saint-Vincent. (Interpellanza)
Interpellanza Premesso
che due Commissioni consiliari permanenti (la seconda e la
quarta) sono convocate periodicamente per prendere atto delle
manifestazioni di produzione diretta e indiretta organizzate
annualmente dalla Gestione Straordinaria;
che l'atto amministrativo concernente tali iniziative, che
prevedono un consistente impegno di spesa, è deliberato dalla
Giunta regionale;
che tale procedura, al di là di un esiguo confronto tra le parti
sulla qualità delle iniziative adottate, impedisce di fatto alle
commissioni succitate di pronunciarsi mediante l'espressione di un
vero e proprio parere;
che è stata più volte rilevata, così come prevista,
l?inopportunità di tale procedura;
tutto ciò premesso, i sottoscritti Consiglieri regionali
Interpellano
la Giunta regionale per sapere se non sia auspicabile
l'aggiornamento di tale procedura nel senso di un maggior
coinvolgimento delle due commissioni permanenti, attraverso la
formulazione di un loro esplicito parere in merito o, diversamente,
se non sia opportuno che la stessa Giunta si assuma in toto la
responsabilità dell'adozione di tale atto, evitando l'inutile
convocazione delle medesime commissioni.
F.to: Tibaldi - Frassy
Président La parole au Conseiller Tibaldi.
Tibaldi (FI) L'interpellanza mette in evidenza una situazione
anomala che ormai si perpetua da tempo. Da un certo punto di vista
riguarda più la procedura che non la sostanza, però si riflette
anche sulla sostanza visto che per le manifestazioni promozionali
della Casa da gioco di Saint-Vincent, annualmente esaminate dalle
due Commissioni, la II e la IV, si muove una quantità di denaro
superiore ai 30 miliardi.
Si tratta delle manifestazioni di produzione diretta e indiretta
del Casinò, sulla cui deliberazione amministrativa le due
commissioni si limitano ad una mera presa d'atto. Questa procedura
esiste da sempre: la Giunta regionale, dopo avere adottato la
delibera di competenza, fa sì che vengano convocate le due
Commissioni consiliari, ove i consiglieri si confrontano con facce
sempre più sconsolate di anno in anno e si limitano a prendere atto
di quelle che sono le supreme volontà dell'Assessorato, della
Giunta e della casa da gioco.
Con quest'interpellanza si avanzano due proposte che sono
diametralmente opposte: o si coinvolgono le Commissioni nella
dovuta maniera, evitando l'umiliazione della presa d'atto, (e vedo
che il Presidente scuote la testa in segno di dissenso) oppure si
offre loro un ruolo più dignitoso. Lo stesso Assessore, nell'ultima
seduta, ha vissuto questo disagio, forse non tanto il suo quanto
quello dei commissari convocati i quali, al di là di una serie di
domande di approfondimento necessario, perché si trovano ad
esaminare in poco meno di mezz'ora un documento che ha una sua
valenza e una sua funzione, hanno manifestato più volte il loro
disappunto, riconosciuto peraltro esplicitamente dai Presidenti
delle due Commissioni.
Nell'interpellanza si chiede se, visto che la prossima
convocazione per tale materia sarà fra un anno, esiste il tempo
sufficiente per procedere ad un aggiornamento di questa
metodologia. Non so se l'Assessore ha intenzione di venire incontro
ad un'istanza che qui, è vero, è portata avanti singolarmente da
una forza politica, ma che è più che mai sentita anche da altri
colleghi.
Président La parole à l'Assesseur au budget, aux finances et à
la programmation, Agnesod.
Agnesod (UV) La procedura oggetto dell'interpellanza risale ad
una norma prevista nel capitolato di concessione per la gestione
della casa da gioco del 1978, quindi indubbiamente risale ad alcune
legislature fa.
Dove non mi trovo pienamente d'accordo con l'interpellante è
sull'inopportunità di tale procedura se non altro perché la stessa
è stata voluta dal Consiglio e dalle Commissioni. Così come per
altri atti e provvedimenti vari, alcuni datati, ma alcuni altri
abbastanza recenti, le Commissioni alcuni anni fa e il Consiglio
dovevano essere portati a conoscenza di quasi tutti gli atti che
venivano esaminati dal Consiglio stesso o per il parere o per presa
d'atto. In molti provvedimenti ci sono riferimenti del tipo:
"sentite le commissioni competenti" come nel nostro caso e questo
per richiesta esplicita dei consiglieri che spesso durante l'esame
in commissione di provvedimenti proposti dall'Esecutivo proponevano
anzi, proponevamo emendamenti aggiuntivi che andavano in questa
direzione, quindi non sono d'accordo sull'inopportunità anche per
questi motivi.
Detto questo però posso concordare - fra l'altro me ne sono reso
conto anche in commissione, come diceva il Consigliere Tibaldi -
sull'obiezione se queste procedure devono essere mantenute intatte
e immutate in toto nel tempo. Cosa significa presa d'atto: è utile?
Direi che laddove se ne ravvisi l'inutilità, occorre modificare.
Dobbiamo certamente evitare passaggi che non servono e che nemmeno
sono graditi.
Questa questione di procedura sul caso specifico, che non è
sicuramente capitale, ma questo già l'interpellante lo ha
evidenziato nella sua illustrazione, va affrontata e definita.
Credo tuttavia che la stessa potrà trovare una soluzione definitiva
quando verrà definito un nuovo capitolato di concessione per la
gestione della casa da gioco, quindi credo che il problema
sollevato debba essere affrontato in tempi ragionevoli, ma in un
contesto di modifica anche legislativa che regoli attraverso una
nuova concessione anche quest'aspetto procedurale.
Concludendo direi che il problema sollevato esiste; ci facciamo
carico di proporre a questo riguardo una soluzione adeguata che
soddisfi la volontà di quest'Assemblea.
Président La parole au Conseiller Tibaldi.
Tibaldi (FI) Per una breve replica. La presa d'atto comporta un
certo livello di responsabilità da parte di coloro che la devono
effettuare.
Ritengo che questa responsabilità debba essere commisurata dalla
possibilità di emettere da parte dei consiglieri regionali un
parere o favorevole o contrario.
Riscontro tuttavia una disponibilità dell'Assessore di
modificare e di aggiornare questa procedura. Mi lascia però
perplesso la tempistica. Quando egli mi dice che bisognerà
aggiornare la procedura parallelamente a quello che sarà il nuovo
capitolato di concessione, visti i dubbi che nutro sui tempi
relativi al nuovo capitolato di concessione, mi permetto di
collegare le medesime perplessità anche a questa disponibilità che
ha dato oggi l'Assessore. Qui si tratta di capire se viene prima
l'uovo o la gallina, e l'Assessore ha buone orecchie, quindi è in
grado di intendermi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK