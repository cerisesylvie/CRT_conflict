Consiglio Regionale della Valle d'Aosta - Oggetto del Consiglio n. 612 del 12 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 612 del 12 novembre 1982 - Resoconto
OGGETTO N. 612/VII - NOMINA DEL NUOVO ASSESSORE ALLE FINANZE.
(Reiezione di mozione).
PRESIDENTE:
Do lettura del testo della mozione presentata
dai Consiglieri Mafrica e Carlassare.
MOZIONE
CONSIDERATO che la carica di Assessore alle Finanze, resasi
vacante con le dimissioni del Consigliere Ramera, ratificate dal
Consiglio in data 16 settembre 1982, a tuttora non è stata coperta
con un titolare dell'Assessorato, ma semplicemente con la nomina
"ad interim" dell'Assessore Chabod, già titolare dell'Assessorato
all'Industria, Commercio, Artigianato e Trasporti;
RITENENDO che per il buon funzionamento dell'Amministrazione
regionale ogni Assessorato debba essere gestito dal relativo
Assessore e che le gestioni "ad interim" debbano essere, se
indispensabile, di brevissima durata,
IL CONSIGLIO REGIONALE DELLA VALLE D'AOSTA
DELIBERA
di impegnare il Presidente della Giunta regionale ad
iscrivere tra gli oggetti della prossima seduta consiliare
l'elezione del nuovo Assessore alle Finanze.
PRESIDENTE:
Ha chiesto di illustrare la mozione il
Consigliere Mafrica, ne ha facoltà.
MAFRICA - (P.C.I.):
Questa mozione potrebbe avere qualche
riferimento con quanto si diceva prima. Il fatto che a livello
nazionale, mentre il Presidente del Consiglio era in missione -
dice lui - negli Stati Uniti, i Ministri del suo Governo siano
scesi a liti incomprensibili per la maggior parte dei cittadini di
questo paese, sicuramente non dà un segno di maggiore comprensione
dei fatti politici per la gente. E non è un fatto isolato: nel mese
di agosto c'è stata una crisi nella quale sembrava che una serie di
Ministri non potessero più collaborare fra di loro perché dicevano
cose radicalmente diverse. La crisi è durata una quindicina di
giorni, è stato rimesso in carico lo stesso Presidente del
Consiglio che già prima reggeva il Governo, è stato ripresentato lo
stesso Consiglio dei Ministri con gli stessi Ministri che prima non
andavano d'accordo. Non ci voleva molto a capire che a distanza di
pochi mesi i problemi si sarebbero ripresentati. Credo che questo
tipo di sceneggiata fra forze politiche non dia alla popolazione
del paese un segno di vitalità della politica, anzi faccia crescere
sentimenti di estraneità rispetto alla politica che già si sono
manifestati in altre elezioni con schede bianche, schede nulle, non
partecipazione degli elettori.
Questa piccola premessa, che mi è stata suggerita adesso
dall'Assessore Rollandin, mi fa dire che anche per la realtà
valdostana, seppure in misura ridotta, un certo rischio lo si
corre; infatti, se prestiamo attenzione alle notizie di stampa ed
alle notizie fornite dalla Radiotelevisione locale possiamo vedere
come si sia creata da tempo una sorta di impegno sportivo fra i
Consiglieri per diventare Assessori alle Finanze. La D.C. non
molla, socialisti, progressisti e repubblicani invece non
demordono, l'Union Valdôtaine sta a guardare e dice, aggiustatevi
fra di voi, per cui la presentazione di questa materia credo possa
essere anche nella nostra Regione simile ad un'immagine della
politica non molto seria. Eppure il problema da affrontare secondo
noi è importante; è necessario che ci sia un Assessore alle Finanze
perché una serie di compiti che gli spettano devono essere condotti
con tutto l'impegno necessario. C'è la questione delle quote di
riparto che non arrivano; a nostro giudizio per condurre una
trattativa con il Governo, sin quando esso c'è, occorre che
l'Assessore alle Finanze disponga di tutti gli elementi, anche
tecnici, necessari per far valere in modo documentato le ragioni
della Valle d'Aosta. Per la questione del bilancio, che si aggira
ormai sui 500 miliardi, occorre qualcuno che riesca a dare un
indirizzo unitario alle diverse richieste provenienti da parte
degli Assessori.
Per la questione dei pareri sulle leggi, abbiamo lamentato ieri
come proposte di legge provenienti dai Consiglieri abbiano ricevuto
con molto ritardo il parere da parte dell'Assessorato alle Finanze.
Tutti questi compiti richiedono la presenza di un Assessore alle
Finanze, per cui non capiamo perché a quasi quattro mesi di
distanza dalle dimissioni dell'Assessore Ramera non si sia
proceduto a portare in Consiglio un oggetto per l'elezione del
nuovo Assessore.
Per questo è necessario iscrivere all'ordine del giorno del
prossimo Consiglio regionale questo punto, in modo da avere un
titolare effettivo nell'incarico di Assessore alle Finanze.
Per concludere voglio ancora fare un'osservazione: occorre
andare a questa soluzione anche perché se, come dicevo prima, si dà
l'impressione alla popolazione che la politica non sia altro che un
tentativo di occupare posti di potere per ostruire consensi, se si
dà l'impressione che gli Assessorati regionali siano delle macchine
per trovare voti, allora probabilmente da una parte si assecondano
spinte individualistiche che già esistevano anche in questa Valle,
dall'altra, si dà a queste spinte uno stimolo maggiore, e si arriva
ad avere in una popolazione come quella valdostana una mutazione di
orientamenti e di sentimenti che a nostro giudizio potrebbe mettere
in discussione quel senso di comunità valdostana che è stata così
importante in tutti questi secoli per affrontare problemi gravi. E
siccome problemi ce ne saranno ancora, per evitare che la comunità
valdostana si frammenti in gruppi che vanno alla ricerca di
protettori nei luoghi in cui si distribuisce il denaro, è giusto
dare alla politica il senso di quello che deve essere, tutta la
serietà e la dignità necessaria per far capire alla gente, ma nei
fatti, che gli Amministratori regionali sono stati nominati per
tutelare interessi generali e collettivi, per risolvere problemi
che sono di tutta la popolazione valdostana e non per acquisire
consensi o voti per il proprio partito.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
L'autorevole riferimento al Governo
italiano mi permette di notare che vi è perlomeno una differenza,
che mentre il Senatore Spadolini vuole dimettere i Ministri
finanziari, io non voglio nominarli - come dice il Consigliere
Mafrica. E' comprensibile, anche perché l'ho fatto anche io, che
l'opposizione si diletti a mandare qualche puntura di spillo.
Quando il P.C.I. era in maggioranza, e purtroppo è morto Rollandoz,
sono passati numerosi mesi prima che venisse nominato il nuovo
Assessore ai Lavori Pubblici e ricordo che per questo ritardo mi
divertivo di tanto in tanto a punzecchiare l'allora Presidente
della Giunta. Ma visto che per diritto costituzionale gli Assessori
contano in quanto organo collegiale, e visto che qui la
collegialità è largamente rappresentata, mi permetto di chiedere in
tutta umiltà al Consigliere Mafrica il tempo necessario perché i
miei ruminamenti conducano a qualcosa. Per adesso, pur soffrendo
d'insonnia, non l'ho ancora trovato; può anche darsi che
prossimamente lo trovi. Mi sembra anche, poiché la situazione sotto
certi profili è bloccata in quanto il bilancio è già depositato,
che quell'urgenza di cui parla il Consigliere Mafrica sia più di
natura politica che amministrativa, e di conseguenza proprio per il
fatto che quella è l'opposizione e questa la maggioranza, mi sembra
del tutto normale che in materia di politica si abbiano delle idee
differenti.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Il Presidente della Giunta dice che
sta ruminando, mi auguro che questi ruminamenti non siano così
lunghi come sembra si possa prevedere perché altrimenti le
richieste avanzate da alcuni partiti, sempre fuori da questa aula,
(pur avendo aspettato un po', per il momento non ho ancora sentito
nessuno dei contendenti esprimersi su questa mozione che in qualche
modo li riguarda) potrebbero essere considerate semplicemente dei
tentativi di fare della propaganda, ma di non risolvere dei
problemi politici.
Se è vero quello che ha detto il Presidente della Giunta, che il
ritardo è dovuto ad una discussione politica all'interno della
maggioranza, a mio giudizio è opportuno che questi problemi
politici vengano trattati nella sede idonea che è il Consiglio
regionale. Se invece le cose stanno diversamente, ci si vuole cioè
avvalere di un pretesto, quello della nomina dell'Assessore alle
Finanze, per continuare a contare in qualche modo all'interno di
una maggioranza in cui non si conta effettivamente molto, hanno
ragione i cittadini valdostani: quando sentono parlare ancora una
volta della nomina dell'Assessore alle Finanze, dicono, ma che
razza di mercato è mai questo?
Invitiamo le forze politiche che hanno espresso una richiesta
per avere questo tipo di incarico, a pronunciarsi in Consiglio e a
trarre, ove non avessero soddisfazione, le conseguenze politiche
delle loro richieste.
Invitiamo le forze politiche che invece non vogliono rinunciare,
non si capisce bene in base a quale criterio e sarebbe anche utile
che ce lo spiegassero, a incarichi dalla loro parte avuta nel
passato, a chiarirne le ragioni, altrimenti dobbiamo dire che
effettivamente quella dell'Assessorato alle Finanze è una
sceneggiata e non una battaglia politica.
PRESIDENTE:
Ha chiesto di parlare il Consigliere Nebbia,
ne ha facoltà.
NEBBIA - (P.S.I.):
Il nostro partito unitamente al P.R.I.
ed al Movimento dell'Union Valdotaine Progressiste, ha fatto una
richiesta che coincide in linea di principio con le premesse della
mozione in oggetto. Per quanto riguarda però il deliberato e quindi
le conclusioni che da queste premesse se ne dovrebbero trarre, noi
concordiamo con il Presidente della Giunta quando dice che non
sempre ci può essere una risposta immediata ad una qualsiasi
domanda. Per cui proporremmo di modificare il deliberato in questo
senso, di sostituire l'articolo "della (prossima)" con l'articolo
"di una (prossima)", cioè di indeterminare la delibera pur nei
limiti del termine "prossima", che vuol dire entro breve tempo. Il
problema - è stato detto - è di natura politica e non vorrei fare
ulteriormente riferimento al Governo nazionale per ribadire che non
è un problema di contrasti personali. Quindi il problema è
politico, ma la soluzione deve essere una soluzione razionale.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (Dem. Prol.-Nuova Sin.):
Il Consigliere
Nebbia ha prodotto un argomento molto sofisticato, intendendo come
prossima una cosa che dovrebbe accadere prossimamente per cui tutto
sta ad intendersi sulla dimensione del tempo. Indubbiamente se noi
valutiamo il tempo che trascorre sul metro di una umana esistenza,
questo ha un valore: sul metro di una legislatura ne ha un altro.
Alcuni mesi all'interno dell'esistenza umana sono poca cosa,
all'interno di un periodo di legislatura, che è di qualche mese,
definire "una prossima seduta" - tenuto conto che la prossima
seduta sarà quella che ci immette nel mese di Dicembre, dopodiché
dovremmo discutere del bilancio e ci saranno le feste; riprenderemo
dopo le feste, dopodiché entriamo in clima elettorale - significa
di fatto allungare i tempi e non avere questo benedetto Assessore
alle Finanze fino alla prossima legislatura. Il che non è un
grandissimo periodo, si tratta di "qualche mese", in aggiunta a un
"qualche mese" trascorso dalle dimissioni presentate dal
Consigliere Ramera, che - guarda caso - va ad aggiungersi a quei
"qualche mese" precedenti la ripresa del Consiglio regionale,
quindi di fatto ci troviamo con un periodo di vacanza di gestione
di questo Assessorato che è un quinto della Legislatura.
Il problema - sono d'accordo - è di natura politica, come del
resto tutto quanto viene discusso qua dentro lo è; gli aspetti
personali, quando sono correlati a delle azioni di carattere
politico, diventano essi stessi problemi politici.
Stavo discutendo dell'altra mozione quando il Consigliere
Mafrica ha descritto cos'è che intendiamo con questa mozione, ma
penso di saper egualmente cosa ha detto. Il problema è grave,
proprio per il fatto che a Roma non c'è una situazione di
stabilità, che impone ad una struttura, periferica nei confronti
dello Stato, come quella della Regione Valle d'Aosta di avere il
massimo di capacità operativa sotto tutti i punti di vista. Non
coprire un Assessorato come quello delle Finanze in un momento come
questo, nel quale rischiamo di avere decurtato lo stanziamento che
ci viene per legge dallo Stato, dove ci troviamo a dover affrontare
tutta una serie di problemi gravissimi che riguardano il settore
produttivo ed industriale, dove ci troviamo continuamente a dover
fare delle modifiche su quelle linee che sono tracciate dalla legge
finanziaria, in un momento dove dovremmo discutere la legge
finanziaria del 1983, ritengo sia una scelta politica molto grave
ed una grande responsabilità che si assumono quelle forze che non
trovano una soluzione. ln ultima analisi ci troviamo di fronte ad
un semplice giochino, per cui ci troviamo ad avere una Giunta
dimezzata, con un Presidente della Giunta che gestisce la
Presidenza della Giunta ed anche due Assessorati, per quanto
riguarda le scelte politiche e programmatiche, essendo praticamente
assente l'Assessore Chabod nella gestione dei suoi Assessorati.
Questa è la realtà, per cui la proposta del Consigliere Nebbia
servirebbe solo ad andare incontro a delle esigenze di uno
schieramento politico, quando le esigenze della comunità valdostana
sono di avere la Giunta nel pieno della sua operatività e non di
assistere a queste schermaglie che dilazionano il problema per
arrivare in modo più indolore possibile, scantonando dai nodi
politici, alle prossime elezioni regionali.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Devo fare anch'io una dichiarazione di
voto per spiegare che mi astengo, personalmente.
Visto che come diritto costituzionale la designazione degli
Assessori è un compito che spetta al Presidente della Giunta, posso
promettere che investirò della questione la Giunta, ma non vedo
assolutamente come un voto del Consiglio possa impegnarmi in una
questione che è di competenza esclusiva del Presidente della
Giunta. Se si vuole parlare di giochini, visto che il dibattito è
politico, o qui si presenta una mozione di sfiducia nei confronti
dell'organo che non fa quello che deve fare, oppure si lasciano a
quell'organo le sue mansioni di diritto costituzionale.
PRESIDENTE:
I firmatari respingono la proposta del
Consigliere Nebbia, pertanto chiedo a quest'ultimo se intende
presentarlo come emendamento per la votazione.
Ha chiesto di parlare il Consigliere Nebbia, ne ha facoltà.
NEBBIA - (P.S.I.):
Semplicemente per dire che non essendo
stata accolta dai proponenti la mozione, la modifica richiesta nel
senso generale che avevo illustrato in precedenza, dichiaro anche
la mia astensione alla votazione di tale mozione.
PRESIDENTE:
Metto in votazione la mozione in oggetto nel
testo originario:
ESITO DELLA VOTAZIONE
Presenti: 24; votanti: 19; astenuti: 5 (Andrione, De Grandis,
Lustrissy, Martin e Nebbia); maggioranza: 13; favorevoli: 7;
contrari: 12.
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK