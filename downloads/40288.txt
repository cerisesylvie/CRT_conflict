Consiglio Regionale della Valle d'Aosta - Oggetto del Consiglio n. 3135 del 11 gennaio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ELEZIONI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3135 del 11 gennaio 2018 - Resoconto
OGGETTO N. 3135/XIV - Reiezione di risoluzione: "Impegno per
verificare la possibilità di accorpare le elezioni regionali con le
elezioni politiche".
Farcoz (Presidente) -
La Conferenza dei Capigruppo ha
deliberato a maggioranza di proseguire i lavori. Punto n. 40.02.
Pour l'illustration, la parole au collègue Bertin.
Bertin (GM) -
Considerata l'ora, cercherò di essere il
più sintetico possibile. Sappiamo che gli ultimi giorni dell'anno è
stato sciolto il Parlamento nazionale e si è chiusa la
ventisettesima legislatura con la fissazione da parte del Consiglio
dei ministri delle elezioni per la data del 4 marzo 2018. Nei
giorni successivi per altre due Regioni, il Lazio e la Lombardia, e
anche per il Molise, Regione più piccola, c'è stata la fissazione
del rinnovo delle loro Assemblee per il 4 marzo...
Presidente
- Chiedo ai colleghi, per cortesia, di non
formare dei capannelli nell'aula e lasciare il collega Bertin
esplicitare la sua risoluzione.
Bertin (GM) -
... in contemporanea con il rinnovo del
Parlamento nazionale. Questo da una parte per una ragione
economica, poiché le tornate elettorali hanno dei costi
significativi e poi, a mio avviso, anche per semplificare la
partecipazione dei cittadini, sappiamo che, quando gli appuntamenti
elettorali si moltiplicano, l'interesse e anche l'affluenza al voto
diminuiscono, questo è un duplice vantaggio della modalità
dell'
election day
.
Nelle legislature precedenti avevo presentato proprio su questo
argomento dell'election day diverse iniziative legislative che
andavano proprio nel voler istituire l'election day, una tradizione
anglosassone per cui si cerca di accorpare le elezioni e i
referendum in una sola data, questo con il duplice vantaggio
innanzitutto finanziario, ma anche dal punto di vista del dibattito
e della partecipazione. Ci rendiamo poi conto che queste due
tornate elettorali, quella regionale e quella nazionale, che si
svolgeranno nel giro di pochissimo tempo, nei prossimi due mesi...
paradossalmente il fatto che siano separate ma si tengano in un
periodo estremamente ravvicinato creano una serie di distorsioni
anche a livello politico, nel senso che un'elezione diventa
funzionale all'altra e si parte con la campagna elettorale oggi e
si finirà nel maggio 2018, con sei mesi di campagna elettorale. Al
di là della campagna elettorale, c'è un aspetto che proprio va a
distorcere i due appuntamenti elettorali che diventano uno solo, o
perlomeno uno è in funzione dell'altro, come abbiamo visto anche
nell'ultima tornata elettorale (regionale e nazionale), con effetti
negativi, perché si tratta di due appuntamenti importanti che
dovrebbero avere un loro valore. Ricordo, peraltro, che una tornata
elettorale in Valle d'Aosta ha un costo medio di circa 600 mila
euro, una somma notevole. Questo, tra l'altro, senza considerare
anche i costi sostenuti dallo Stato per una tornata elettorale:
costi significativi di 600 mila euro. Questo è un aspetto che non
può essere non tenuto in considerazione.
In ragione di queste premesse che ho illustrato brevemente,
l'impegno di questa risoluzione è che il Governo regionale si
attivi presso il Consiglio dei ministri per verificare al più
presto la possibilità di accorpare le elezioni regionali con quelle
politiche e a riferire nella commissione competente. Sappiamo che i
tempi sono estremamente stretti, peraltro abbiamo un vincolo
statutario di 45 giorni, ma credo che questo sia un tema da
prendere in considerazione non soltanto per questa tornata
elettorale, ma sappiamo che, se le cose scorreranno in modo
normale, ci ritroveremo fra cinque anni nelle stesse condizioni: ad
avere due appuntamenti elettorali estremamente ravvicinati, che, a
mio avviso, hanno un effetto negativo come dicevo in precedenza e
non sto a ripetere le ragioni della negatività di questi due
appuntamenti elettorali. Proprio per questo, da una parte per
verificare la possibilità di realizzare questo nel caso della
tornata in questione, quella che ci aspetta... ma, a mio avviso, da
questo punto di vista ancora più importante, oltre a questo tema
dell'election day, è verificare con lo Stato centrale le modalità
con le quali questo...
Presidente -
Colleghi, per favore, un po' di
silenzio.
Bertin (GM) -
... capisco che siamo in un momento da
aperitivo più che da Consiglio regionale, però se non interessa,
come detto, io posso anche evitare... se proprio non vi interessa,
fatevi portare l'aperitivo... un minimo di attenzione credo che sia
dovuto.
Per concludere, l'impegnativa, al di là dell'aspetto legato alla
tornata elettorale che ci attende, è quella di mettere in agenda
questo aspetto dell'election day che, se non sarà per questa
occasione, sarà per la prossima. L'election day è una modalità, a
mio avviso, che va sfruttata per quello che dicevo in precedenza e,
purtroppo, nelle occasioni precedenti nelle quali avevo sollevato
questa necessità non era stato poi dato seguito ed era stata
bocciata. Si tratta da una parte di verificare per questa tornata,
ma ripeto, in generale per la prossima, o per quando si verificano
queste cose, da un punto di vista tecnico, cos'è necessario fare -
perché sappiamo che c'è un'interazione diretta con lo Stato
centrale e la Regione, sono due elezioni che dipendono da due
istituzioni diverse, pertanto non è così automatico poterle
includere in una sola, al di là degli aspetti della tempistica - e
di riferire in commissione per conoscere quali sono le modalità per
poter permettere questo accorpamento. Nel caso in cui questo sia
possibile già dalla tornata elettorale in questione, si invita il
Consiglio regionale e i Consiglieri regionali a permettere questa
possibilità di risparmiare 600 mila euro e di eliminare alcune
confusioni che si stanno creando in questa lunga campagna
elettorale. Da un punto di vista pratico, significa dimettersi e
accelerare l'iter per un'eventuale concomitanza delle due elezioni,
possibilità remota, ma che va comunque, a mio avviso,
esplorata.
Président -
La parole au Président Viérin.
Viérin (UVP) -
Abbiamo ascoltato la relazione e letto la
risoluzione. In premessa vorremmo dire che il principio
dell'
election day
in sé è sicuramente valido nella misura in
cui c'è un risparmio, ci sono delle possibilità di unire le energie
e le forze su un determinato appuntamento elettorale, tant'è che,
visto che dovremo in questo periodo discutere sulla data delle
elezioni, sicuramente essendoci anche la questione del Comune di
Valtournenche, l'idea da proporre potrebbe già essere intanto
quella di accorpare le elezioni regionali con queste elezioni del
Comune. Al di là di questo, vorremmo ricordare un po' i principi,
perché anche qui spesso noi parliamo di autonomia, ma l'autonomia è
un principio che va esercitato ogni giorno e allora se le elezioni
politiche nazionali sono determinate con una legge dello Stato,
quelle regionali sono determinate in base allo Statuto di autonomia
e un articolo ben preciso (l'articolo 18, comma 1) dice che il
Consiglio regionale è eletto per cinque anni e che il quinquennio
decorre dalla data delle elezioni, che per la legislatura in corso
era stata il 26 maggio, data in cui avevamo votato. Al comma 2 si
dice: "le elezioni si svolgono a decorrere dalla quarta domenica
precedente e non oltre la seconda domenica successiva il compimento
del quinquennio", quindi questo è fissato con una legge che è la
nostra, che quest'anno festeggia i suoi 70 anni e che noi
tendenzialmente gradiremmo continuasse ad essere efficace: diciamo
questo perché oggi le elezioni, in base allo Statuto speciale,
dovranno tenersi fra il 29 aprile e il 3 giugno e qui noi dobbiamo
pescare. Possiamo poi discutere tra di noi, anzi lo faremo per
vedere quando fissare questa data, ma sicuramente noi riteniamo che
lo Statuto sia ancora il fondamento della nostra autonomia e noi
non capiamo perché poi il Governo regionale dovrebbe contattare il
Governo italiano per disapplicare lo Statuto, perché poi si
tratterebbe di fare questo. Ripeto, collega Bertin, ho detto nelle
premesse che il principio dell'election day è un principio anche
valido. Io lo dico come semi-provocazione, ma l'unico motivo per
attivarsi presso il Consiglio dei ministri potrebbe essere che
potremmo chiedere a loro di spostare la loro data delle elezioni e
così poi farla collimare con la nostra e quindi ci sarebbe un
election day, però, a livello di principi, il nostro Statuto parla
chiaro, ci sono delle date in cui fissare questo appuntamento
elettorale. Noi siamo disponibili a contattare il Governo, visto
che c'è la questione finanziaria aperta, potremmo anche proporre di
spostare anche la data delle elezioni nazionali, magari ci risolve
anche qualche problemino qui in Valle, ci prendiamo un po' di
tempo, magari riusciamo a trovare delle sintesi migliori rispetto
ai fronti opposti che poi non porteranno da nessuna parte. Al di là
di questo e al di là delle battute, però veramente noi crediamo che
il principio sia valido, ma che ad oggi lo Statuto sia lo
strumento, anzi meno male che noi fissiamo con una nostra legge le
elezioni regionali; se ci fosse stata in qualche modo la collimanza
fra quel
gap
, quella forbice, diciamo che se lo Stato avesse
fissato le elezioni nazionali tra il 29 aprile e il 3 giugno, noi
potevamo fare l'election day perché collimavano le due leggi.
Abbiamo fatto anche un'altra verifica, collega, tanto per dire
che neppure con le dimissioni di tutto il Consiglio non si potrebbe
arrivare a quella data, perché è non oltre il sessantesimo giorno e
quindi avrebbe dovuto essere pubblicato il 4 gennaio, quindi questa
è più una questione di applicazione teorica di un principio. Questo
per dire che ad oggi le elezioni saranno fissate in quella forbice
di date proposte e proponibili in base al nostro Statuto di
autonomia, mentre la legge dello Stato ha fissato le elezioni il 4
marzo.
Président -
La parole au collègue Bertin.
Bertin (GM) -
Come avrà letto, c'è un'impegnativa e un
invito. Si tratta di verificare la possibilità di accorpare le
elezioni regionali e quelle politiche, perché anche da un punto di
vista pratico, proprio in relazione al fatto che si tratta di due
istituzioni autonome nelle loro modalità di agire in questo
settore, anche da un punto di vista tecnico, non è così semplice,
anche qualora lo si volesse, pertanto sarebbe interessante capire
quali sono le procedure per poter eventualmente ricorrere a questa
possibilità. In realtà, come già nelle altre occasioni, mi sembra
che manchi proprio la volontà politica di andare verso
l'
election day
. Come erano state respinte le altre due
proposte di legge che avevo presentato qualche tempo fa. Da una
parte, per ragioni evidenti, non si può negare la bontà
dell'election day, anche perché comporta dei risparmi notevoli di
ben 600 mila euro, ma poi all'atto pratico si dice: "chi se ne
importa, spendiamo 600 mila euro in più". Apprezzo il fatto che
almeno per il Comune di Valtournenche si vada in quella direzione.
Ricordo che per i referendum regionali e le elezioni comunali di
Courmayeur non si è andati in quella direzione, ma si sono fissate
le due date in 15 giorni di distanza l'una dall'altra. È certamente
un piccolo passo avanti, ma rimane questo atteggiamento negativo
verso l'election day. Ricordo, peraltro, se vogliamo fare un
discorso di autonomia, che i vari Stati federali americani anche
loro applicano l'election day e quando si va a votare per esempio
per l'elezione del Presidente degli Stati Uniti d'America,
contemporaneamente vi sono le elezioni di diverse Assemblee degli
Stati, come migliaia di referendum, poiché non è in questo che si
determina l'autonomia di uno Stato nel caso specifico, ma su altri
aspetti, non è la data di fissazione delle elezioni... nella quale
si esercitano le proprie prerogative... Nel caso di specie, vediamo
un risparmio notevole e i cittadini sono in grado di scindere
benissimo i due appuntamenti e, nel caso specifico, le elezioni
regionali e politiche così ravvicinate in Valle d'Aosta creano più
problemi che altro. Sono decisamente poco soddisfatto del fatto che
non si prenda neanche l'impegno, da un punto di vista tecnico, per
verificare quelle che potrebbero essere per il futuro le modalità
per poter accorpare questi appuntamenti elettorali. Lo farò poi
personalmente, ci perderò un po' più di tempo, ma alla fine in
qualche modo riuscirò a capire come si può fare.
Président -
S'il n'y a pas d'autres interventions, je
soumets au vote la résolution. La votation est ouverte. La votation
est close.
Présents: 28
Votants: 6
Pour: 6
Abstentions: 22 (Baccega, Bertschy, Bianchi, Borrello, Contoz,
Cretier, Fabbri, Farcoz, Fosson, Grosjean, Guichardaz, Lanièce,
Marguerettaz, Nogara, Norbiato, Péaquin, Perrin, Rini, Rollandin,
Rosset, Testolin, Viérin)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK