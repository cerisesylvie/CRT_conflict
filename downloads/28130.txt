Consiglio Regionale della Valle d'Aosta - Oggetto del Consiglio n. 128 del 13 luglio 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 128 del 13 luglio 1970 - Resoconto
OGGETTO N. 128/70 - Comune di St. Vincent - Costruzione di un
campo di tiro a volo. (Interpellanza)
Milanesio
(P.S.I.)
- L'interpellanza del
Consigliere Pedrini mi consente di mettere a punto un argomento che
sta molto a cuore alla Giunta e a me in modo particolare,
trattandosi di un'infrastruttura turistica di rilevante importanza
per il Comune di Saint-Vincent e soprattutto per la Casa da gioco,
per gli introiti che ne possono derivare a seguito dell'impiego di
questa attrezzatura, delle manifestazioni che ivi possono essere
ospitate.
Io sono breve, darò al Consigliere Pedrini notizie
essenziali.
La presentazione del nuovo stand di tiro a volo di Saint-Vincent
venne affidata all'Ing. Giancarlo Del Gratta che ha provveduto in
data 25.6.1970 a consegnare all'Assessorato del Turismo il progetto
definitivo in scala 1:100.
Tale progetto aveva formato oggetto di discussione da parte
nostra sui rilievi formulati dai nostri tecnici e su rilievi
formulati anche dagli esperti della Società SITAV che hanno sempre
gestito il precedente campo di tiro a volo. Il progetto è ora in
attesa di accettazione da parte nostra e questa accettazione
avverrà in questi giorni e poi di approvazione da parte del Comune
di Saint-Vincent perché trattasi di una costruzione la quale ha
bisogno di un permesso edilizio.
L'Ing. Del Gratta provvederà successivamente alla stesura degli
elaborati necessari per le ulteriori approvazioni tecniche e cioè
C.O.N.I. e Provveditorato alle Opere Pubbliche, nonché per
l'appalto e l'esecuzione dei lavori.
Ora, per quanto riguarda l'acquisizione delle aree, il
meccanismo è già stato messo in moto e la Regione aveva dato
incarico al Geom. Giuseppe Castiglioni di Saint-Vincent di avviare,
per conto della Regione, trattative non impegnative con i
proprietari dei terreni interessati dalla realizzazione
dell'impianto. Il Geom. Castiglioni ha avviato tali trattative sia
per l'acquisizione delle aree concernenti lo stand vero e proprio,
sia per quelle delle aree interessate dalla strada di accesso, e
poi soprattutto della zona vastissima di rispetto che occorre per
la realizzazione di una tale attrezzatura.
Ora, devo dire che per il momento non esiste alcuna decisione né
della Giunta né del Consiglio in merito al finanziamento dell'opera
in oggetto. È giunto il momento di decidere: i costi relativi alle
aree da occupare sono 96 milioni per lo stand più le aree di
rispetto e vi sono 14 milioni solo per l'acquisizione dei terreni
per la strada. Il progetto presentato, che è un progetto di
notevole livello e individua anche una attrezzatura di certe
caratteristiche qualitativamente molto elevate, è però un'opera che
richiede un impegno finanziario piuttosto elevato, superiore
comunque ai 350 milioni; questo per lo stand vero e proprio e poi
vi sono da spendere numerosi altri milioni per la costruzione della
strada di accesso a questo stand. In un colloquio da me avuto in
precedenza e su mandato della Giunta con il Sindaco, con l'ex
Sindaco di Saint-Vincent, Cav. Fosson, abbiamo fatto presente la
necessità che alla strada, alla costruzione della strada, quale
opera di urbanizzazione primaria, partecipasse il Comune o per lo
meno che venisse assunta a totale carico del Comune e la Regione,
da parte sua, avrebbe costituito, avrebbe creato e costituito
questa importantissima infrastruttura. E impegni vennero presi in
tal senso, almeno verbali, e a questi impegni verbali non sono
seguite né decisioni di Giunta né di Consiglio, forse perché il
Consiglio nel frattempo cadde, quindi decadde dai suoi poteri sia
il Sindaco che la Giunta Comunale.
Ora, è nostra intenzione dare una rapida attuazione a questa
attrezzatura; il problema, però, come tanti altri problemi, deve
trovare una soluzione in primo luogo sul piano finanziario, non
tanto sul piano delle volontà, le volontà ci sono. La Regione, per
realizzare determinate infrastrutture, a mio avviso, qui anticipo
solo una mia opinione, deve avere il coraggio per concentrare certe
iniziative in un periodo ragionevole di anni, cioè in uno o due
anni, deve ricorrere a un finanziamento straordinario, con i
finanziamenti a disposizione dell'Assessorato al Turismo non è
certo possibile affrontate la realizzazione di opere di così vasta
mole e quindi sarà necessario che la Giunta Regionale e il
Consiglio, posti di fronte ad una organica politica di intervento,
debbano decidere dei finanziamenti straordinari.
In questo momento non sappiamo come far fronte al finanziamento
ed esecuzione di quest'opera, opera che del resto è urgente ed
importante, perché manca... del vecchio stand di tiro a volo, in
quanto la circonvallazione di Saint-Vincent, che è in fase di
avanzata costruzione, ne impedisce l'utilizzazione; utilizzazione
che comunque era già menomata in precedenza ed era già molto
discutibile, tenuto conto che la zona è stata costruita e che molti
rischi derivavano alle persone fisiche e alle cose quando si
svolgevano le gare di tiro al piccione.
È un problema che io porto così all'attenzione del Consiglio e
che rapidamente porterò all'attenzione della Giunta per i
provvedimenti del caso.
Non ho altro da aggiungere. Si potrebbe nel frattempo dare un
anticipo sull'acquisizione dei terreni, in base a quei compromessi
che il Geom. Castiglione sta facendo sulla base dei valori già
accettati dalla Giunta.
Pedrini
(P.L.I.)
- Io desidererei prima di tutto
alcune precisazioni. Ho preso degli appunti e desidererei che
l'Assessore mi confermasse: aree stand e di rispetto lire
96.000.000 per acquisizione terreni, è esatto? Poi le strade di
accesso lire 14.000.000, sempre terreni e totale spesa lire 350
milioni grosso modo, sul mezzo miliardo tra acquisizione terreni e
tutto, complessivamente.
Io a questo punto desidererei fare alcune considerazioni,
considerazioni di carattere primario, se così vogliamo dire, perché
quanto mi dice l'Assessore Milanesio io non l'avevo saputo
dall'Assessore Balestri, ma perché le cifre l'Assessore Balestri
non ce le aveva date. Però mi ricordo bene che l'Assessore
Balestri, che a suo tempo, proprio quando io presentai su questi
problemi una interpellanza, mi rispose che la cosa ormai era
avviata ed era in porto. Io ho agli atti la risposta e che quindi
era soltanto questione di tempo, il posto era stato reperito e che
tutto andava bene e che era questione insomma di tempo.
Ora, io penso che le continue crisi che ci hanno travagliato,
eccetera, abbiano portato a questo ritardo, ma comunque ne prendo
atto e desidererei che in effetti l'Assessore al Turismo che dice,
io non ho alcuna ragione di dubitarne, che questo problema gli sta
a cuore perché gli compete proprio come Assessorato, sia risolto al
più presto.
L'unica cosa che mi lascia perplesso e mi ha messo subito dei
dubbi e le mie orecchie si sono un pochino arrossate è stato il
fatto di sentire un lieve cenno che non vorrei fosse un accenno ad
una eventuale proposta che poi farà il Presidente della Giunta a
nome della Giunta stessa, ossia quella che mancano i soldi, che ci
sarà bisogno di un supplemento od altro eccetera. Non vorrei che
questo fosse, desidererei che questo fosse puntualizzato e non
desidererei che questa fosse la prima avance che la Giunta ci butta
sul piatto del mercato regionale al fine di prepararci tutti già
con l'animo e la coscienza ad eventuali mutui. Io dico questo
sperando di essere smentito, evidentemente come Amministratore
regionale penso di preoccuparmi di questi problemi e di
preoccuparmene a fondo perché è un momento finanziario, non
soltanto regionale, ma italiano che è in grave difficoltà, e non
desidererei pertanto che la Regione fosse ulteriormente gravata da
prestiti, da mutui o da altro che diverrebbero a un certo punto
insostenibili.
Io sto, come liberale, come Capo gruppo liberale, sto a guardare
il lavoro di questa Giunta così come dissi il giorno in cui essa
venne insediata; evidentemente siamo appunto in questa fase
delicata di osservazione, però sia chiaro che noi stiamo guardando
affinché la strada continui sulla vecchia strada segnata, che,
secondo noi, era una strada giusta, specie dal lato finanziario,
cercando di farci dare dallo Stato, da Roma, tutti quei contributi
necessari al fine di evitare di impelagarci in nuovi debiti.
Milanesio
(P.S.I.)
- Brevissimo per fugare alcuni
dubbi al Consigliere Pedrini. Io ho detto prima che parlavo a
titolo personale per quanto riguardava la opportunità da me
indicata di ricorrere ad un finanziamento straordinario per la
realizzazione di certe iniziative, soprattutto di carattere
turistico-ricreativo-sportivo, perché ho detto questo: perché sto
elaborando assieme all'Assessorato, agli uffici competenti, un
piano di primo intervento per quanto riguarda la realizzazione di
certe infrastrutture, infrastrutture che si evidenziano come
necessarie per mantenere l'attuale livello di presenze turistiche e
incrementarlo secondo quelli che possono essere i passi di
incremento così direi naturali e che si sono naturalmente
registrati nel turismo italiano.
Perché dico questo? Perché la Valle d'Aosta soffre di una
carenza di infrastrutture turistiche, di attrezzature turistiche. E
questa carenza si sta facendo sempre più evidente, perché il
confronto con altre aree turistiche oggi è più facile, oggi è più
immediato, avendo a disposizione il turista mezzi di trasporto
sempre più rapidi, più veloci e più diciamo opportuni, e portandolo
a fare un naturale paragone con altre aree turistiche che sono più
attrezzate della nostra.
Quindi per sostenere il passo di incremento del turismo in Valle
d'Aosta occorre fare degli investimenti nel settore delle
infrastrutture, delle attrezzature turistiche e questi investimenti
a mio avviso devono essere fatti subito, subito, quindi devono
essere concentrati nel tempo; se vengono diluiti, invece, noi non
riusciamo a mantenere quel passo di incremento turistico che invece
dovremmo poter mantenere come area turistica particolarmente dotata
se non altro di bellezze naturali e di una ricettività che è
sfruttata solo nella misura del 20%.
Ecco perché io insisto su questo punto; del resto con i mezzi
normali messi a disposizione dall'Assessorato per il bilancio che
questo Assessorato ha, in questo momento non ci è possibile far
fronte a queste esigenze di carattere straordinario secondo me.
Ecco perché io parlavo di ricorso ad un finanziamento
straordinario. È una mia posizione che io porterò in Giunta,
affinché la Giunta si esprima e poi la Giunta dovrà evidentemente
confrontarla con la volontà del Consiglio.
Io non so individuare altre soluzioni per il momento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK