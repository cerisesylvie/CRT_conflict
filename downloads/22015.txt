Consiglio Regionale della Valle d'Aosta - Oggetto del Consiglio n. 1709 del 11 gennaio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1709 del 11 gennaio 2006 - Resoconto
OGGETTO N. 1709/XII - Diffusione in Valle dell'agricoltura
biologica. (Interrogazione)
Interrogazione
Tenuto conto che sembrerebbe, come riportato sugli organi di
informazione, che in nessuna altra regione d'Italia il settore
dell'agricoltura biologica sia, in questi ultimi anni, cresciuto
come in Valle d'Aosta;
Sottolineata l'importanza dell'agricoltura biologica in
quanto permette, grazie al riconoscimento dato dal marchio
biologico, di produrre dei prodotti di nicchia nel panorama
dell'agroalimentare italiano, fatto di per sé indispensabile per
una realtà di ridotte dimensioni come la nostra "per restare sul
mercato";
I sottoscritti Consiglieri regionali
Interrogano
L'Assessore competente per conoscere:
1) quante sono le aziende agricole valdostane che praticano
l'agricoltura biologica;
2) quali sono le iniziative già poste in essere o in procinto
di esserlo da parte dell'Assessorato regionale finalizzate a
diffondere la pratica biologica e quali sono le azioni di
promozione e di informazione attivate attraverso anche la
partecipazione a manifestazioni e fiere di settore nazionali e
internazionali.
F.to: Lanièce - Comé - Stacchetti - Viérin Marco
Président - La parole à l'Assesseur à l'agriculture et aux
ressources naturelles, Isabellon.
Isabellon (UV) - Innanzitutto occorre fare una premessa: la
nostra Regione, per tutta una serie di condizioni favorevoli che
vanno dalle tradizioni in atto della cultura contadina, dal
microclima stesso, è già predisposta per fare agricoltura
biologica; questo è importante dirlo, in quanto anche i dati che
seguiranno saranno consequenziali. Attualmente l'agricoltura
biologica in Valle impegna 86 aziende, questi sono dati ufficiosi,
in quanto, entro la fine di gennaio 2006, l'Assessorato riceverà la
conformità definitiva per quel che riguarda il 2005 delle singole
aziende dagli organismi di controllo, così suddivise nei singoli
settori produttivi: la parte principale è costituita dalle aziende
zootecniche, 62 nel 2005 (73%); le aziende di produzioni vegetali,
12 (14%); gli apicoltori, 3 (3%); 2 aziende si occupano di piante
officinali (2%); 6 aziende di trasformazione (7%); 1 di
commercializzazione. L'andamento degli aderenti al regolamento
comunitario n. 2092/1991, che disciplina tutta la materia,
nell'ultimo decennio in Regione ha visto un incremento rilevante di
aziende che adottano tecniche di produzioni compatibili con il
metodo biologico; infatti dalle 5 a 7 aziende aderenti fra gli anni
1995 e 1998 si è passati alle attuali 86 con un andamento che negli
anni è stato di crescita evidente. Il tutto è riscontrabile
dall'aumento delle superfici coltivate. Attualmente, per quel che
riguarda le superfici coltivate, abbiamo espresso in ettari:
superfici utili 1.465 ettari.
In merito alla seconda richiesta, l'Assessorato attraverso le 2
leggi regionali in materia - la n. 36/1999 e la n. 8/2001 -, oltre
a svolgere le normali funzioni amministrative di vigilanza, in
questi anni, anche attraverso la consulenza della Commissione
regionale per l'agroalimentare biologico rappresentata da tutte le
parti sociali, ha promosso le seguenti iniziative: interventi
finanziari sulle spese di certificazione alle aziende biologiche e
interventi mirati sulle colture biologiche attraverso il Piano di
sviluppo rurale con le misure agro-ambientali; un'iniziativa
"Interreg III, Spazio alpino", per la valorizzazione dei prodotti
dell'area montana, in cui è stato coinvolto il Comune di
Rhêmes-Saint-Georges e le relative aziende; sostegno in
collaborazione con la "Coldiretti" dei mercatini del biologico
delle bio-domeniche, qui ricordo che è attiva un'associazione,
"Tera Nouva", il cui nome è significativo perché in "patois" ha un
significato importante, ricordo solo che avevo suggerito
personalmente questo nome qualche anno fa, quando avevo avuto modo
di collaborare con questa associazione, perché mi sembrava
significativo come aggancio alla terra e "Nouva" vuol dire che c'è
un segno di novità che è rappresentato dall'adesione a queste
iniziative; la stampa di "dépliants" informativi sulle aziende
biologiche e loro indirizzo produttivo; la promozione delle aziende
e dei prodotti attraverso manifestazioni quali la "Disarpa",
"Marché au Fort", dove questi prodotti vengono apprezzati; sostegno
alle aziende per la partecipazione a fiere specializzate come il
"Sana"
di Bologna;
partecipazione dei tecnici dell'Assessorato a serate divulgative
pubbliche, corsi specialistici per frutticoltori e viticoltori,
formazione per gli studenti dell'Institut agricole; consulenza
diretta ad agricoltori attraverso l'ufficio preposto
dell'Assessorato, gli uffici periferici di assistenza e tramite la
convenzione di un esperto in agricoltura biologica che attualmente
opera presso la sede di Aymavilles.
Evidentemente tutte queste premesse per dire che c'è una
sensibilità da parte dell'Assessorato verso l'evolversi della
situazione in tale campo e le azioni che si pensa di predisporre
per il futuro, soprattutto nella predisposizione del nuovo Piano di
sviluppo rurale, saranno quelle di andare a riconoscere sempre
maggiore attenzione al settore dell'agricoltura biologica.
Président - La parole au Vice-président Lanièce.
Lanièce (SA) - Ringrazio l'Assessore per aver elencato tutte le
iniziative che l'Assessorato sta predisponendo in merito
all'agricoltura biologica.
Il sottoscritto, a nome del gruppo, ha presentato questa
iniziativa alla luce di una notizia emersa su un organo di
informazione che metteva in evidenza il fatto che nella nostra
Regione negli ultimi anni il settore dell'agricoltura biologica era
incrementato di più rispetto alle altre Regioni. Dai dati che ci ha
fornito abbiamo visto che, rispetto alle 7-8 aziende del 1998, oggi
ne abbiamo 86; questo è un buon numero ma, come dice l'Assessore,
occorre investire nell'agricoltura biologica, perché questa è
sinonimo di prodotto di "nicchia" e sappiamo che una Regione come
la nostra, dalle piccole dimensioni, deve puntare esclusivamente o
quasi sui prodotti di "nicchia" per poter stare sul mercato. Ben
venga quindi un'azione forte da parte dell'Assessorato in questa
direzione, attraverso le varie indicazioni che ci ha dato sulle
varie iniziative. Noi porremo molta attenzione a quello che verrà
inserito nel Piano di sviluppo rurale, e questo sarà importante per
capire come intende l'Assessorato muoversi e se vi è la volontà di
dare un forte impulso all'agricoltura biologica, che è sinonimo di
alta qualità e ci permette di puntare a quel mercato di "nicchia"
che è l'obiettivo principale della nostra agricoltura, ma anche di
altri settori.
L'unica cosa che volevo sottolineare senza fare polemica è che
nell'elenco delle iniziative presentate, in modo particolare per
quanto riguarda la promozione, ne manca una. Infatti sono rimasto
stupito, lo scorso anno, quando mi recai a Bolzano per presenziare
alla "II Fiera dell'agricoltura prodotto biologico di montagna",
una fiera molto conosciuta a livello nazionale che raggruppava
tutte le zone di montagna d'Italia, e non solo, e l'unica Regione
mancante era la Valle d'Aosta. Può darsi che, essendo il secondo
anno, possa essere sfuggita, ma l'invito che faccio è di tener
conto di "Biolife"
,
che è una fiera molto importante perché,
al di là delle aziende che possono partecipare e quindi far
conoscere i loro prodotti, sono state fatte delle conferenze molto
interessanti. Invito quindi l'Assessore per quest'anno a prendere
contatti con "Biolife", perché la presenza della nostra Regione
all'interno di questa fiera nazionale del prodotto biologico di
montagna può essere un qualcosa in più, anche perché il confronto è
fondamentale in qualsiasi settore, soprattutto in un settore dove
la nostra Regione vuole investire. Auspico quindi la partecipazione
della Regione a questa importante Fiera e darò indicazione
all'Assessore di verificare se ciò è possibile; sicuramente
potrebbe essere interessante anche per il livello delle conferenze
e dei temi di cui si è discusso. Se vogliamo puntare
sull'agricoltura biologica, allora ben venga la presenza diretta
dell'Assessorato o l'agevolazione ad aziende valdostane per la
partecipazione ad importanti fiere, dove non solo si portano i
prodotti, ma dove ci si confronta sul ruolo dell'agricoltura
biologica, partecipando a conferenze interessanti, che possono
avere ricadute positive sulle scelte strategiche e politiche in
tale settore. Questo è un invito, e dalle risposte che mi ha dato
l'Assessore sulla sua volontà di seguire l'agricoltura biologica e
di dare impulso, sicuramente questo invito sarà ben accolto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK