Consiglio Regionale della Valle d'Aosta - Oggetto del Consiglio n. 2801 del 16 ottobre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 2801 del 16 ottobre 2002 - Resoconto
OGGETTO N. 2801/XI Azione informativa sul programma di tutela
assicurativa nel settore agricolo presentato dall'AREV.
(Interrogazione)
Interrogazione Premesso:
- che l'AREV, in collaborazione con una società di
intermediazione, ha avviato un programma di copertura assicurativa
per il bestiame allevato in Valle d'Aosta;
- che l'Amministrazione regionale è intervenuta con cospicui
contributi a parziale copertura dei costi delle polizze
assicurative stipulate dall'AREV a favore dei propri aderenti;
- che l'AREV ha chiesto e ottenuto un contributo di oltre
167.000 euro per la realizzazione di un programma di assistenza
tecnica, pari al 100 per cento della spesa ammissibile;
- che, nella deliberazione adottata dalla Giunta regionale il 30
settembre u.s. (n. 3534), si ritiene necessaria un'informazione
presso tutti gli allevatori in merito allo strumento di tutela
assicurativa;
i sottoscritti Consiglieri regionali
Interrogano
l'Assessore delegato per sapere:
1) in che cosa consistono le operazioni di tipo amministrativo,
legale assicurativo e formativo di cui si fa cenno nella
deliberazione citata, alle quali "si è reso necessario procedere"
per un'ottimale applicazione del programma di tutela;
2) per quali ragioni si rende necessaria una nuova azione
informativa, quando lo stesso Assessore - in risposta a
un'interpellanza del Gruppo di Forza Italia del 3 aprile 2002 -
nonostante le perplessità enunciante dagli interpellanti, dava
ampie rassicurazioni in merito, comunicando altresì che "gli
allevatori aderenti all'AREV sono stati invitati a numerose
riunioni organizzate in tutto il territorio regionale e durante
questi incontri sono stati illustrati dettagliatamente contenuti e
modalità del contratto assicurativo, anche mediante colloqui
individuali con gli incaricati dell'associazione. Gli allevatori
hanno poi avuto modo di approfondire le loro conoscenze nel corso
di riunioni specifiche di zona o presso gli uffici dell'AREV";
3) se si tratta di un'iniziativa una tantum o se sarà rinnovata
anche i prossimi anni;
4) se, considerata la spesa, la realizzazione del "programma" di
cui in premessa sarà in grado di produrre qualche beneficio
concreto anche agli allevatori o se costituisce piuttosto una delle
tante erogazioni che l'Assessorato effettua a favore dell'AREV.
F.to: Tibaldi - Frassy - Lattanzi
Président
La parole à l'Assesseur à l'agriculture et aux
ressources naturelles, Perrin.
Perrin (UV)
L'attività di assistenza tecnica svolta
dall'AREV nell'ambito del programma assicurativo dei bovini
consiste essenzialmente in azioni di informazione, formazione e
nell'attività amministrativa. L'attività di informazione e
formazione è rivolta sia agli allevatori che ai dipendenti
dell'associazione. Le novità introdotte con il programma
assicurativo hanno infatti completamente cambiato le modalità di
intervento pubblico a favore del settore. È stato pertanto
necessario formare il personale dell'AREV sulla revisione degli
interventi affinché fosse in grado di dare le giuste indicazioni
agli associati, così come è stato necessario informare in modo
capillare gli allevatori.
Per quanto riguarda invece l'attività amministrativa, si intende
come tale l'attività svolta dall'AREV nell'avvio pratico del nuovo
sistema. L'associazione ha dovuto prima di tutto svolgere
un'analisi dei rischi cui va incontro l'azienda zootecnica in Valle
d'Aosta; ha dovuto procedere poi all'impostazione del quadro
assicurativo, simulando l'applicazione dei vari modelli di
copertura assicurativa, per poi procedere alla progettazione e
articolazione del capitolato di appalto e poi allo svolgimento
della gara stessa. Infine, è stato necessario perfezionare la
procedura di gestione delle pratiche di indennizzo, cioè la loro
raccolta, l'istruttoria, l'archiviazione, procedura che ha
richiesto anche lo sviluppo di idonei programmi informatici.
Le azioni di informazione svolte dall'AREV sul programma
assicurativo sono state necessarie in aggiunta alle riunioni
svoltesi sul territorio per garantire la divulgazione a tutti i
potenziali beneficiari - perché questa è una delle condizioni della
possibilità di attuare la misura, cioè che tutti possano
beneficiarne - dell'esistenza della misura, che è peraltro l'unico
strumento esistente per cautelare gli allevamenti in casi di danni.
Del resto la misura è una novità destinata a cambiare anche un po'
la mentalità dei nostri agricoltori perché con questo sistema si
introduce il concetto della prevenzione in un settore abituato a
ricorrere all'aiuto pubblico una volta determinatosi il danno.
D'ora in poi gli allevatori devono essere coscienti dei rischi cui
vanno incontro nella loro attività, di conseguenza devono essere
disposti anche ad un esborso preventivo, quale un'assicurazione
richiede, per poter poi svolgere più serenamente il loro
lavoro.
Il sistema che è stato messo in piedi, peraltro raccomandato a
livello comunitario, viene ora recepito anche a livello nazionale
ed è uno dei metodi correnti per ovviare agli imprevisti nel
settore dell'agricoltura che, come sappiamo, sono molteplici. Il
decreto legge n. 200/2002, difatti, stabilisce proprio la necessità
di "favorire l'ampliamento della base assicurativa a garanzia dei
rischi agricoli e per facilitare l'adozione di polizze multirischio
sulle rese, sui ricavi e sul reddito complessivo aziendale", che è
un punto focale importante per garantire tranquillità economica
dell'azienda.
Chiaramente non si tratta di una nuova azione informativa che si
vuole fare, ma dell'insieme di tutte le iniziative che sono state
messe in atto dall'AREV per avviare nel miglior modo possibile la
tutela assicurativa degli allevatori. L'AREV ha presentato il suo
programma, che riassume tutto il lavoro di impostazione iniziale,
che ha portato al bando e alla concreta applicazione di queste
misure assicurative. L'iniziativa di informazione naturalmente è da
considerarsi una tantum poiché è collegata alla fase di
impostazione e di avviamento del programma assicurativo.
Considerata l'alta adesione degli allevatori, c'è da sperare che
ormai siano tutti informati e consci dell'importanza di questo
strumento di tutela e gli interventi pubblici previsti, come
sapete, vanno a coprire il 50 percento del costo della polizza
assicurativa in favore dei singoli allevatori e non dell'AREV; 50
percento per l'assicurazione contro gli eventi fortuiti, fino
all'80 percento per le calamità. Sono evidenti i vantaggi che
un'assicurazione comporta di fronte agli eventi fortuiti, alle
calamità, ai rischi sanitari che gli allevatori corrono. Sappiamo
d'altra parte che, soprattutto in una regione di montagna come la
nostra, con le difficoltà di gestione anche legate alla pratica
dell'alpeggio, c'è un'esposizione al rischio che è superiore ad
altre attività agricole e ad altre zone. Secondo noi il beneficio
per gli allevatori, una volta codificato questo sistema, sarà
senz'altro evidente e diventerà una misura indispensabile per
garantire il prosieguo dell'attività delle nostre aziende.
Président
La parole au Conseiller Tibaldi.
Tibaldi (FI)
Assessore, l'interrogazione non vuole
mettere in dubbio il sistema nelle sue fondamenta perché sappiamo
che il meccanismo assicurativo è stato raccomandato dall'Unione
europea per far fronte al venir meno di altre forme di sovvenzione
e di contributi, tipo quella dell'indennità di fine carriera, che
erano previste in passato. C'è da dire però che questa formula
assicurativa in Valle d'Aosta è stata ed è applicata con contorni
che ancora non sono ben chiari, non ben definiti, e questa
interrogazione vuole mettere in evidenza certi contorni non ben
definiti e piuttosto sfumati, contorni che si evincono dalla stessa
lettura della delibera qui citata, la n. 3534, dove si fa
genericamente riferimento a una serie di operazioni di tipo
amministrativo, legale, assicurativo e formativo, delle quali lei
oggi ha dato una sommaria spiegazione.
Lei ha detto:
"Dobbiamo formare il personale, dobbiamo
spiegare bene qual è il funzionamento del meccanismo
assicurativo"
, però rientra anche una voce che costa 64.800
euro, che non sono pochi, che rappresentano più di un terzo
dell'emolumento complessivo erogato, relativa all'istruttoria dei
sinistri. Da che mondo è mondo l'istruttoria dei sinistri è
un'attività che normalmente compete all'assicuratore, non compete
all'associazione intermediaria e men che meno può competere alla
Regione che sovvenziona l'associazione intermediaria, cioè l'AREV,
e questo ci lascia perplessi. Ecco perché insistiamo su queste
sfumature che rendono piuttosto opaco tutto il meccanismo.
Secondo punto: come segnalato anche nell'interrogazione, c'è una
palese incoerenza fra quanto lei ha detto il 3 aprile scorso
rispondendo a una nostra interpellanza e quanto ci dice ora. Allora
aveva affermato che gli allevatori aderenti erano stati invitati a
numerose riunioni e che erano stati ampiamente informati. Abbiamo
riportato solo una frase che è significativa, ma nel proseguio del
suo intervento lei aveva detto:
"Credo di poter tranquillizzare
il Consigliere Tibaldi che agli allevatori sia stata data ampia
possibilità di informarsi"
. Oggi lei dice invece che è stato
necessario fare questa ulteriore attività informativa in aggiunta
alle riunioni sul territorio, poi "ammorbidisce" la questione
dicendo che non si tratta di una nuova azione informativa. E invece
no, si tratta di una nuova azione informativa, perché lei dice che
dobbiamo aggiungere ulteriori nozioni, cioè dispensare ulteriori
informazioni e comunicazioni agli allevatori che sono ancora
disorientati. Orbene, vede che c'è un'incoerenza nel suo
comportamento e le nostre perplessità allora sollevate oggi trovano
conferma. Il meccanismo non è così semplice, non solo per quanto
concerne la sua applicazione, ma anche la sua comprensione da parte
di coloro che dovrebbero essere i beneficiari, cioè gli allevatori.
Qui c'è da fare - ed è il terzo punto - una serie di considerazioni
di fondo sull'AREV, ente che lei ha presieduto fino a pochi anni
fa, prima di essere eletto in Consiglio regionale. La prima
considerazione da cui partirei è che l'AREV è il destinatario di
erogazioni che sono di tutto rispetto; è vero che per una buona
parte vengono ridistribuite a favore degli allevatori, però è
altrettanto vero che l'AREV è diventato un centro di
intermediazione estremamente importante, che in questo quinquennio
non ancora terminato… ha gestito
qualcosa come trenta miliardi di vecchie lire, come emerge da una
rassegna rapida che è stata fatta dagli uffici ai quali ho chiesto
di fare una ricognizione.
C'è da dire che in questa operazione assicurativa, organizzata
nella formula della triangolazione, che vede l'AREV da una parte,
la GEA, che è la società assicurativa, da un'altra e gli allevatori
dall'altra ancora, sembra quasi che costoro, invece di essere i
beneficiati, siano quelli destinati ad attendere gli indennizzi per
i sinistri - e li attendono con un certo ritardo -, quelli che
subiscono prelievi coatti di ufficio da parte dell'AREV sulle quote
di loro spettanza derivante dalle rassegne. Molti allevatori stanno
constatando amaramente che il sistema assicurativo sembra più
interessante per chi gestisce queste operazioni che non per
loro… quindi non appare una grande
forma di tutela. Se il sistema assicurativo in sé è oggi
probabilmente l'unico rimedio, raccomandato anche dalla Comunità
europea, per far fronte alle lacune che si sono create a seguito
dell'evoluzione normativa e quindi alla carenza di quei benefici
che una volta soddisfacevano le indennità di fine carriera,
dobbiamo dire, sottolineandolo per l'ennesima volta, Assessore, che
questo servizio deve essere affinato, ma non solo a vantaggio di un
ente associativo qual è l'AREV, ma soprattutto quale strumento a
favore degli allevatori. Ed è questa la raccomandazione che - la
ribadiamo per la terza volta - ci sentiamo di rivolgerle.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK